# Къырымтатар тилине терджиме этюв программасы

## Макъсадымыз

Дюньяда ким олса олсун метинни истеген тильден къырымтатарджагъа ве аксине терджиме япа билир.

## Къырымтатарларгъа о неге керек

* Материаллар ве китапларнынъ терджимеси тезлешир ве услюбий тюзетмелер дереджесинедже саделешир. Къырымтатар тилинде земаневий китап ве дерсликлер микъдары артаджакъ. Дигер тарафтан, къырымтатар халкъы озюни башкъа тиллерге терджиме этильген эсерлер ярдымынен танытыр.
* Тильни огренмеге къолайджа олур. Компьютерде я да телефонда олгъан терджиме этюв программа унутылгъан ибарени, онынъ догъру язылышыны хатырламагъа ярдым этер. Оджаларгъа башкъа тиль огретме курсларыны алып бармасы къолайлашыр.
* Къырымтатар муштерилерини козьде туткъан мал-махсулат чыкъаргъан истисалджылар, озь муштерилерининъ даа да чокъ мерагъыны джельп эттирмек ичюн, этикетка ве инструкцияларны къырымтатар тилине терджиме япып олурлар.
* Терджиме этюв программа интернетте къырымтатар тилинде къонушувда васта олур. Тиль бильгисинде шубеленгенлер, терджиман ярдымынен, джумлелерни догъру къурып олурлар.

Булар эписи къырымтатар халкъынынъ медениетини сакъламагъа ярдым этер, янъы халкъара севиеде оны танныттырмагъа васта олур.

## Невбеттеки адымлар

Терджиме этюв программа янъы имкянлар яратыр:

* четэль мешур алий окъув юртларында къырымтатар тилининъ огренмек
* офис ичюн ве бизнес ичюн махсус алет-программа ишлетип, весикъалар къырымтатар тилинде юрюшмесини тешкиль этмек
* метинлернинъ сеслендирмеси мустакъил тарзда тильни огренгенлер ичюн теляффузыны да огренмеге бир васта оладжакъ
* къырымтатар тилиндеки метинлерде хаталарны автоматик тарзда тюзетмек
* Интернетте сайтларны автоматик тарзда къырымтатар тилинден я да аксине терджиме этмек
* метинлерни я да оларнынъ терджимелерини телефондаки фотокамера ярдымынен бельгилемек

## Бу насыл чалыша

Интернетте online тарзында чалышкъан терджиман программалар къолай ишлетиле. Оларнынъ ярдымынен истенильген тильден башкъасына терджиме япмагъа мумкюн. Дюньяда ве бизлерде энъ чокъ файдалангъан терджиман программалары:

  - [Google Переводчик](https://translate.google.com) — онынъ 90 тиль теркибине кире
  - [Яндекс.Переводчик](https://translate.yandex.ru) — онынъ 51 тиль теркибине кире
  - [Microsoft Translator](http://www.bing.com/translator/) — онынъ 47 тиль теркибине кире
  - [ПЕРЕКЛАДАЧ online.ua](http://pereklad.online.ua/ukr/yazyki/) — онынъ 51 тиль теркибине кире
  - [ПРОМТ Переводчик](http://www.translate.ru) — онынъ теркибине 16 тиль кире

Бу терджиме ичюн программаларны эр кес бедава файдалана биле. Оларны эм компьютерде, эм де земаневий телефонда ишлетмек мумкюн.

Биринджи учь дане программалар машина терджимеси технологиясыны къуллана. Бойле терджиме тиль къаиделерине дегиль де (система бойле къаиделерни атта танымай), статистикагъа эсаслана. Тильни огренмек ичюн, система юзер бинъ микъдарында башкъа-башкъа тиллерде берильген бир малюматны бильдирген, анълаткъан параллель метинлерни къыяслай. Бизим вазифемиз, машина терджимеси технологияны ишлетип, компьютерни къырымтатар тилине огретмек ичюн, материаллар топламакътыр.

## Нелер керек

### Биринджи этап

1. Башкъа тиллерге терджиме этильген къырымтатар тилли китапларны электрон шекильге чевирмеге керек. И. Гаспринский адына китапхане 330-гъа якъын бойле китапкъа маликтир. Электрон шекильген китаплар кечирильген сонъ, оларны окъуп, олгъан хаталарны тюзетмеге керек.
2. Интернетте къырымтатар ве башкъа тильде олгъан яифт макъалелерни сайлап тапмагъа керек.
3. Къырымтатар тилини файдалангъан я да къырымтатар тилинде материалларгъа хас эписи сайтларны топламагъа керек.
4. Топлангъан эписи материалларны къырымтатар тилини къошмакъ макъсадынен терджиман-программаларнен огърашкъан компанияларгъа теслим этмеге, тильни умумий теркипке кирсетмеге.

### Экинджи этап

Терджиманлыкъ севиеси адым-адым эйилишир. Терджиманлыкъ программасынен файдалангъанлар микъдары арткъанынен, бойле севие эп оседжек, Интернетте къырымтатар тилини къуллангъан саифелер эп артаджакъ. Бу арекетни тезлештирмек ичюн гонъюлли волонтёрлар ве алий окъув юртларнынъ терджимелерде тюзетме ишинде, къырымтатар тилини файдалангъан сайтлар устюнде чалышкъанлар ичюн консультациялар кечирмекте ярдымлары керек оладжакъ.

### Насыл ярдымгъа мухтаджмыз

Ишимизнинъ эр бир болюгинде, материалларны топламакъ ве ишлетмек ичюн, гонъюллилернинъ ярдымы, къырымтатар тилининъ гъайрыдан джанланувы ве инкишафынынъ меселелеринен мешгъуль олгъан китапханелер, нешриятлар ве гуманитар институтларнынъ иштирагы зарур. Озь шахсий вакътыны миллий медениетининъ илерилемеси ичюн феда этеджек инсанлар керек.

Ярдым этмеге азыр олсанъыз, [талиматкъа](CONTRIBUTING.md) кечинъиз.
