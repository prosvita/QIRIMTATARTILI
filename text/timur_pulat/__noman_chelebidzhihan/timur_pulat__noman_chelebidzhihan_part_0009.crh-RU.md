## IX

Челебиджихан соргъугъа озь куньделик костюминде келип, губерния комиссары Гавенни айретте къалдырды.
Редингот шекилли къара юнь биджагъында, косьтекли саат ичюн джеби олгъан айны тюстеки електе ве индже беяз ёлакълы штан.
Биджакъ беяз, нышасталангъан, тик якъалы къафес къапагъыны ве ап-акъ енълерини аман-аман къапатмай, оларнынъ темизлигини балабан кобелек шекилли боюн багъ даа да яхшы косьтере эди – санки о тозлу ёллардан юрип кельмеди, устюнде денъизнинъ тузлу суву биле из къалдырмады — санки о къайыкъкъа минмеген… 

Челебиджихан та Истанбул ве Петербургда кечкен студентлик девринде бойле кийинмеге алышып, о замандан сыфатыны ич денъиштирмеген эди.

Юзюнде къоркъу изи биле олмагъан, озюни мустакъиль туткъан бу инсан Гавеннинъ кабинетине киргенде, не ичюндир, эписинден зияде, оны озгъаргъан матроснынъ зытына тийди.
Къолуны котерип:
«Эй, татар, комиссар огюнде къалпагъынъны чыкъар!», — деп, ураджакъта, Гавен оны ишмарнен токътатты.

«Гавеннинъ озю оны соргъу япаджакъ олгъан сонъ…, — тюшюнди матрос, къолларыны ышкъалап, — бесе-белли, адий адам дегиль».

Миллети латвиялы Ян Эрнестович Дауман, акъикъий большевик-космополит оларакъ озюне худжур сойады алды – Гавен, адыны исе Юрий Петрович къойды. 
Гавен маса долабындан Челебиджихан акъкъында топлангъан малюмат иле досье папкасыны чыкъарды ве серт, бузлатыджы сувукъ сеснен сёз къатаджакъ олды, лякин корюниши гъает дегерли, къалабалыкъ вакъытларгъа бакъмадан, атта урбада биле ич денъишмегенини нумайыш эткен инсан огюнде бир кереден керек лафны тапып оламады.

Къанлы чатышмаларда къуветини косьтерген Юрий Петрович мытлакъа серт олмакъ керек эди.
О, Акъяр шеэр комитети реисининъ инкъиляпчы гъайрети эксильмегенини незарет этмеге ёлланылгъан Землячканынъ рухуны даима кабинетинде дуя ве къолайсызлана эди. 

Якъында Къырымгъа тешкермек вазифесинен келип кеткен вакътында соргъулар протоколларыны ве ябанджы унсурларгъа къаршы джеза къаттылыгъыны незарет этеркен, о, Гавенни йымшакъ табиатлылыкъта, чурюк буржуа чыдамлыкъта къабаатлады ве алий акимиет огюнде Юрий Петровични бутюн вазифелеринден бошатып, оны джебеге ёлламакъ меселесини къояджагъынен къоркъузгъан эди.
Гавенге учь айлыкъ сынав муддети къойып, душманларгъа даир:
«Пислерге окъ сарф олунмасын, ясакъ этем, эндиден сонъ эписини денъизге батырынъ…».

Челебиджихангъа озь биринджи суалини ойле де уйдурамагъан Гавен, муим ишлери олгъаныны огге сюререк, матроскъа:
«Бу дженапны айры къапатынъыз…».

Озю исе ичинден:
«Мусульманлар муфтисине адий джинаетчиге киби бакъмакъ олмаз», — деп тюшюнди.

Челебиджихангъа къаршы чешит – излев, шикяетлер, сафдашлары огюнде чыкъышлар киби менбалардан топлангъан малюматларнен танышыр экен, Гавен базы меселелерде Номанны, фикирдеш олмаса да, дюнья бакъышлары, хусусан Къырымны къаплагъан кутьлевий къанлы тойны къабул этмемезликте озюне якъын корьди.

Диваргъа таянып махорка чеккен солдатлар янындан софа бою кеткенде, матрос Челебиджиханнынъ къалпагъына бакъып, дудакъларыны къыйыштырды ве чалт урып, оны якъалангъаннынъ башындан къакъыштырып тюшюрди.

О, раатлангъанларгъа къоразланып бакъты ве хыхылдап алды, лякин Номаннынъ къатты эмрини эшитип, абдырады:

— Къана, котер!

Тахкъикъат астында булунгъан инсандан бойле мунасебетни беклемеген матрос махорка думанлаткъанларгъа имдат сорагъан киби бакъты.

— Котер!
– Номаннынъ гурь, тик бакъкъан мыйыкълары санки онынъ сесини кучьлендире эди.

— Рудольф! – багъырдылар матроскъа, – къалпакъны бизим тарафкъа ат, ондан куллюк япайыкъ.

Шаматаны эшитип, къапудан басма машинкасы башында отургъан Гавеннинъ ярдымджысы чыкъты.
Шаматаны макъуллемейип къахкъахлагъан ярдымджы онынъ ёлбашчысына семерели чалышмагъа кедер эткенлерни сёгмеге козю бар эди.
Лякин Рудольф онынъ серт бакъышындан ушюген киби бойнуны омузларына сыкъты ве къалпакъны котермек ичюн эгильди, алчакъ бойчугъы ве къыскъа къоллары олгъаны себебинден о тек экинджи кереден макъсадына иришти.

Рудольф ялынъыз баш кийимини дегиль де, энъ-эвеля онынъ саибини бегенмеген эди, онынъ тасавурында къалпакъ Номангъа догъру юрмеге ве багъымсыз корюнмеге ярдым эте эди…
