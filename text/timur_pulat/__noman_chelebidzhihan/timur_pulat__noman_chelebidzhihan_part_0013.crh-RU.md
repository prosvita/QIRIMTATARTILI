## XIII

Баарь арфесинде сонъки афтадаки 23-февральнинъ сабасы кунешли эди.
Индже кунеш нурлары акъ копюкли булутчыкълар арасындан къыя тюшип, къаранлыкъны ярыкъ сызыкъларнен яраштыра, амма бойле саба Землячкагъа теляшлы корюнди  – оны акъылны алдыргъан баш агърысы къыйнай эди.
О, эр заманда киби дёрт саат юкълады.
Чюнки куньдюзки ишлери ве къанлы амеллери о ичюн афьён тесиринде эди.
Оны атта тюневин газетте басылгъан ве Демьян Бедный имзасы иле онъа багъышлангъан макътав шиири биле къанаатлендирмеди.

О, газетни четке атып, тёшегинден турды.
Къадын дуйгъулары ве ислери чокътан берли ёкъ олгъаны себебинден о, сабалыкъ ювунмай, устю-башына къулакъ асмай, дудакъларыны бояламай ве мис къокъутмай эди.
Тени бакъымсыз къалып, къабалашты, къарарды ве патлакълады.

Сачларыны берберге ишанмайып, озю къыркъа, къыскъартып арткъа таба тарап, яткъыза эди.
Кесильген сачларыны исе тертипнен садефли къуту ичине къоя ве оларнынъ къоруйыджы кучюне инанып, даима озюнен комиссар чантасында ташый тургъан.
 Оны тек эки – инкъиляпнынъ арытыджы кучюне ве оны къаза-белялардан сакълагъан озь сачларынынъ тылсымына ишанчы къанаатлендире эди.

Ачыкъ пенджереден кирген ельден арасына пулемет сыкътырылып къоюлгъан къапулар гъыйчылдады.

Мусафирханенинъ софасында он къаравул нокътасы тургъанына бакъмадан, аз-маз шыкъырды эшитсе, Землячка пулемёткъа япыша ве онынъ кевдеси ойле бир шекиль ала эди ки, санки силянен вуджуды бир олып, къыз-теке сувукъ маденнинъ девамы олып къала тургъан.

Пенджере артындаки токътагъан копчек сесине коре, Землячка Гавен автомобильде кельгенини анълады.
Бир сааттан матросларнынъ арбий козетмеси олмакъ керек эди.

Машинагъа отурыр-отурмаз, Землячка бирден:

– Татарлар бири-бирини таныдылармы?,– деп меракъланды.

– Ич де, – чевирди козьлерини онынъ якъыджы бакъышындан Юрий Петрович.

– Гъайып этинъ оларны!
Дерал!

Козетювден кабинетине къайткъан Гавен чырайларыны сытып, масадан къапугъа, къапудан масагъа юрмеге башлады.
Онынъ акълына, не къадар къуртулмагъа арекет этсе де, кене бидат фикир кельди:
«Учюне де дёрт тараф къыбла, десем…?»
Эм озь-озюне джевап берди:
«О заман сени де атарлар!»

Чересинде арсыз тебессюмли Рудольф башыны къапу арасындан сокъып:

– Къыз-теке татарларны гъайыпкъа эмир эттими?,– деп соарды.

– Эмир этти, – фикирлерини топлап, яваш сеснен айтты Гавен ве юзюни пенджереге тараф чевирди…
