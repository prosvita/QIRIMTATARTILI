## VI

Янаша шеэр багъчачыгъына кечип, Номан даа бир къач вакъыт бекледи: бельки, Велиджаннынъ эви янына оны озгъараджакъ бекчилер чапып келирлер, деди.

Бу ярым йыл ичинде Номанны энди экинджи кере Акъяргъа  соргъугъа чагъыргъан эдилер.
Даа бираз беклеген сонъ, Челебиджихан такъдирни сынамайым, деп озьбашына, частына ёлджу машиналар я да арабалар тюшсе, оларда, тюшмесе, джаяв бармагъа къарар алды, губерния комиссары дженабы Богдановнынъ соргъусында энди бир кере олгъан сонъ, ёлны яхшы биле эди.

О заман, июль айында Къырымдаки вазиет бугунькинден пек айырыла, семетдешлер де озюни эмин ве сербест дуя эди.
Бу сербестликке тойгъандже къуванаракъ, Челебиджиханны ве Сейдаметни Акъяргъа алып кеткен якъалав машинасы артындан онларнен атлы сафдашлары озгъардылар, олар Сейдаметке Истанбулдаки талебелик заманындан эбедий достлукъта ант этип, энди онынъ тарафындан идаре этиле эдилер.

Къырым Джумхуриетининъ кок байрагъыны ельпиреткен базы атлылар машинадан огге чыкъа ве бекчилерни эриштире, озь етекчисини къорчаламагъа азыр олгъанларыны нумайыш эте эдилер.

Номаннынъ бу зиярет акъкъында хатырлавларыны, Акъмесджитке кельмезден эвель раскельген ве о заман губернаторнынъ ярдымджысы олгъан полковник Ржешевский сильтем олды.

О сыджакъ июль куню Ржешевский озь пенджересинден атларыны ойнаткъан йигитлерни корип, шашмалагъан эди.
Челебиджиханны девлетке хиянетликте къабаатлагъанларына наразылыгъыны бильдирип, атлылар азбар ичинде доланып, яйгъара къопардылар, къабааты исе шунда эди ки, о Къурултайнынъ къарарынен яратылгъан мусульман полкларыны джиан дженкининъ джебелерине ёлламакътан ред этти.

Биринджи соргъуда Челебиджихан огюнде ярашыкъсыз, агъыркевдели, нефеси-нефесине етишмеген ве къолтукътан зорнен тургъан асылзадени корип, Богдановнынъ сахте сертлигине бир кереден къыймет кести.

О, къоркъузгъан, хиянетликте ве да бир сыра гуняхларда къабаатлагъан губернаторгъа истегени къадар лакъырды этмеге берген сонъ, тешеббюсни озь къолуна алып, уджюмге кечеджегинде къарар алды.

Къыркъ яшына барыр-бармаз бир сыра хасталыкъ къазангъан Богдановнынъ хызметдешлери оны джесюр ве  гъайртели инсан сая эдилер.
Бунынънен берабер, онда йымшакълыкъ ве алидженаплыкъ олып, укюмдарлыкъкъа девамлы вакъыткъа ёлланылгъаныны беллеп, о къырымтатарларнынъ козюне кирмеге тырыша эди.
Айны шу фикринден Челебиджихан файдаланмакъ истеди ве Богдановгъа онынъ иле адий бир къырымтатар дегиль де, халкъ етекчиси къонушкъаныны косьтермеге арекет этти.

Мезкюр себеп иле Челебиджиханнынъ тюбю-тамырыны огренген Богданов, огюнде алий малюматлы, акълыгъында эмин ве яш чагъындан озюне халкъыны императорлыкънынъ эзиетинден азат этмекни макъсат къойгъан зиялыны корьди.

– Фикринъиздже, татар полкларыны Ватан имаесине ёлламагъа ред этип, сиз догъру япасыз ве ватанперверлик косьтересизми?
Къырым даа Русиенинъ бир къысмы ола да, – бираз ийлекярлыкъ косьтерип ве субетдеши бу суальде сахтеликни дуяджагъындан къоркъып, сорады Богданов.

Номан бу догърудан-догъру берильмеген суальге азыр эди.
Онынъ ичюн къатты сеснен ве эминликнен бойле деди:

– Рухсет этсенъиз, губернатор, мен бир-эки шейни къайд этейим, мен сизинъ огюнъизде Къурултайда иштирак эткен ве озь укюметини сайлагъан халкъымнынъ чокълугъыны такъдим этем.
Бу къарарнен Къырымнынъ етмиш файызыдыр.
Демек, биз императорлыкънынъ муаребесине озь баба, огъул, агъа-къардашларымызны ёлламамакъ къарарыны алып, биз ичюн рей берген чешит миллет гражданларнынъ ирадесини эда этемиз.
Мен ве меним сафдашларым илериде де тынчлыкъсевер халкъымызнынъ ирадесини козьде тутаджакъмыз, – джевап берди Челебиджихан козьлерини Богдановнынъ кескин, беденге кечкен бакъышындан алмайып.
– Меним сёзлеримни догъру анъларсыз, деп умют этем, – деди о пенджере янындаки кучюк маса башында онынъ сёзлерини гъайрет иле язгъан Ржешевскийнинъ тарафына бакъып.

Богданов зорланып къолтукътан котерильди ве балабан, яры диварны къаплап алгъан Къырым харитасына чевирилип, устюнде къарандашнен насылдыр къайд япты.
Сонъ Челебиджиханнынъ тарафына башыны тез чевирип, енгильден ырджайды:

– Амма бакъынъыз, дженклешип, арбий алышкъанлыкъларны алмагъан, казармалардан чыкъмайып, яваш-ваш низам-тертибини джойгъан орду сизге неге керек?

– Февраль инкъилябы ве ондан сонъки чарнынъ тахтындан ред этмеси бизге, къырымтатарларгъа юрек бермекнен бир сырада бизни буюк денъишмелер япмамызгъа рухландырды.
Амма къурум ве акимиет денъишкенде сыкъ-сыкъ олгъаны киби, шимди ич бир къанун-къаиделерге бойсунмагъан чешит анархистлер баш котерелер.
Къырым да истисна олмады.
Биз ордумызгъа яш йигитлеримизни джельп этип, Къырым сакинлерини хырсызлыкъ, зорбалыкъ, ягъмаджылыкътан къуртармагъа меджбур олдыкъ…

Богданов динъленильди, санки Челебиджиханнынъ сонъки сёзлери кескин сесинен берабер даа авада уча эди.

– Чар акимиети сизге не яманлыкъ япты? Мына нени анъламагъа истейим, – кене айнеджилик косьтерип айтты Богданов.

Губернаторнынъ сесинде йымшакълыкъ дуйгъан Номан рухланды ве мунакъашаны ачыкъ-айдын лафлар иле даа да кескинлештирди.

– Чокъ шей, даа догърусы – эр шейни.
Аман-аман юз къыркъ йыл амельдеки къыргъынлыкъкъа биз исьянсыз, давасыз даяндыкъ, даима тынчлыкъны сакъламагъа тырышып, тек Алланынъ рахимине умюдимизни багъладыкъ…
Императорлыкънынъ халкъыма къаршы япкъан джинаетлери акъкъында къыскъадан ве дуйгъуларны къарыштырмайып айтайым, сёзлеримнинъ догърулыгъыны теткъикъатлар ичюн ачылгъан чар гизли хызметлерининъ архивлеринден огрене билесиз.
Иште, бу зорбалыкъ ве баскъыларнынъ тек эсас къысмыны тарифлейим. 
Гонъюллеримизден динимизнинъ рухуны гъайып этмек макъсадынен мусульман ибадетлеримизни япкъанымыз ичюн чешит джезалар, якъалавлар, джёремелер.
Бунен берабер, руханийлеримизни меркезден кельген къарарларгъа бойсунмагъаны, атта исьян къопаргъаны сахте къабаатлавлар, акъикъатта исе къаршылыкъ ич бир заман олмагъан.
Бу етмегени киби, изинсиз эдебият сакълавында шекленювни огге сюрип, эвлерде, джамилерде, медреселерде тинтюв ве якъалавлар.
Юз йылларнен муминлер Мукъаддес ерлеримизге аджылыкъкъа бол-сербест барып къайткъанлар – бунъа да, махкемеге чекильмек къоркъузувлар иле ясакъ къоюлды.
Джамилердеки ве медреселердеки имамлар, атта баш муфтининъ сайланмасына къарышмагъа башладылар, сайлангъан инсанлар акимиетке бойсунгъан, озь вазифесинден гъайры чар гизли хызметлерининъ авалесини эда эткен ве муминлер арасындаки лафларны керекли ерге еткизген бир махлюкълар олмасына ириштилер…
Я къырымтатарларагъа чешит себеплер косьтерип, Къурултай, топлашувлар отькермекни бермегенлерини айтайыммы?
Мухтаджларгъа, фукъарелерге ярдым къолуны узаткъан хайрие джемиетлери акимиетке не яптылар?
Оларны да ясакъ эттилер…
Бу мен айткъанларым халкънынъ зытына тийип, сабыры тюйкенмесине ве чюрип къалгъан императорлыкътан айрылмагъа арзу ве макъсат япмасына етерли дегильми? – деди Челебиджихан джюрьатнен аякъкъа къалкъып, о, бойле турса, онынъ сёзлери Богдановгъа ве кятип Ржешевскийге яхшыджа эшитилир ве анълайышлы олур, деп белледи.

– Девам этинъиз, – разылыкънен котерди къолуны губернатор. – буларны бильмек ишим ичюн пек муим.
Мен халкъынъызнынъ ишанчыны къазанмакъ ичюн онынъ арзу-умютлерини бильмек кереким.
Баскъы ве такъиплер – бу меним усулым дегиль, эм де вазифем дегиль…
Зулум империалистик дженк девам этсе де, арбий къайгъырувлар эм корьгезме ватанперверликке урунып, девлет кенарлардаки тынч яшайышкъа кимсе къулакъ асмай, я да, сиз къайд эткенинъиз киби – эр шей анархистлер ве чешит ийлекярларнынъ къолуна берильген…

Номан отурды ве тюшюнджеге далды, сонъра: 

– Ичимдеки энъ къайнап ташкъаныны ифаде этейим…
Эгер руханийлер мемурлар огюнде боюн эгмеген, вазифелерни эда этмеген олса, оларны сагъгъа-солгъа ислямджылыкъ ве тюркчиликте къабаатламагъа башлай эдилер…
Буны билип айтам, чюнки озюм эки медреседе окъудым…
Сёз сырасы, мектеплер акъкъында: эм диний, эм де дюньявий.
Мемурлар чешит маначыкълар тапып, янъы мектеплер ачылмасына, эски мектеплернинъ кенишлетмесине къаршы чыкъа тургъанлар.
Оджаларгъа да даима баскъы япылгъан, эвлерини тинткенлер, озьлерини якъалагъан, ярымаданынъ энъ узакъ, сагъыр кошелерине ёллагъанлар.
Я мутхиш цензура ве къырымтатар тилинде басма неширлернинъ къапатылмасы – булар эписи халкъымыз джаиль, дюнья медениетинден, янъы бильгилерден, япылгъан ильмий кешфлерден узакъ къалмасы ичюн япылды.
Чарлыкънынъ медений сиясети он йылларджа тамам бойле эди…
Бундан да гъайры, бизни тамырларымыздан узьмек, кимлигимизни унуттыртмакъ ичюн шеэрлер ве койлернинъ, озен ве голлернинъ асыл, къырымтатар адлары денъиштириле, бойлеликнен  топографик абдаллыкъ ашлана эди…
Эм ойле вазиет, текрар айтам, чар укюмдарлыгъынынъ юз отуз алты йылы девамында укюмсюрди… 

Кабинетнинъ пенджерелеринден кельген шамата эп кучьленгени себебинен сонъки сёзлерни Челебиджихан давушыны пек котерип, эр кес эшитсин, деп айтты.
Богданов пенджереден бакъты ве атлы эм де пияде тургъан, Номанны азат этильмесини талап эткен адамларнынъ кескин давушларындан сагъырланып, ичке чекильди.

Ахыр-сонъу шашмалагъан губернатор Ржешевскийге буйрукъ бермеге меджбур олды:

– Барынъыз, оларны тынчландырынъ.
Челебиджихан алий команданлыкънынъ эмрине бойсунмагъаны ичюн девамлы апс джезасыны къазангъан олса да, Кырымда тынчлыкъны сакъламакъ макъсадынен, манъа берильген укъукъкъа бинаен, оларнынъ еткечисини месулиеттен бошаткъанымны айтынъыз, – деди о.

Ржешевскиий къапудан чыкъты, Челебиджихан исе Богдановнынъ къаршысына ёргъунлыкъ иле отурды, амма кене де эминликнен эм эвельки къатты сесинен:

– Илериде биз ойле яшамагъа истемеймиз ве яшамайджакъмыз, атта мени ве сафдашларымны хаин оларакъ атмагъа алып барсалар биле…

– Эбет, мен архив материалларындан сиз тариф эткенлеринъизни терендже огренмек кереким, – фикирлерини белли этмеден джевапланды Богданов.

Юзюнде тааджип иле къайткъан  Ржешевский къолунда бир десте кягъытны ёлбашчысы огюне къойды.

– Мында он беш бинъ имзасы олгъан бу дженапны азат этмек ичюн талап, – сесинде енгиль мыскъыл эшитильген сеснен деди Ржешевский.
– пек атешин йигитлер, багъыралар, сёз къыстырып оламадым.
Иште, баскъы япалар…

Богданов гурь къашларыны тааджипнен котерди ве къыхылдап:

– Къач…?
Я бу эалининъ ярысы да…
Атешин дегенинъиз киби, исьян къопарып олалар…
Билесизми, Ржешевский, мында меним вазифем къырымтатарларнен самимий мунасебетлер къурмакъ, оларнынъ ишанчыны къазанмакъ – тек бу шарт иле бизим лейхаларымыз омюрге кечеджек.
Аксине ола билеми?
Татарлар – асыл халкънынъ къолтутувысыз олурмы?
Дженабы Челебини семетдешлерине озгъарынъыз, къайта берсин, Алла ёлуна…
Апансыздан Номангъа мураджаат этти.
– Тек токътаманъыз, тюшюнгенлеринъизни илле омюрге кечиринъ.
Дженк ве исьянлар, беязлар ве къызылларнынъ чатышмасы вакъытны эп сыкълаштыра, эп тезлештире.
Манъа халкъынъыз иле достлашмакъ ве онъа, аз да олса, ярдым этмек ичюн не къадар вакъыт айрылгъаныны белли дегиль.
Онынъ ичюн чалышынъыз.
Эгер сиз ишке къабилиетли мемуриетни яраткъанынъызны ве сайлавджыларнынъ ишанчыны джоймагъанынъызны корьсем, мен темсиль эткен кадетлер фиркъасы, меним теклифим иле Девлет думасында мустакъиль Къырым джумхуриетини танымакъ меселесини къояр…

Джафер Сейдамет халкъны къандырып, оны азат этмек талабы астында имзалар топламакъ ичюн насыл тырышкъаныны Челебиджихан пек яхшы биле эди.
Айны бунынъ устюнден газетлерде яйгъара къопарып, мезкюр акимиетни алий руханийге – муфтиге къол котергенинде къабаатлап, устазы Али Боданинский де ойле чалышты ки, атта чар, тахтындан ред этмеген олса, сескенир эди…

Губернаторнынъ мемуриетинден чыкъкъан Челебиджихан биринджиден озь айгъыры Фарияны корьди.
Насылдыр койдеши оны мында Буюк-Сонакътан юз километр ёл юргюзип кетирген, чюнки атнынъ саибини азат этеджеклеринде эмин эди.

Халкънынъ алгъышлавыны эшитерек, Челебиджихан йигитчасына эгер устюне учып минди ве атлы топлумны пешинден такъып, Багъчасарай тарафына ёл алды...
