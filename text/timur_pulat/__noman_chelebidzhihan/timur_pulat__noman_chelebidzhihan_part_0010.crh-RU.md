## X

Рудольф Челебиджихандан козь айырмамасын, деп къаравулны огютледи, озю исе тюфегининъ намлусыны сыйпакълап, санки ондан кучь алып, кери къайтты.

Альбинос къаравул Номанны камерагъа итеди ве артындан къапуны килитледи.

Номанны диварлардан ве топракъ табандан кельген сувукъ сарып алды.

Камера ичинде – эки адым боюна ве эки энине  — Челебиджихан къызынмакъ ичюн юре ве сыдырылгъан диварлардаки язылардан козь алмай эди.
Олар тырналгъан я ки къан иле язылгъан эдилер:
«Ватан ичюн джан берем», «Яшайышымны бабамыз чар ичюн феда этем», «Мени багъышла, Леокадия Петровна.
Балаларны сакъла», «Биз ичюн Маркс-Лениннинъ ороспы къызы – рус джанларнынъ джелляты Землячкадан ким ахтыман алыр?!» Даа арап уруфатынен къырымтатарджа «Джисми инсан бир фенердир, Акъибет бир сенёр», деген язы да бар эди.

Адлиеджиликни яхшы бильген Челебиджиханнынъ ильк фикри:
«Абулкъат олурмы экен?» — эди, амма шу ань озь суалининъ сачмалыгъына аджджы кулюмсиреди.

Фикир этювини насылдыр шытырды кести – камеранынъ кошесиндеки тешиктен сычавул башыны чыкъарды, о озь мыйыкълы янъы танышыны эриштирген киби, сылакъ мыйыкъларыны ойнатты.
Номаннынъ чевресинде бир къач кере айланаракъ, оны эр тарафтан къокълады ве, санки бир шейден къанаатленмеген киби, тишлерини къытырдатып, ашыкъмайып, тавурнен ювасына кирип кетти.

Челебиджихан биджагъыны чыкъарып, тешикке тыкъты ве хошнутсыз чыйкъылдав эшитти.

Тап таван тюбюнде олгъан пармакълыкълы пенджереден не азбар, не сокъакъ корюне, не сеслер эшитиле…

Не абулкъат, не сув, не аш, не табанда тёшек.
Буны къабул этерек, Челебиджихан созулып ятты.
О, ойле кучьлю талгъынлыкъ, вуджудында ойле агъырлыкъ дуйды ки, кевдеси санки топракъкъа тамыр аткъан киби олды.

Дегери онъа демир къапуны юмрукъларнен урып, аш-сув сорамагъа кедер этти.

Юкълап да оламады, сычавуллар бутюн гедже онынъ биджагъыны кемирип, чиль-парча эттилер.
Олар, эбет де, биджакънынъ саиби сагъ олгъаны-олмагъаныны бильмеге пек авес эдилер… 

Эсине парча-пурча кельген хатырлавлар бири-бирини денъиштире, балалыкъ чагъы артындан о янъгъыз кезмеге севген Истанбулнынъ сокъачыкълары козь огюнде джанланды.
Эски китаплар базарында тесадуфен XI асыргъа аит Махмуд ал-Къашгъарлынынъ «Дивану лугъат ат-тюрк» эльязмасыны тапкъан университеттеки оджалардан бири – Али Эмери-эфенди акълына кельди.
Эфенди бу пек ипрангъан китапны саифелеркен, бала киби къувангъан эди. 

Номангъа эльязманы тюрк тилине берабер терджиме этмеге теклиф этти, атта арапшынас ве неширджи Рифат Бильге адлы адамны тапты.

Амма Челебиджиханнынъ фикри энди Петербургда эди, чюнки андаки университетте исьянджы студентлер къайнамагъа башлагъан эди.

Фикри кене камерагъа къайтты.
Сувсыз ве ашсыз, ач сычавуллар къомшулыгъында булунувы – тахкъикъаткъа огъратылгъан инсангъа психологик баскъыдыр, деп тюшюнди.
Келеджек гедже онъа, шубесиз, юкъламагъа бермезлер, махсус ярыкъны якъып къалдырылар.
