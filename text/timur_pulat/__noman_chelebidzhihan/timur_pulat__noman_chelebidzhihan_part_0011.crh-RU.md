## XI

Матрос Рудольф Челебиджиханны кабинетке кирсетир-кирсетмез, Номан этнелеген киби, Гавен кене эеджанланды, кене къаттылыгъыны, салмакълыгъыны, устюнлигины джойды.

Тек Юрий Петровичтен шекленген Землячка Гавеннинъ эсини айындыра эди.
Розалия Самойловна кене ве кене текрарлай тургъан:
«сабыкълар» — «тарих ишлеп аткъан материал».

% Басма машинкасы башында отургъан протоколджыгъа, Челебиджихан босагъадан аякъ аткъанынен, латышнынъ табиатча первасыз, сувукъ юзю йымшагъан киби корюнди.

Гавен масадаки досье папкасыны еринден кочюрди ве саифелемеге башлады.

«Саифеле-саифелеме, — тюшюнди, не ичюндир Гавенни бегенмеген ве бунынъ манасыны озю де анълатып оламагъан протокол язгъан лейтенант, — татар эписи бир ишленген материал…».

Гавен Челебиджихангъа отургъычны косьтерип, къаршысына отурмагъа теклифте булунды ве машинка башында отургъан лейтенанткъа башыны саллап, башлаймыз, деген киби, ишмар этти…

- Адынъызны ве сойадынъызны айтынъыз…

— Номан Челебиджихан…

— Ненен огърашасыз?
– Гавен кягъытларны эп саифелей, суаллерни исе азыр метинден окъуй эди.

— Къырым ве Украина, Литва, Полония мусульманларынынъ муфтиси, — болдурувы тосат-тосат синъирлер къозгъалавына кечкенини дуйса да, давушындаки къалтыравны тутмагъа тырышып, джевап берди Номан. 

— Девлетке къаршы фаалиетни сиз та студенлик девринден алып барасыз.
Джафер Сейдамет иле «Окъугъан къырымтатар яшлар джемиетини» тиздинъиз…
Сёз сырасы, Сейдамет шимди къайдадыр?
Къайда къачты?
Достлар арасында сыр олмай, ойлеми?

— Буны мен бильмейим, — къыскъа ве сувукъ давушнен сесленди Номан.
– О гъайып олгъанда биз Къырымнынъ башкъа-башкъа кошелеринде эдик.

— Бильген олсанъыз, бизнен болюшир эдинъизми?– ийлекярлыкънен бакъты онъа Гавен.
– Тахкъикъатнен ишбирлик шекленювлерни баягъы енгиллештире ве атта ёкъ эте биле.

— Бу меселеде «эгер» ве «бесе-белли» сёзлерини ишлетмек файдасыздыр.
Бу: эгер ерге метеорит тюшкен олса, тарих бам-башкъа тарафкъа айланыр эди.
Инкъиляп ве исьянлар да манасыны джояр эди, демек киби, — Номан бойле алларда мунакъашагъа берильмек озь адетине уйып, рухланды.

Машинка башында отургъан лейтенант, тахкъикъаткъа огъратылгъангъа меракъ дуйды ве ичинден:
«Акъыллы шейтан», — деп тюшюнди.

Гавен невбеттеки суальни насыл береджегини тюшюнип, таракънен сакъалы ве мыйыкъларыны сыйпады.

— Къачакънынъ сойларыны сиз таный эдинъизми..?
Сиз Сейдаметнен къоранта такъым достлукъ алякъада эдинъиз де.
Меним суалим эп айны меселе этрафындадыр: бизнен ишлесенъиз, озюнъизни акъларсыз…

— Тахкъикъаткъа озюмни бегендирмеге тырышмакъ ичюн озюмни къабаатлы саймайым!— къатты деди Номан.
– Не япкъан олсам, халкъ берген векялетликке коре яптым…

Челебиджихан иле субет мундериджесиз ве файдасыз олмагъа башлагъаныны о анълай эди.
Эгер оны Землячка сыкъарламагъан олса, Номангъа дёрт тарафынъ къыбла, дер эди.

— Сёз сырасы, сизинъ фаалиетинъиз акъкъында, — девам этти джаны сыкъылгъан Гавен.
– Миллетчи Сейдаметке къаршылыкъ косьтермек ичюн сизинъ Къурултайда Фирдевснинъ коммунист такъымынен бирлешмеге ниетинъиз бар эди…
Сиз, я сиясий теджрибеликсизлигинъиз, я да шахсий зиддиет табиатынъыз себебинденми, — бир къатиенликтен дигерине баш урдынъыз, — суаль шеклинде олса да, тасдикълагъан киби девам этти Гавен.
О, Номан биринджи кересинден фаркълы, бу сефер ингильтере мотына уйдурылгъан биджагъыны сычавулларгъа ашаткъан сонъ, ялынъыз електе тургъаныны янъы абайлады.
– Сизинъ якъын сафдашларынъыз-сепаратистлер – Халил Чапчакъчы, Амет-эфенди Озенбашлы, Сеит-Джелял Хаттатов, эм де энъ меракълысы, — биз иле эльме-эль кеткен, бизнен бир сафта тургъанлар арасында сизинъ маневий оджанъыз Али Боданинский.
Адлары анъылгъан тарихчылар, шаирлер, маарифчилер – деерли, къырымтатар джемаатынынъ итибарлы инсанлары сайылгъанлар – эписи Къырым ичюн келеджекни айдын япкъан… мухтаджларгъа сербестлик ве эйиаллылыкъ  кетиреджек тек большевиклер олгъаныны анъладылар… 

Оны динълеген Челебиджихан, Къырымнынъ такъдирини чезмеге ёллангъан чокъсулардан фаркълы, Гавен онынъ сафдашларынынъ адларыны догъру, хатасыз, ерли тюрк аньанесине уйып айткъаныны озю ичюн къайд этти.

Гавеннинъ эписи делиллерине Челебиджихан самимиетле джевапланды:

— Мен Къырымгъа кельген большевиклер озь ёлуны бинълернен къырымтатарлар, руслар, украинлер, урумларнынъ къабаатсыз къурбан джесетлери дегиль де, тынчлыкъ ве достлукъ дефне пытакъларынен тёшейджек, деп белледим…
Меним кечмиштеки сафдашларым ве достларымнынъ исе сиз иле ишбирлик япмакъ ичюн чешит себеплери олгъандыр, бу акъта мен сёз юрсетмем.
Амма тезден олар да, яшлыгъым ве сиясий теджрибеликсизлигиме бакъмадан, анълагъанымны, языкъ ки, анъларлар.

— Шаирнинъ сезгирлигими?– енгиль мыскъылнен айтты Гавен.
Ве къошты:
— Амма бир меселеде (насыл олгъаныны мен сизге бираз кечче айтарым) сиз бизнен илле ишбирликте олмалысыз.
Бу сизни саткъан Джафер Сейдаметке аиттир.

Челебиджихан, Сейдаметнинъ сой-акърабасы акъкъында лаф кеткенини янъы анълады.
Олар акъкъында Велиджан айткъан эди де…

— Ваде берип оламам, — деди Челебиджихан бираз сускъан сонъ.
– Догърусыны айтсам, сиз риджа эткен шей меним дюньябакъышларыма къаршы олмаса…

Онынъ айткъаныны динълеген Гавеннинъ акълына апансыздан:
«Оны азат этейимми экен?» — деген фикир кельди, — озю биле бу исьян фикирден къоркъып, авучларынен чекелерини сыкъты – «О Землячканынъ джедвелинде де…»

— Дюньяны денъиштирмеге тутунгъанларнынъ такъдирлерини эвельден тасавур этмекнинъ чареси ёкъ, — апансыздан нетидже чекти Гавен.

О, даа бир шейлер айтаджакъ олды, амма къапу артында невбетчиликте тургъан Рудольф, онынъ лафыны кести.
«Тачанкада къыз-теке кельди!», — багъырды о ве, Челебиджиханнынъ къабаатсыз олгъаны акъкъында фикирден даа сонъуна къадар къуртулмагъан Гавеннинъ юзю бир кереден агъангъаныны сезип, босагъа янында токътады.
