## V

Акъайлар софра башына кечкенинен, Велиджаннынъ къадыны къаве кетирди ве бойле къыйметли мусафир эвинде олгъанындан чекинсе де, озюни эдепсиз косьтермемек ичюн сёзге къошулды:

– Къызларымызны, азретим, акърабамызгъа, узакъ чёль коюне ёлладыкъ…

– Эбет, эбет, – азырлыкънен лафыны къадынынынъ агъзындан алды Велиджан.
– Вакъыт ойле…
Бизим халкътан къызларны, аскерлер весикъа тешкеремиз, деп токътаталар…
Намусларына къаст эткен аллар да ола.
Мусульман къорантасы ичюн бу насыл аджыныкълы вакъиа олгъаныны сизге айтмакънынъ аджети ёкъ…

Бу эеджанлы нутукътан сонъ эв саиби таван ве диварларгъа сакъынып, санки бирев эшитир деп, фысылдамагъа башлады:

– Билесизми, Джафер Сейдамет Акъмесджит запт этильмезден эвель къачып кетти…

Бу хабер оны пек эеджанландыргъаныны косьтермемек ичюн Челебиджихан меракъ косьтермеген давушнен сорады:

– Къайда экен?

– Тек Алла биле.
Тюркиеге я да Романиягъа – башкъа бармагъа ер ёкъ.
Эм билесизми, янъы акимиет – ана шу чарнынъ акъ ордусындан бизни къуртараджакъ, деп беллегенимиз большевиклер эалини, Сейдамет къайда олгъаны косьтерильмесе, олюм джезасынен къоркъуздылар.
Эр ерде къыдыралар, апансыздан эвлерге басып кирелер…
Фирдевснинъ адамлары Джафернинъ бир къач сой-акърабасыны оларгъа теслим эттилер, деп эшиттим, оларны я атып ольдюрдилер, я да даа реине киби туталар.
Къачакъ къайда сакълангъаныны айтмаларыны талап этелер.
– Ишанчыны косьтеререк, Велиджан сувукъ къолуны Челебиджиханкине къойды.
– Сизге де, азретим, бир ерге кетмеменъизни меслеат берир эдим, шимдики зий-чув ичинде джоюлмакъ енгиль…

Велиджан айткъаны акъкъында тюшюнерек, Челебиджихан къавенинъ сонъки ютумыны ичип, фильджанны софрагъа къойды.

– Мен къадеримни сафдашларымнен берабер къаршыламакъ борджлум…
О насыл олса да… 

– Э-э, мен билем, – мусафирнинъ делиллерине къолтутмаса да, элемнен джевап берди Велиджан.
– Сиз ич бир вакъыт бош айтмайсыз…
Буны мен сизинъ Къурултайдаки чыкъышларынъызны окъуп анъладым…

Челебиджихан бу аджджы хатырлавларны къозгъалткъан лафларны девам этмеге истемейип, джевап къайтармады.

Велиджан да, мусафирнинъ кейфи ярамай олгъаныны сезерек, назикане сусты.
Шу себептен пейда олгъан сукюнетте араба къапугъа ургъанлар, оларны парламагъа истеген киби корюнди.

Велиджан сескенди ве «Бар, ач», дегени киби, къадынына ишмар этти…

Одагъа къолунда насылдыр зарф иле яш къувурчыкъбашлы, къызыл янакълы инсан кирди, оны эки къызылордулы рефакъат эте эди.
Номан мезкюр адамнынъ биринджи айткъан сёзлеринден о, ортаёлакълы олгъаныны анълады.
Къалпагъыны, инкъилябий моткъа бойсунып, фуражкагъа денъиштирген бу инсан, босагъадан атлагъанынен эм де Номаннынъ козюне бакъкъанынен, башындакини чыкъарды ве къолунда эзмелеп, тез-тез бир шейлерни анълатмагъа башлады.

– Эй, татар, русча сёйле.
Ким биле сизни, – сертликнен деди оны озгъаргъан арбийлерден бири.

Онынъ буюкбурунлыгъыны бираз бастырмакъ ичюн Номан:

– Бизде Къырымда эки девлет тили бар – къырымтатар ве рус…

– Инкъилябий акимиет бутюн сизинъ къанунларынъызны лягъу этти, – тиль къайтарды серт къоруйыджы ве сёзлерини тасдикъламакъ ичюн пармакъларынен чертти.

Чапар энди агъзыны ачмайып, зарфны Челебиджихангъа узатты.

О да, индемейип, зарфнынъ муурини бозды ве ичиндекини козьден кечирди, бу муфти Таврия губерния комитетининъ башы Ю.П. Гавеннинъ соргъусына, Акъяргъа чагъырылгъаны акъкъында буйрукъ олгъан бильдирюв эди.

«Демек, та Джанкойден меним артымдан такъылып юрдилер», – кельди Номаннынъ акълына.

Челебиджихандан суаллер динълемекни арткъач сайып, учю де эвден чыкъып кеттилер.

– Мен сизнен бараджам, – эминликнен айтты Велиджан, ичинден Челебиджиханнынъ юзюнде къасевет я да, аз да олса, эеджан сезильмегененине шашып.

– Мени анавы эки силялы озгъарыр.
Эв янында беклейлер, – озюни сыкъмайып айтты Номан.
– Сен озюнъни хавф астына атма…
Сени Фирдевснинъ адамлары озь эвинъде мени сакълагъанынъда къабаатлай билелер.
Къолтуткъанынъ ичюн…
Янъы акимиетке озюни косьтермеге истеген бизимкилер агъасы къардашыны акъылгъа сыгъмагъан джинаетлерде къабаатламагъа азырлар.

Олар озгъарыджылар силясы иле Номанны Акъяргъа машинанен алып бармакъ ичюн сачакъ тюбюнде беклейдирлер, деп тюшюнип, эвден чыкътылар.
Ве эв янында кимсе олмагъанына шашып къалдылар.

Челебиджихан ве мусафирчен къонакъбай шашып тургъан вакъытта якъын бир ерде кескин пулемет пытырдавы, кийик сеслер къулакъларны йыртты.
Бекчилер табиий дуйгъуларына бойсунып, не олгъаныны, ким багъыргъаныны бильмек ичюн чапып кеттилер.

Номан ве Велиджан сачакъ тюбюнде оларны беклеп турдылар.
Айырылыкънынъ агъыр дакъкъаларыны насылдыр йымшатмакъ ичюн Велиджан сомурданмагъа башлады:

– Эр ер къалабалыкъ, алекет…
Сизинъ озгъарыджыларынъызны пулемет ургъан олса эди…
Акъяргъа дегиль де, сизге Тюркиеге кетмек вакъты кельди, азретим.
Алла озю къысметинъизни ача…

Велиджан оны соргъугъа озгъармасын деп, бекчилер олмагъанына эв саибинден эксик тааджипленмеген Челебиджихан оны тынчландыраракъ:

– Тюшюнирим, къайда  ве мытлакъа сизге хабер этерим, – деди.

– Тюркиеге, Тюркиеге, – мусаллат этти Велиджан.
– Барон Врангель Къырымдан къызылларны къувгъан сонъ сиз, азретим, къайтарсынъыз…
Биз дуа этерик эм де беклерик…
