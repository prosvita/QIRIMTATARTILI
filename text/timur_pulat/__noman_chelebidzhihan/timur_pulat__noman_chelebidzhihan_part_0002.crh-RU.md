## II

Номан янъгъыз къалгъанынынъ единджи куню бу къыш ичинде ильк кере къар ягъмагъа башлады.
Танъда Челебиджихан бузлу топракъта ат туякълары сесини эшитти.
Саибини эрте кезинтиге чагъырмакъ ичюн авладан сабырсыз аты чыкъкъанмы экен, деп тюшюнди.

Биринджи куньлери, саиби атны эгерлемейип, тек елькесини сыйпап, эвден узакъча,  обаларгъа джаяв кеткенини корьген Фарий, даа якъында кийик ве Номан зорнен алыштыргъан айгъыр, фышкъыра, башыны хошнутсызлыкънен саллай ве туякъларыны ура тургъан.
Бир-эки кере атта авладан чаптырылып чыкъып, артындан екильди, амма Номан янъгъыз къалмагъа истеп, оны арткъа къайтара эди. 
Тамам саиби киби инат олгъан атнынъ энъ истемеген шейи – оны Ибраим-бейни Джанкой хастаханесине табипке невбеттеки кере косьтермеге алып баргъан (бу ал исе сонъки вакъытларда сыкълашты) джан сыкъысы ёлдан кеткен арабагъа екильмек эди.

Туякъ тыпыртысы зияде эшитильди ве Номан аркъасына тон ташлап, араба къапудан чыкъты.

Эвден бираз авлакъта, къую янында, тюфлеп, кичкене атчыкътан мазаллы бир адам сюйрелип тюше эди.
Номан зорнен Джанкой янындаки Акъчора медресесининъ имамы Аджи Веисни таныды.
Озь вакътында Номан онда шериатны огренген талебелерден бири эди.

Къасеветинден селямлашмагъа биле унуткъан Аджи Веис ашыкъып:

– Азретим, хайырсыз хабер алып кельгеним ичюн афу сорайым…
Къызыл большевиклер Акъмесджитни запт эттилер… Сизинъ сафдашларынъызны якъалай ве атып ольдюрелер…
Бизим мусульман аскерлеримиз къараманджасына дженклешти, амма дарма-дагъын олдылар…
Бесе-белли, Эбабиль къушлары ёлда кечикип къалдылар ве оларгъа ярдымгъа келялмадылар, – не ичюндир Номаннынъ башы тёпесинден бакъып, санки, огъурсыз хаберге муфтининъ сесленмесини корьмеге къоркъкъаны киби, ашыкъчанлыкънен икяе этти Аджи Веис.

Эеджанлангъанындан Челебиджиханнынъ чырайы агъарды, манълайы тер тёкти, амма о инатлыкънен омузларыны силькитти, санки устюнден синъир кергинлигини тюшюрип ташламагъа истеди.

Аджи данъгъалакълардан эди ве догъгъанда онъа Барба ады къоюлды.
Ислям динини къабул эткен сонъ исе, Веис адыны алды.
Бир шейден пек эеджанланса, айры къырым сёзлерини унута ве юнанджа лаф къошмагъа башлай эди.

– Олар кимсени айырмай, эписини алалар.
Джанкой кильсесининъ папазыны адамлар огюнде алып кеттилер.
Ана насыл куньлерге къалдыкъ…
Ахырзаман.
– Аджи Веис Номаннынъ козюнде арекет этмеге къарарны сезип, сусты.

Январьнынъ башында большевиклер беязгвардиялыларны  ве Къырымны анархия ве къанунсызлыкълардан къорчаламакъ ичюн тешкиль олунгъан мусульман къысымларнынъ къалымтыларыны айдап, Кезлев ве Багъчасарайгъа якъынлашкъан олсалар да, Номан Акъмесджит – Къырым джумхуриетининъ къорчалайыджыларынынъ сонъки къалеси ойле тез теслим олур, деп беллемеди.

– Мен барам!
– деди Челебиджихан эвге таба адымлап.
– Аджи, киринъ, мен кийингендже, къызынынъ…

– Вай! Вай!
Сизге янъгъыз бармакъ олмаз, азретим, – къакъты къолуны Аджи.
– Къалабалыкъ куньлерде ёлларгъа озь къобаларындан балтыр-баджакълар чыкъа.
Ягъмаджылыкъ япалар, ольдюрелер…
Изин берсенъиз, мен сизни Джанкойгедже озгъарайым, анда исе Алла къорчаласын.

Фарий сабысы эгерге онъайтлыджа минсин, деп джошкунлыкънен эгильди ве имамнынъ атчыгъы огюнде озюни косьтермек ичюн огге чыкъып туякъларыны ойнатты.

Онынъ артындан къыскъа къуйрукълы атчыгъыны ашыкътыргъан Аджи Веис муфтининъ ёл хавфлы олса да, артына-огюне бакъмайып, Акъмесджитке бармакъ къарарына къыймет кести.

«Талебемни таныйым», – гъурурнен къасевет къарышкъан дуйгъуларнен, ах чекип, тюшюнди Аджи Веис.

Акъчора медресесининъ джамисинде экевлешип дуа окъудылар:

«Даима девлет, насибу дженнет, ханелерге берекет, укюметимизге девлет, топракъларына берекет, аскерлерине къувет, барышыкъ огърунда мувафакъиет Алла насип эйлесин. Амин!»

Сонъра атларгъа чыкъкъанда, Веис шубенен башыны  саллады. 

– Энди къайдаларгъа башынъызны атаджакъсынъыз?
Джанкой къачакъ къырымтатарлар ве беязгвардияджылар иле толу, ёл-ёракъ къалмады…
Манъа бакъынъ, азретим, айдутларнынъ ве ягъмаджыларнынъ козюне бир кереден чарпаджакъ джуйрюгинъизде кетменъиз.
Меним къавурымны алынъыз, Сизинъкини исе мен Буюк-Сонакъкъа алып барырым…
Сизинъ хайырлы къайтманъызны беклеп турсын…
Меним яры-ярыгъа сыдырыкъ атымны исе…
Алла косьтермесин, эгер айдутларнынъ онъа козю къалса – бир кереден тюшинъ де, ташлап къачынъ, сизге зарар тиймесин сакъын…

Номан яман хаялетни къувгъан киби, омузларыны силькитти: онынъ козьлери йылтырамагъа башлады ве чокъ куньден берли олмагъан тебессюм юзюни ярыкълатты, санки о кене, медресенинъ талебеси олып, Аджи Веиснинъ отькюр козю астында макъамнен Къурандан сурелер окъуй эди.

Челебиджихан атынен сагълыкълашаракъ, юзюни Фарийнинъ башына басты, онъа атнынъ козьлеринде козьяш корюнгени киби олды. 

Ат, инатны Буюк-Сонакъкъа алып баргъан ёлгъа бурмагъа тырышкъан Аджи Веисни устюнден атмагъа ынтыла-ынтыла, даа баягъъы вакъыт тепмеленди.
Аз къалды, Аджини де артындан ерге авдараджакъ тюрк фесине орьтюльген имамнынъ сарыгъы шерит олып ашагъы энди.
