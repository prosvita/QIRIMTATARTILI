## VIII

Къачы Къара денъиз бою ерлешкен ве бус-бутюн агълар эм де сыра-сыра тизильген къайыкълар ичинде джоюлгъан бир къач бири-биринден айырылмагъан эвчиклери олгъан балыкъчылар койчиги эди.

Акъярдаки инкъилябий  мараз, якъыджы нефис мында даа келип чыкъмады…
Амма ерли къазакъ Ермолай-Ерошка озюни Къачы балыкъчылар ходжалыгъынынъ команданы илян этип, денъизге чыкъкъанларны авнынъ учьтен бир пайыны  онынъ чокъбалалы къорантасына бермеге меджбур этти.

Балыкъчылар бу заманда ялыдан бир километрге узакъ – Акъярдан анда-мында арбий отрядларны ташыгъан баржалар ве буюк къайыкълар юрген ясакъ ёлакъны кечмемек ичюн бармай эдилер.

Сонъки вакъытта бутюн балыкъ семиз, агъыр, балабан къурсакъларынен тюшмеге башлады.
Пычакъларыны чебер чалыштырып, балыкъчыларнынъ апайлары ставрида, луфарьлернинъ къурсакъларындан худжур шейлер – джез тюмелер, кумюш ве алтын тишлер, бутюн тиш протезлери ве чокъ атылгъан окълар чыкъара башладылар.

Бойле авны балыкъчылар «денъиз атчыкъларнынъ бахшышы», деп адландыра ве даима саргъош юрген ходжалыкъ команданынен инсафлы болюше эдилер.

Къасабада зариф кийинген Челебиджихангъа кимсе къулакъ асмады, озьлери исе бир къач вакъыттан берли ким не тапса, кие тургъанлар.
Апайлар гимнастёркалар устюнден йипек гедже кольмеклери, башларында Парижден кетирильген мот эвлернинъ шляпаларыны кие эдилер, бу урбаларны олар Акъяр зенгинлерининъ эвлерини ягъма япкъан матрослардан къурутылгъан чабакъ балыгъына денъиштире эдилер.

Ермолай-Ермошканынъ озю къасабада курктен тикильген татар къалпагъына, къой терисинден тонда ве ольдюрильген беязгвардиялынынъ аягъындан сыдырып алынгъан мест чызмаларда юре эди.

Челебиджихан дымыкъ къумдан юрип, биринджи эвчикке якъынлашты.

Быланчыкъ пенджереде башы юзьбезнен багълангъан насылдыр акъайнынъ юзю корюнди.
О, Челебиджихангъа бакъты ве сакъланды.

Ондан сонъ пенджереге чюрюк вишне тюслю фестеки башыны къадын котерди, огге-арткъа юрген Номангъа баягъы бакъып, бесе-белли таныш сыманы хатырламагъа тырыша эди.

Апай-акъай сандыкъ ичинде акътармагъа башладылар ве, ниает, газеттен кесип алынгъан фоторесимни чыкъардылар.
Бири-бирине бакъып, бир кереден сес чыкъардылар:
«Я бу муфти Челебиджихан да!».

Къоркъкъан акъайнынъ ады Мердан эди, о, къасабадаки къырымтатарларны Къурултайгъа бармакъ кереклигинде къандыргъан тешвикъатчылардан бири эди.

Якъында мусафирликте олгъан киевинден Челебиджихан истифагъа чыкъкъаны, Сейдамет исе къачып кеткенини билип алгъан Мердан не беязларгъа, не де къызылларгъа ишана, баш агърысына шикяет этерек, денъизге сонъки вакъытлары пек сийрек чыкъа тургъан.

Мердан къапуны явашчыкътан ачып, чевре-четке бакъынды ве зорнен эшитильген давушнен Челебиджиханны чагъырды:

– Азретим!
Эвимизнинъ мусафири олунъ.
Ёлда ушюгендирсиз, кир, къызынынъ, – мусафирнинъ артындан тез-тез юрип:
 Мен балыкъ киби индемезим, эгер озюнъиз сизни бу сагъыр ерге не кетиргенини айтмасанъыз, бир шей сорамайджам… , – ашыкъты айтмагъа о.

- Арзы! – чагъырды о апайыны.

Арзы, эсли яшына бакъмадан, софрадан корюнмеген отмек уфакъларыны силип алды ве энди бир дакъкъадан устюне къавени къойды.

Номан софранынъ кенарына отурды ве эшитилир-эшитильмез сеснен дуа окъуп, сыджакъ фильджанны ушюген къолларынен тутамлады.
Арзы мусафирнинъ узун, индже пармакъларына къулакъ асып, озюндже бунъа не ичюндир тааджипленди ве къадынларнынъ худжур мантыгъына уйып:
«Бойле буюк адам, пармакълары исе чалгъыджынынъки…», — деп тюшюнди.

Бираз сукюнеттен сонъ Челебиджихан джебинден кумюш йылтырагъан костекли саатыны чыкъарып, саиплерге: 

– Мени Акъяргъа чагъырттылар, – деди.

Мердан ильк сефер Номаннынъ бетине ачыкътан ачыкъ бакъты ве козьлеринде эеджан корьмейип, тыныкъ сеснен:

– Анда насыл этип бараджакъсыз...?

Къавенинъ сонъки ютумыны ичип, коксюнде сыджакъ даркъалгъаныны дуйгъан Челебиджихан кене сабырсызлыкънен сааткъа бакъты.

– Къачыдан энди анда бир шей юрмей.
Кичкене бир катер къатнай эди, амма оны матрослар мусадере эттилер, – Къошты Арзы ве акъайына ойле ифадели бакъты ки, о бир кереден къыймылдамагъа башлады.

– Мен сизге ярдым этерим.
Сагъ-селямет бараджакъ еринъизге еткизирим.
Ялы бойлап, къайыкъта…
Эбет, сёзсиз… – айтмагъа башлады о, зиядедже Арзыгъа хитап этерек.

Къыскъа дуа окъугъан сонъ Челебиджихан турды, саибеге теменна этти ве Мерданнынъ артындан чыкъып кетти.

Эки акъай къайыкъны къумдан  сувгъа тюртип тюшюрдилер.
Мердан чевикликнен ичине атлап минди, куреклерини алчакъ далгъаларгъа тюшюрди ве Номангъа чагъала киби давушлар чыкъаргъан эски къайыкънынъ уджунда отурмагъа ярдым этти. 

Къайыкъ ялы бою, сюйрю къаялардан чекилип, яваш юрюшини башлады.
Кене яхшы, денъиз далгъасыз ве тынч, онынъ къуршун тюстеки юзю терлеген кузьгюге бенъзер эди.

Шу себептен эски къайыкъ ич къыйналмайып, авны ушкюткен тазы киби, огге ынтыла – Мердан исе куреклеринен сувгъа тиер-тиймез, тек теренге тюшмемесини бакъа эди.

Сувда чюрюген осюмликлер, мышыкълар, чагъалалар, балыкъ джесетлерининъ къокъусындан Челебиджиханнынъ юреги буланмагъа башлады.

Мердан озь къыйметли мусафиринден эписи бир утана ве догъру бакъмагъа чекингенинден, козь къыйыгъындан назар ташлай, сонъки сефер о, Хансарайда кечкен Къурултайда корьген инсан ве шимдики Номан арасында  буюк фаркъ олгъаныны къайд эте эди.
Балыкъчынынъ хатырасында къалгъан бу козьлерде о замандаки атеш энди ёкъ эди.

Апансыздан къайыкъчы къарыкъ, биревни чагъыргъан киби сеснен озь тюшюнджелерине уйгъун тюркюни йырламагъа башлады.

<var>Кельди дувурдан вапур, порткъа янашты,
Беклеп тургъан тувгъан-урув, зув-чув джылашты.
Биз вапургъа минген сонъ, копюрди денъиз.
Адымызны унутынъыз, муаджир, денъиз...</var>

Ватанындан къувулгъан къырымтатарларнынъ янъы ве янъы несиллери чешит йылларда йырлагъан бу муаджир тюркюси Челебиджиханнынъ къальбинде элем догъурды ве Мердангъа зиль тутаракъ, о озюни де бу муаджирлер вазиетинде киби дуйды.

Мердан апансыздан башлагъаны киби, апансыздан да тынды ве янларындан кечкен баржаны яхшыджа корьмек ичюн бираз еринден котерильди.
Баржадаки акъайлар денъиз устюни дюрбиннен козете, озьара шакъалашып, сувда пускалар киби секирген шишкен джесетлерни когертеге чекип ала эдилер.
Адий ягъмаджылар зенаатыны бираз денъиштирди ве джесет сыдырыджылары  олдылар.

Оларнынъ гъанимети боюнларына таш багълы богъулгъанлар эди.
Денъиз акъынтысы джесетлерни ялыдан теренликке чекип ала, анда джанавар балыкълар оларнынъ козьлерини ашап ташлай, джесет ягъмаджыларны исе агъызларындаки алтын тишлери (олар дантист зенаатында баягъы теджрибели олып, ишлерини тез битире эдилер), джеплериндеки саатлары, козьлюклери, джез тюмелери ве атта чар субайларынынъ погонларындаки нишанлары меракъландыра эди.

Челебиджиханнынъ тесирчен табиаты акъкъында бильген Мердан бу вахшийликтен джиренип, юзь чевирди ве индемеди.

Челебиджиханнынъ козю огюнде Къырымдан Тюркиеге чешит йыллары кетмеге меджбур этильген ве Къара денъизнинъ далгъаларына батып, балыкъларгъа аш олгъан ватандашлары джанлана эди.

Онынъ фикирлерини окъугъан киби, Мердан сесленди:

– Мындаки халкъымыз балыкътан вазгечти…
Бу къардашынънынъ этини ашагъанынъ киби, ойлеми, азретим?!
Биз башымызгъа зар-зевал къыдырмаймыз.