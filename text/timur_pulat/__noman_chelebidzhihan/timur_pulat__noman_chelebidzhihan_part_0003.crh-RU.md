## III

Эвеллери тынч, агъыр-сабырлы яшагъан Джанкойнинъ сокъакъларында ана-баба – ахыр заман – куню эди.
Бутюн бошлукълар абур-чубурнен юкленген ве ат ерине эркеклер, къадынлар, атта балалар екильген арабаларнен, файтонларнен рыкъма-рыкъ толу олып, бу алекеттен шеэр санки топланды ве буюк бир базаргъа чевирильген киби корюнди. 
Бу аякъ басмагъа къалмагъан ерде биревлер артта къалгъанларны, джоюлгъанларны чагъырып, кескин давушларынен къулакъларны чынълата.
Эр тарафтан эшитильген бу сеслерден шеэрнинъ ярысы къалабалыкъта джоюлгъан киби тасавур къала эди.
Биналар этрафында къум иле толдурылгъан чуваллардан бент ясагъан, мейданлар, кенъдже бир сокъкъалар бою окоплар къазгъан солдатлар исе бу къалабалыкъкъа озь иссесини къоша эдилер.

Шеэрде озюни Русиенинъ къуртарыджысы илян эткен ве Джанкойде вакътынджа ставкасыны-идаресини ерлештирген барон Фердинанд Врангельнинъ Акъмесджиттен чекильген беязгвардияджылары ат ойната эди.

Шеэрнинъ четине еткенинен Челебиджихан аттан тюшти ве арыкътан-арыкъ къаверенки атны югенинден тутып, джаяв кетти.
Озьлери де къайда кетлерини бильмеген къачакълар сюрюлери ат кечмеси ичюн чекильселер де, заваллыны озь кескин давушларынен къоркъуза эдилер. 

Араларында къырымтатарлар да расткельди.
Базылары, Номанны танып, баягъы вакъыт артындан меракънен бакъа, кимерлери исе муфтини корьгенинен, бесе-белли утана ве къара перде иле орьтюльген, умютсиз козьлерини сакълай эдилер.

Тертипсиз бу юрюш ичинде къарышыкъ алда данъгъырдагъан арабалар, мазунлыкъ ве болдурувдан саллангъан пияде къачакълар ичинде апансыздан тааджип толу сес эшитильди:

– Челебиджихан, сизмисиз?!

Номан юрюшини явашлатты ве айланып, оны чагъыргъан адамны корьди.
Бу губернатор Богдановнынъ сабыкъ адъютанты, полковник унванына наиль олгъан Ржешевский эди.
Онынъ кирленген, базы ерлерде йыртылгъан субай урбасы онынъ юксек арбий унванына ич де келишмегени козьге чарпты.

Полковник окоп къазгъан солдатны ураджакъ олып котерген къамчысыны артына сакълады ве Номангъа дикъкъатнен бакъып:

%– Ёл олсун, джаным, къайдаларгъа я огъурлар?,– деп сорады.

– Акъмесджитке, – истемеден джевапланды Челебиджихан.

%– Къуршунгъа илинмек ичюн кетесизми?,– мыскъылнен котерди къашларыны Ржешевский.
– Сиз не, Маркс-Лениннинъ большевиклер уюры анда нелер япкъаныны эшитмединъизми?!
Кутьлевий ольдюрюв.
Эр кесни – чар субайларыны да, ерли эалини де…
Буларны идаре эткен де, билесинъизми ким?
Джады, къанлы албасты – большевиклернинъ космополит адетине уяракъ, ана-бабасынынъ сойадындан инкяр эткен ве озюни Землячка адландыргъан Розалия Самойловна Залкинд.

– Эшиттим…
– Номан манълайындан терни сюртти.
– Семетдешлерим, фикирдешлеримнинъ янында олмагъа истейим.

– Ана сизинъ семетдешлеринъиз – ишмар этти Ржешевский янындан кечкен бала толу арабагъа.
– Оларнен кетинъ.
Халкънынъ джанавар дуйгъусы бар, о къайда бармакъны, насыл къуртулмакъны дуя, сиз де оларнен берабер джанынъызны сакъланъыз.
– Полковник озюни бойле бол-сал алып баргъаны, о Номандан энъ аз он беш яш буюкче эм де Челебиджихан Богдановда соргъуда олгъанда, онынъ бутюн омюрини, табиатыны, барыны-ёкъуны огренгенинден эди.

Номан джевап бермейип, тек пармакъларыны агъаргъандже сыкъкъаныны корип, кокюс кечиререк, Ржешевский бойле къошты:

– Языкъ, биз о вакъыт губернаторда олгъанда, сизинъ мусульман эскадронларынъызнен бирлешмедик, инат достум!
Шимди беяз гвардия ве къырымтатарлар бераберликте бу къызыл маразны Къара денъизге батырыр эдик.

– Сиз озюнъиз къырымтаталарны динълемеге, оларнынъ менфааты неде олгъаныны анъламагъа истемединъиз. Онынъ ерине баскъы яптынъыз, мени якъаладынъыз, – чересини садедиль косьтерип, джевап берди Номан.

– Амма сиз Русиеге дженкте ярдым этмеге ве джебеге озь учь мусульман полкунъызны ёлламакътан ред эттинъиз…
Энди исе, коресизми, насыл айланды?
Русие бербат ола, Къырымынъыз да онен берабер…
%–губернаторнынъ къабулханесинде отургъан девирден берли баягъы чалларгъан, арыкълагъан, субай корюнишини ипрагъан Ржешевский къолларыны темашалы керди.
– Бу сизинъ фаджиалы хатанъыз олды…
Бунынъ ичюн арбий заманнынъ къанунларына коре, сизни апске алдылар.

– Бу хата дегиль, – Номанда онынъ мунакъашагъа къабилиети уянды.
– Къурултайымызнынъ эсас чизгиси – зорбалыкъсыз, тынч куреш алып бармакъ, бу халкъымызнынъ табиий менлигинде бар.
Ич бир арбий айын-оюнларгъа киришмемек, кимнинъ де олсун, къаныны тёкмемек.
– Номан ачувнен пичен юкленген арабагъа узангъан атнынъ югенини тартты. 

– Зорбалыкъсыз! - Ржешевскийнинъ дудакълары къыйышты.
– Ханлар заманында сиз топракъларынъызны ялварув ве дипломат тебессюмлери иле кенълештирдинъизми?
Не къадар къан тёкюльди…

Номан тосат-тосат, этрафтаки шамата ве къычырмакълардан эшитильсин, деп озю де давушыны кучьлендирмеге меджбур эди.
Бир аньге бу ал онъа худжур корюнди – этрафта эр шей девриле, гъайып ола, олар исе – чар субайы ве Къырым сакини мунакъаша чыкъардылар.
Амма Челебиджихан оны раатсызлагъан мевзугъа бутюнлей берильди.

– Ханлар заманында биз кучьлю, сербест ве чокълукъ эдик.
%Амма, сиз, дженабы Ржешевский, къорчаламагъа истеген чар императорлыгъы къырымтатарларны фетх эткен сонъ, эписини дюньягъа савурды…
Мустемлекеден эвель биз дёрт миллионлыкъ халкъ эдик, бугуньде исе олгъаны юз бинъмиз…
Биз Къырымны мустакъиль илян эткенимизнинъ себеби де – дюнья юзюнден бутюнлей гъайып олмасын, деп халкънынъ негизини сакъламакъ эди…

Артында солдатлары окоп къазмакъны девам эткен полковник Ржешевский Номанны динълеерек, сакъалыны къамчы иле къашыды.

– Билесизми не?,– давушыны кучьлендирип ве Челебиджаханны, бесе-белли, къолайсыз алгъа къоймакъ ичюн, – Сиз кимге ошагъанынъызны билесизми? Къолунъызгъа Сервантеснинъ «Дон Кихот» китабы тесадуфен илинмедими?,– деп сорады о.

– Эбет, мен оны эм тюрк, эм рус тилинде окъудым…

– Акълыма шимди бир шей кельди.
Сиз, Челебиджихан, бу къарт атта... дегирмен чархларынен курешмеге кетесиз.

– Курешмек?
Бильмейим.
Мен эр вакъыт вазиетке коре къарар алам.
– Чул тутмайджакъ бу мунакъашадан безген Номан къолуны саллап полковникнен сагълыкълашты ве атны югенинден чекип, кетмеге адым атты.
Ржешевский исе, не ичюндир, онъа джевап оларакъ, арбийдже къолуны шапкесине кетирип, ишмар этти.

Окоптаки солдатнынъ да къолу апансыздан чекесине узанды.
Бу, командири пек сайгъылы бир инсаннен лаф эте, деп беллегенинден олды.

Челебиджихан бир къач адым атар-атмаз, Ржешевский оны кене токътатты:

– Сизге сонъки саатларнынъ хаберини айтмагъа истедим.
Сизинъ ракъибинъиз Джафер Сейдамет Барон Врангельнинъ узерине кирмеге иришти.
О, Русиенинъ къорчалайыджысына къырымтатарларны имаесине алмакъ мураджатында булунды.
Беяз арекетке садыкъ олурым, деп ант этти ве къырымтатар эскадронларыны умумий команданлыкъкъа теслим этеджегине сёз берди.
Фердинанд Петрович Сейдаметни къырымтатарларнынъ етекчиси оларакъ таныды ве онен ишбирлик акъкъында анълашма япты…
Сонъ?
Сизни бойле малюмат меракъландырдымы?..

– Ич де, – деди Челебиджихан ве болдургъан атына минерек, лафазан полковниктен узакълашты.
