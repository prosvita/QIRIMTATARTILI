## I

Сонъки афтасыны Номан Челебиджихан бабасынынъ эвинде, Буюк-Сонакъта, якъын сой-акърабалары иле кечирди.
Эр кес  онынъ чырайы къачкъаныны, юзю къайгъылы – козьлеринде даима ойнагъан къыгъылчымлар сёнюк, чекелеринде ве мыйыкъларында эрте тюшкен чал сачлар корюнмеге башлагъаныны сезди.

Сонъки, омрюнде энъ ташкъын ве къадери язылгъан эки-учь айда Номан хаста бабасына ялынъыз бир къач кере келип кетти - Ибраим-бей, ат асравджы, якъында къорантасынынъ акъчасы сакълангъан банкы иле берабер бутюн парасыны джойды.
Бабасы пек къартайгъан, меджалсыз, сой-сопларына ве, атта, Номангъа сувукъ корюне эди.

Эвдекилер Номаннынъ бутюн омрюнинъ ишини махв этеджек фикирдешлер арасындаки болюнювге ёл бермемек ичюн чокъ вакъыт олмаса да, ёлбашчылыкъ япкъан акимиетте эм де Къурултайдаки вазифелеринден гонъюлли истифасы акъкъында «Миллет» газетинден энди биле эдилер.

Якъынлары незакетлик иле бу ве шу сой мевзуларгъа онен лаф этмей, амма о киби яш, элинде къувети олгъан инсан ненен огърашмакъ мумкюнлигини фысылдап музакере эте эдилер.

Номан, фельджге огърагъан бабасы онъа, хайырсыз балагъа козь къыммайып, опькенен бакъкъаны киби келе эди, чюнки бабасы даима башкъа, акъай баласына келишкен ишнен – базиргянлыкъ, экимлик я да абулкъатлыкъ, энъ олмагъанда, Номан яшлыгъындан анълагъан ат асравынен мешгъуль олмагъа насиат бере тургъан.
Сиясетчи зенаатыны бабасы бир хавфлы огъурсыз адым атаракъ, гъайыпкъа огърагъан сарафнен тенештире эди.  

Баба тарафындан огей агъалары Абдул Алим-бей ве Эбу-Бекир Челеби Номангъа, мусаллат этмезден, Алладан къабилиети олгъан – языджылыкъ зенаатына къайтмагъа тевсие бермеге ынтылдылар.
Отуз учь яш – истидаты къайнагъан ве чыкъмагъа имкян къыдыргъан бир замандыр. 
Ильк теджрибеси огъурлы олды – але бу куньге къадар башлангъыч сыныф талебелери онынъ «Кобелек» ве «Сары тюльпан» киби тесирли шиирлерини огрене, буюк сыныфлылар исе «Къарылгъачлар дуасы» икяесинден парчаларны эзберлей ве ифаделейлер.

Баштан, иджадий хаялларыны къозгъалтмакъ ичюн агъалар оны экзотик мемлекетлер – Индистан, Къытай, Японгъа бармасыны теминлемеге азыр эдилер, Номан Истанбул ве Петербургда окъугъанда, олар онъа даима малиевий къолтута тургъанлар.
Четэллерден къайтаракъ, оларнынъ фикриндже, Номан бабасынынъ эвинде озь одасында бекинип, буюк роман язмакъ керек эди.

Айны фикирде къайнатасы – Аджи Сеит Абди, Кезлевнинъ зенгин базиргяны эди, лякин бир шартнен – Номан онынъ кениш эвинде яшайджакъ, бираз эвель шу эвге къызыны да алды - чюнки Номан Багъчасарай ве Акъмесджит арасында долана эди.
Гъаелерине зияде берильген Номан, омюр аркъадашына да, санки, сувунды, къадын исе азап чекерек, акъайы шеэрде насылдыр яш инкъиляпчы къызгъа гонъюль бердими, деп тюшюнген.

«Ёкъ, – тынчландыра тургъан оны бабасы, – Номан эвленсе, инкъиляпнынъ озюне эвленир…», Номаннынъ инсафлы, саф юрекли олгъаныны ве четте ич бир тюрлю дубарагъа ёл къалдырмайджагъыны бильген къайнатасы бойле шакъа эте эди.
Амма бойле шейлернен рус инкъиляпчылары чет эллерде – Парижде, Берлинде огърашкъаныны эр кес биле, тосат-тосат ерли Къырым газетлери де бу акъта яза тургъанлар.

– Сагъ олунъыз, мен буны тюшюнирим, – чёльге, узакъкъа бутюн куньге джаяв кетмезден эвель эдеп иле джеваплана эди Номан сойларынынъ теклифлерине, кеткенде де Фарий адлы севимли атынынъ теляшлы кишневлерине къулакъ асмай эди, ат исе арандан башыны чыкъара, артындан кетмеге чаптырыла тургъан.

– Бельки керчектен де, эвде дервиш киби бекленип отурайым да язайым.
Бабама да мукъайт олурым.
Эв сабысыз чёкти, – Номан эвель татильге кельген сайын чалышмагъа севген багъча да чокътан бакъылмагъаныны сезди. 

Эвеллерде о, алма, фындыкъ тереклерини пытай, топракъны бошата, чечеклер отурта тургъан.
Оларнынъ онъ ачмасыны козетмек, яш шаирге табиаттан севинюв  енгиль эфкяр иле боялангъан биринджи иджадий теджрибесине ильхамландырды.

***Сары тюльпан***

Ильк баарьни муджелеген сары тюльпан,
бари бойле солмасайдынъ ич бир заман.
Гузель ёсма гъондженъ иле эндамынъны
эр кунь север, опер эдим сайгъыларман.

Гонълюмизни хошландырдынъ, сары тюльпан,
мен де сени эльден, ельден къыскъанман.
Узакълардан, коктен, ерден чокъ суемен,
кунешлернинъ, йылдызларнынъ козю яман.

Сары тюльпан, багъчамызны шенълердирдинъ,
пек аз заман къырыкъ гонълюм эглендирдинъ.
Ярынъ сен де къырыладжакъ, оледжекъсинъ,
Оледжекъсенъ, бу джихангьа ничюн кельдинъ?

Номан узакъларгъа бара, чёльнинъ къокъулы авасыны толу кокюснен ала, тек болдургъаныны дуйгъанда, мавылтым, къырмызы дамарларнен бутюн орьтюльген сырлы ташкъа отура эди.

Бу куньлерде оны тек бир фикир къыйнай тургъан:
«Исмаил-бей Гаспралы бу вазиетте не япар эди?»

Учь йылдан зияде эвельси, оджа фаний дюньяны терк эткенде, башкъа заманлар олгъан – онынъ талебелери – Челебиджихан ве Сейдамет  Исмаил-бейнинъ васиетлерине коре къырым миллетининъ тикленмесине ёлларны къыдырмагъа тек башлагъан эдилер.

Гаспралы юксек вазифелерде олмагъа, имтиязлар къазанмагъа ич бир вакъыт тырышмагъан.
Онынъ заманында чар акимиети къырымтатарны ойле вазифеге, атта о Къырымгъа ёлланылгъан мемурдан чокъ керелер истидатлы ве бильгили олса биле, якъын алмагъан.

Бу къыскъа муддет ичинде буюк бир девир денъишти.
Февраль инкъилябы ве чарнынъ тахттан ред эткенинден сонъ, Челебиджихан ве онынъ тарафдарлары, демократлар ве кадетлернинъ шиарларына ишанып, Къырымда мухтариет олмасына умют беследилер.
Олар йылнынъ сонъуна къалгъан бир къач ай ичинде эр шей денъишеджегини тасавур этмедилер.
Ичтимаий вазиет исе мустакъиль девлет меселесини къоймагъа изин берди. 

О къыскъа муддет ичинде кескин мунакъашалар, атешин нутукълар Къурултайгъа кергинлик кирсетмемесининъ чареси олмады.
Беязлар – къызыллар, большевиклер, коммунистлернинъ эр кескин сёзю къуршунларгъа айлана эм де Къурултай ве укюметке къаршы ура эдилер.

Енгиль къыш думанынен къаплы чёльге тикилип бакъкъан Челебиджихан отургъан таш ёсуннен орьтюльген эди.
Номан оны «сырлы», деп адландыргъаны да ташнынъ джыллы устю онъа олгъан вакъиаларгъа догъру къыймет кесмеге, серт, атта элемли тюшюнджелер догъмасына, лякин кимерде иджадий ильхам къозгъамасына ярдым эте тургъан.

Мында невбеттеки татили вакътында, фесчигини саллай-саллай къырмызы къанатлы чёль кобелеги артындан чапкъан мектеп чагъындаки къызчыкъкъа севинип бакъкъанда, онынъ дигер шиири догъды.

***Кобелек***

Бир кобелек уча-къона багъчаларда кезерди
эрылгъанлар, къарт замбакълар бу мелектен безерди.
Безмей онынъ алтын йипек къанатлары,тюллери, –
сальте опер, охшар эди тюльпанлары, гуллери.

Бир мектепли къызчыкъ корьди, бунъа ичтен туташты,
– Сени, сени тутайым, – деп, феси эльде къошты.
Къувалады – еталмады,
атты феси – урамады,
кобелеги тутмады,
бир даа сонъ корамады...

Чюнки о бир яш гъонджеге
опе-опе япырашакъ,
япракъларнынъ кольгесинде
корюнмеден гизленмишти…
