## XII

Камерагъа къайткъанынен Челебиджихан ерде эски миндерни корьди.
Башы айлангъанындан, ятмакътан башкъа чаре корьмеди.
Шу ань бурнуны ябанджы инсаннынъ тер къокъусы йыртты.

Сюкюнетте апансыздан дивар артында такъылдав ве зорнен эшитильген фысылды эшитильди.

Челебиджихан тешиктен яры-ярыгъа ашалгъан биджагъыны тартып чыкъарды ве динъленди.
Къаршысына ич бир сычавул чапып чыкъмады, бесе-белли дикъкъатларыны янъы мабюслер джельп эттилер.
Номан айры:
«зортопуз», «боштан къуру», «ёл-ёрукъ» киби сёзлерни эшите, лякин не акъта лаф кеткенини анъламай эди.
Амма догъмуш тилини эшиткени онынъ къальбини охшады, гонълюне мельем олды ве о бираз тынчланып, юкълап къалды.

Номанны ачылгъан къапунынъ кескин данъгъырдавы уянтты.
Ич болдурмагъан матрос Рудольф, ырымлагъан киби анахтарларыны тасырдатып, Челебиджиханны къапусы артынадже ачыкъ къомшу камерагъа алып барды.

Къаранлыкъта  Номан Гавенни абайлады.
О, ялтакълы козьлернен камеранынъ ичинде синъирленип адымлагъан къадынгъа бакъа эди.
Юксек акъай манълайындан арткъа тегиз таралгъан сачларына, узунджа бетине, къысыкъ къара йылтыравукъ козьлерине бакъкъанда онынъ джынсыны танымакънынъ чареси ёкъ, нефреттен къыйышкъан агъзы, гъалиба ич денъишмей ве саибининъ яйгъарагъан кече бильген арткъач эеджанлылыгъыны дуйдурып тура эди…

– Розалия Самойловна, мына бу мабюс таный биле, – Челебиджиханнынъ тарафына къакъты башыны Гавен.

– Гузель! Гузель!
– яйкъырды Землячка, козь къыйыгъынен Номангъа бакъып, диваргъа таба чекильди.
– Танысын, – хитап этти о Гавенге тавурынен ондан гъайры одада не Челебиджихан, не де яш къадыннен къарт адам дикъкъаткъа ляйыкъ олмагъанларыны косьтерип. 

Гавен Номангъа тирсегинен енгильден тийип, корьгезмели сертликнен суаль берди:

– Бу татарларны Джафер Сейдаметнинъ сойлары оларакъ таныйсызмы?
Даа бир кере хатырлатам, эгер сиз оларнынъ акърабалыкъ алякъасыны тасдикъласанъыз, сизни джезадан бошата билелер…
Биз ичюн къачкъан Сейдамет зиядедже меракълы…

Номан ватандашларына – къарт ве къызына назарыны кечирип, оларнынъ шишкен, къанлы бетлерине дикъкъатнен бакъты.
Эбет, баба ве къызына, чюнки о Сейдаметнинъ догъмуш коюнде къайд этильген Хыдырлезни хатырлады.
О заман койде якъын ве узакъ – бутюн сой-акъраба топланды, олар учь маса башына зорнен сыгъгъан эдилер.
Эписи мусафирлернинъ адлары Номаннынъ акълында къалмады, лякин бу къарт къызынен Буюк-Онлардан кельгени ве Джафернинъ сойлары сырасында олгъаны шубесиз эди.
– Буны Челебиджихан эминлик иле айта биле эди.

% Семетдешлер ичиндеки эеджанны бастырып, бири-бирини танымагъан киби, бакъып тура эдилер.
% Хызметине рагъбетлендирюв къыдыргъан Рудольф къартнынъ башындаки къырмызы фесни къадынынъ исе чюрюк вишне тюслю фесни къакъыштырып тюшюрди:

%– Бойле хатырламакъ енгильдже… -деди.

Бунъа пек чорлангъан Челебиджихан къатты сеснен:

– Ёкъ, олар Сейдаметке сой дегиль!
– деди ве шу арада Землячканынъ эмрини эшитти:

– Эй, татар, манъа авучынъны айландырып онъ къолунъны котер!

Номан къолуны котергенинен авучына маузерден атты.

– Къан хатыраны тазерте… – деди о.

Ильк дакъкъалары Номан агърыгъа даяналмай, букюльди ве камеранынъ кошесине сокъулды, амма незаретчиси онынъ омузына япышып, эсини джояяткъан Челебиджиханны янаша камерагъа таба итермеге башлады.

Камерада Номан зорнен кольмегини чыкъарып, оны йыртты ве къолуны багълады, сонъ юреги булангъаны ве кучьсюзленгени себебинден миндер устюне созулды.
Янаша камерадан тырмалав эшитильди ве къулагъына тешикни балабанлаштырмагъа тырышкъан къартнынъ сеси кельди:

– Хазрат, ва-Ллаху хайрун хафизав ва-хуа архаму р-рахимин.

Номан отурды, онынъ козьлери кене диварлардаки языларгъа тюшти.
«Джисми инсан бир фенер!
Акъибат бир кунь сёнер...»
язысы оны кене эеджанландырды, къальби сыкъылды.

Косьтергич пармагъындан къан токътамай акъа эди.
Челебиджихан бу къанлы пармагъынен шу язынынъ тюбюне озь язысыны къошты: 

___

> Ант эткенмен, миллетимнинъ ярасыны сармагъа,
> Насыл болсун бу заваллы къардашларым чюрюсин?
> Онлар ичюн окюнмесем, къайгъырмасам, яшасам,
> Юрегимде къара къанлар къайнамасын, къурусын!
> Ант эткенмен, шу къарангъы юрткъа шавле серпмеге,
> Насыл болсун ики къардаш бир-бирини корьмесин?
> Буны корип бувсанмасам, мугъаймасам, янмасам,
> Козьлеримден акъкъан яшлар дерья-денъиз къан болсун!
> Ант эткенмен, сёз бергенмен миллет ичюн ольмеге,
> Билип, корип миллетимнинъ козьяшыны сильмеге.
> Бильмий, корьмий бинъ яшасам, Къурултайлы хан болсам,
> Йине бир кунь мезарджылар келир мени коммеге. 

___

Къанлы сатырлар акъып тюшмей, антнынъ кучюни тасдикълагъан киби, бир кереден уюша, къатып къала эдилер. 
