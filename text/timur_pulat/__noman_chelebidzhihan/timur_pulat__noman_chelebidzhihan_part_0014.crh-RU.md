## XIV

Къайыкъчы Мердан, Челебиджиханнынъ наразылыгъына бакъмадан, муфтини Къачыгъа алып къайтмакъ ниетинен учь кунь бекледи.

О, ленгерде тургъан баржагъа Номанны ве Сейдаметнинъ сойларыны чыкъаргъанларыны сейир этмеге меджбур олды.

Матрос Рудольф Челебиджиханнынъ бойнуна таш асты ве, къавийлигини тешкерип, йипни чекти.
Сонъ Номанны трапкъа итеди.
Муфти артындан, юкнинъ агъырлыгъындан чарпына-чарпына къарт ве онынъ къызы котерильдилер.

Рудольф когертеге сычрап минди, баржа, девамлы увулдап, ачыкъ денъизге ёл алды. 

Ялыдан баягъы узакълашкъан сонъ, баржа токътады ве енгиль далгъаларда салланмагъа башлады - кене невбетнен Рудольф когертеден башта Челебиджиханны, артындан семетдешлерини итеп, сувгъа аттырды…

Матрос, дюрбиннен бакъып, «юк» бир кереден тынмагъаныны, адамларнынъ башлары де сув устюнден котерильгени, де кене сувгъа баткъаныны корьди.

Рудольф козьлеп, бир, эки, учь кере атты.

Баржа онынъ эмрине бойсунып, мерсинге къайтты.

Мердан къайыгъына атылып минди ве ачыкъ денъизге чевирип, диване киби куреклерини чекти.
Къайыкъ вуджутлар сувгъа баткъан ер бойлап айлана берди.
Яныкътан къутургъан Мердан куреклерни сувгъа ура, къан къокъусына топланмагъа башлагъан балыкъларны къоркъуза эди.
Амма энъ джанавар сойлары янъгъыз къайыкъчыгъа къаршы мудафаа тумагъа энди азыр эдилер.

Мердан эгилип, сувдан учь бош гильзаны чыкъарды ве ялыгъа къайтты.

Ялыда о юзю къоюн къум ичине йыкъылып, юмрукъларыны сыкъаракъ, эп текрарлай эди:

Аллахым, сенден башкъа ич сорамам, тек бир шейни: муфтимизнинъ ве эки семетдешимнинъ эбедий рухларыны Дженнетнинъ энъ юкъары басамагъына – Фирдауске ал…
