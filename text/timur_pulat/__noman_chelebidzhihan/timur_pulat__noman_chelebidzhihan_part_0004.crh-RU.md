## IV

Челебиджихан Акъмесджитке Воронцов багъчасы тарафындан кирди. Ёлда пек ёрулгъан аттан энди ве югенинден чекип кетти, ат янъы саибине алышамагъанындан, тосат-тосат онынъ аркъасыны къокълай эди.

Шеэрнинъ энъ зенгин сакини Къырымтаевнинъ чечек зары саибининъ гъуруры олып, о, озь мусафирлерини ерли ве мында осьмеген, тансыкъ чечеклер эм чалыларны косьтермеге сыкъ-сыкъ кетире тургъан.
Чечек зарында Къырымнынъ зенгин табиатына Япон, Индистан, Къытай, Африканынъ аджайип осюмликлери къарыштырылгъан эди.

Туф ве кийик таштан къалангъан къора ичинде оськен багъчасында да чешит тереклер бири-биринден дюльбер олып, кевделеринен ойле худжур къарышкъан эдилер ки, оларгъа бакъып, геометрик шекиллерни огренмек мумкюн олгъан ве бу ал багъча саибини даа зияде гъурурландыргъан эди.

Воронцов багъчасына якъынлашмаздан Номаннынъ бурну кескин куюк къокъуны алды.
Багъчада пычкъы сеслери ве балтанынъ такъылдавы эшитиле, аланларда исе даима ешиль тереклернинъ кевделеринден туташтырылгъан атешлер яна, этрафларында кок шинеллер кийген шаматалы къызыл ордулылар къызына эдилер.
Даа якъында, айтылгъанына коре, йылда бир кере ачкъан нилюфернинъ чечеклерини корьмеге кельген шеэр сакинлери кезген чечек зарында, гвардиялыларнынъ атлары къар тюбюнден от ве солгъан чечеклерни туякъларынен чыкъарып ашай эди.

Йыкъыкъ къорадан Номан учь къатлы эвнинъ вазиетини де корип олды, бу эвге мусафирчен саиби оны чокъ кереклер чагъыра тургъан.
Шимди онынъ козюне чайпалгъан эвнинъ виране алы чарпты, киришинде эвнинъ ве къорантанынъ къоруйыджылары нишаны олгъан эки мермер арсланлар я балта, я токъмакънен сакъатлангъан, шадырванларнынъ чанакълары дарма-дагъын парланыкъ ята, тотлу борулардан акъа берген сув исе эвнинъ этрафында топлана эди.

Баш кириш янында эки солдат тапталгъанындан Номан Къырымтаевнинъ эвинде янъы акимиетнинъ штабы ерлешкенини анълады.

Бу эвге ильк кельгенде саиби Номаннынъ гъаелерине бир кереден къолтуткъан эди.
Къырымтаев эки: къырымтатар окъуйыджылары ичюн «Миллет» ве руслар ичюн «Голос татар» газетлерининъ малиевий теминлевини озь бойнуна алды.

Къырымтаев Челебиджиханнынъ эписи тешеббюслерине къолтутты – Къырымнынъ эписи кошелеринден кельген Къурултай делегатларынынъ ёл парасыны ве мусафирхане масрафларыны одеди.
Озю сиясеттен четленсе де, Багъчасарайда Хансарайнынъ Диван-Али одасында кечкен делегатлар арасындаки мунакъашаларны динълемеге кельди.

«Бельки, мен ичюн де янъы омюр башланыр», – айтмагъа севе тургъан о. – Языкъ, Номан, сен озь гъаелеринънен ве тешкилятчы къабилиетинънен отуз йыл эвельси пейда олмадынъ…
Меним яшайышым бам-башкъа тарафкъа чевирилир эди».

Номан багъчаны ве эвни четтен айланып кечеджек олды, амма бир къач адым атаркен, огюне дивар тешигинден учь къызыл ордулы чыкъты.

– Эй, татар! – деп чагъырды олар Номанны.
Сонъ янына келип, атны бакъмагъа, аркъасыны таптамагъа башладылар.

– Языкъ, пек арыкъ экен, – деди бириси. – Этке кечмез…
Амма джесетлерни чукъургъадже алып бармагъа келишир…
Татар, инкъиляп адындан атынъны мусадере этемиз! – деп, Номангъа къаршы сюнгюсини тикледи о...

Дигерлери онынъ къолундан югенни тартып алдылар, ат кишнеди ве арт аякъларына турды.

Номан индемейип, Аджи Веиснинъ малыны алып кеткенлернинъ артындан бакъып къалды, къарт ёлджуларны союндыргъан айдутлар акъкъында айткъан эди.
Бу ат хырсызлары, гъурбетлер айдутлардан да бетер – ягъмаджылыкъны олар шахсий мухтаджлыкънен дегиль, инкъиляп мухтаджлыгъынен акъладылар, айдутлыкъны янъы мефкюренинъ темелине къойдылар.

«Айды, мен даа тарпанчы унерини унутмадым, имамгъа энъ чапкъыр кийик атны тутып берерим…» – эм тюшюнди, эм дудакъларыны аджджы тебессюм иле якъты Номан, догъмуш чёльге къайтаджагъында пек эминми экен?
Торс тюшюнджелерни ве юрек дуйгъусыны къувмакъ ичюн эвнинъ саиби Къырымтаевни хатырламагъа башлады.

Алтмыш яшында олса да, корюништен сагълам, тендюрист ве гъаелернен толу Къырымтаев, атта севген френк коньягъыны ичип, лафазан ве сырларыны ачмагъа азыр корюнген киби олса биле, озь миллий менсюплиги акъкъында ич бир вакъыт лаф юрсетмей тургъан.
Онен тиджарет ишлери боюнджа таныш я да эвининъ мусафири олгъанлар о, я караим:
Къырымтаев - къырымчакъ, я да эрмени, я да тат олгъанында эмин эдилер

Бу эки беллисиз олгъан тахмин онынъ эвине чагъырылгъан инсанлар ичюн шу арада кельмеге етерли эди, чюнки Къырымтаев насылдыр сыр бильгени киби, о акъта суаллер ве тахминлер чокъ олгъанына бакъмадан, озюни севдирмеге беджере ве даима шенъ, шакъалашкъан бир инсан эди.

Янъы газетлернинъ ильк санлары яхшы сатылгъаныны корип, Къырымтаевнинъ акъчасына Номаннынъ къайнатасы Аджи Сеид де бираз пара къошты.

Базиргянларнынъ къырым инкъилябы ве ярымаданынъ мусталлигинде озь менфаатлары бар эди.
Чокъ йыллар девамындаки котерильмез бергилерден, гумрюкте алынгъан къабарлардан, жандармаларнынъ сыдырмасыдан, москвалы, петербурглы, къазанлы фабрика ве заводлар саиплерининъ инсафсыз ракъиплигинден, кимерде исе чар мемурлары тарафындан сермия ве мулькни садедже тартып алувындан оларнынъ сабырлары тюкенди.

«Къырымтаев ве онынъ буюк къорантасы къайда экен?– къасеветленди Номан.
– Эвини инкъиляп файдасына мусадере яптылар, озю исе къарар беклеп апсте отурадыр…
Сонъра исе онынъ да джеседини Аджи Веиснинъ къарт атында алып барып, умумий чукъургъа ташларлар…».

Къырымтаевнинъ такъдири акъкъында тюшюнген Челебиджихан, бу телюкели олгъанына къулакъ асмайып, шеэр сокъакълары бою кеткенини дуймай къалды.
Къайдандыр пулемет патырдысы ве джевап оларакъ эки кере аткъан тюфек давушы эшитильди.

Бу шаматадан сескенген Номан фенер диреги янында токъталды ве серт эмирни окъумагъа башлады:

«Чар ве Беяз ордуларнынъ сабыкъ арбийлерине къоранталары иле эм де Къурултайнынъ татар фаалерине эки кунь девамында район инкъилябий комитетине келип, сойады, унваны, яшагъан ерини косьтеререк, ресимийлештирильмели.
Ресмийлештирильмегенлер атып ольдюриледжек.
Большевиклер МИК оператив темсильджиси – Розалия Землячка.
Большевиклер Къырым губкомынынъ реиси – Юрий Гавен».

«Оларгъа мензиль керек.
Анда якъаламагъа келеджеклер», – деп, анълады Номан эмирнинъ акъикъий макъсадыны. 

Онынъ акълына кельген фикир догъру олгъаныны тасдикълагъан киби, къомшу эвден къоллары артында багълы, козьлеринде джанавар къоркъусы олгъан инсанны алып чыкътылар.
Эки къызыл ордулы якъалангъанны къундакъларнен огге итерген вакъыт девамында, о ялыгъа чыкъарылгъан балыкъ киби, агъзыны кенъ ача ве насылдыр сызгъырувнен аваны юта эди…

Сокъакънынъ бир тарафындан сафкъа тизилип, къызылордулы аскерлер юрюш япа ве бар сесинен «Интернационал»ны йырлай эдилер.
Дигер тарафында исе оларнынъ къул итаатыны мыскъыллагъан киби, не тапса оны кийген, пулемет шеритлеринен багълангъан чуллу къалпакълы казаклар энине-къонуна кете – инкъиляп олар ичюн къанунсыз-къаидесиз сербестлик олды.
Тосат-тосат къычыра эдилер:
«Яшасын Махно атамыз!»

Бу эки къарма-къаршы олгъан къатты орду тертиби эм де тикбашлыкъ ве анархия левхаларындан Номан вакъиаларнынъ умумий кетишаты ве манасыны анълады.

Я ай еринден тайды, я да сейярелер бир тахтагъа тизилип, вакъытнынъ юваш дёнюмини боздылар.
Вакъыт озь къалыбындан атылып чыкъып, санки делирди, исьян къопарды ве онбаллыкъ фуртуна киби, бири-бири артындан исьян артындан исьян, къыям артындан къыям, бири-биринден къанлы дженклер догъурып, планларны бозды, умютлерни кести, ынтылышларны токътатты – эм булар сонъки дёрт-беш ай ичинде олды…

Тарих Челебиджихангъа ве онынъ фикирдешлерине омюрлеринде энъ муим ишни битирмек – мустакъиль Къырымны къурмакъ ичюн тамам бу муддетни берди.
Чюнки къызыл ордулыларнынъ тюркюсинде айтылгъаны киби, не чар, не илях ве не къараман – бу муддет ичинде бир шей япмагъа етиштирмез эди – исьян къопаргъан вакъыт къача, ве о къан денъизинде богъулып, озю тынчланмагъандже, оны бир кимсе ве ич бир шей токътатамаз эди.

Эвеллери шаматалы шеэр базары олгъан ерден кечкенде Челебиджихан яланчыкътан къум ве чёплюкнен орьтюльген джесетлерни корьди, олардан къою, татлы кукюрт къокъусы келе эди.
Тамам бойле къокъуны Номан Воронцов багъчасы ичинден, Къырымтаевлернинъ эви янындан кечкенде дуйды…

Базарны ашыкъчанлыкънен кечип, Челебиджихан чешит – кадет, социал-демократ, большевик, ишчи фиркъаларнынъ – олар Къырымда бу дёрт-беш ай ичинде пек чокъ олдылар – штаб-мескени олгъан  ве Халкъ эви, деп адландырылгъан бина янында адымларыны бираз сакинлештирди.
Эписи бу уфакъ-тюфек фиркъаларнынъ программалары, ерли хасиетлерге бираз риает этерек, айны адлы Петроград фиркъаларнынъ эгизлери эди.

Шимди Номаннынъ огюнде якъында мында олып кечкен къанлы урушлар нетиджесинде баягъы ипрангъан ве базы ерлерде  йыкъылгъан, къуршун эм де топ деликлеринден бус-бутюн оюкъ толу бина тура эди.

Халкъ эвининъ даа йыкъылмагъан сол къанаты янындаки къызыл ордулыларнынъ джиддий черелерине коре, мында Акъмесджитнинъ инкъилябий комитети ерлештирильди.

Челебиджихан ве Джафер Сейдамет арасында чокътан туташып тургъан, яваш-яваш пишкен, лякин оны кимсе, атта Къурултайнынъ азырлавына фааллик косьтерген ве сонъра онынъ Президиумына ёлбашчылыкъны бойнуна алгъан Али Боданинский.
О, Номаннынъ устазы оларакъ, онъа миллий акимиет башы вазифесинде чалышмагъа ярдым эте, насиат ве тевсиелер бере тургъан.

Сейдамет - пек дикъкъатлы, икметли Къурултай азалары дуймагъан джиддий дава бу Халкъ эви себебинден тышкъа кусьти, амельпервер, деренсырлы, фикирини бир кереден ачыкъ бильдирмеген ве макъсадына етмек ичюн даима уйгъун бир саниени беклеген инсан олып, Халкъ эви этрафында дава ачылгъаныны Къурултай векиллерини озь тарафына чекип алмакъ ичюн келишкен бир вакъыт сайды.

Номанда сиясетчининъ акъыл-фикирнен иш корьмек ве керек ерде сувукъкъанлы олмакъ къабилиети худжур бир тарзда эеджанлылыкъ, иджадий шахсиетнинъ арекетченлиги иле къошулып, къарыша, бу эеджанлылыкъ исе оны мусаллат гъаелер догъмасына ве оны амельге кечирмегендже, акъыл делиллерине риает этмейип, токътамагъа изин бермеген бир табиат чизгиси эди.

Акимиет тешкиль олунгъан сонъ, Челебиджихан Халкъ эвинден дигер фиркъаларны къувып, анда Директория азаларыны ерлештирмек къарарына кельди.
Гузель, мимарлыкъ джеэттен надир бу бина онъа тек акимиет эви дегиль де, тарихий нишан, къырым халкъы ичюн янъы девир башлангъанынынъ тимсали, тамам Багъчасарайдаки Хансарай асырларджа ханларнынъ сарсылмазлыгъы ве къудретининъ тимсали олгъаны киби корюнди.

Демократлыкътан узакъ ве инкъилябий далгъа догъургъан фиркъаларгъа чыдамлылыкъны ич бир заман косьтермеген Сейдамет, не ичюндир, инатлыкъ этти ве Къурултайда олгъан музакерелер вакътында Челебиджихан Халкъ эвине монополия япмагъа истегени акъкъында айтып, бу арекет Къырымда чокъфиркъалыкъ, сербест сайлавлар ве эписи фиркъаларнынъ мусавийлигини тасдикълагъан Анаясаны боза, деп чыкъты. 

Халкъ эвинден кочюрильген фиркъалар исе Миллий фиркъа ве Къурултай ярымадада екяне акимликке малик олмагъа истегенини ве мустебитлик япкъанында къабаатлайджакъларынен къоркъузды.
Челебиджиханнынъ акимиетине къатий душман олып, бу фиркъалар Къурултайгъа къаршы бирлешир ве атта граждан дженки ачылмакъ хавфы олгъаны акъкъында сёйледи. 

Сейдамет Номанен даа студентлик заманындан дост олгъанына бакъмадан, Челебиджиханнынъ назм табиатыны, хусусан, оны бирде-бир гъаеге берильген сонъ, этрафтакилернинъ делиллерине риает этмейип, оларнынъ икметли сёзлерине къулакъ асмайып, озь фикринден вазгечмегенини козь огюне кетирмеди ве эписи бир бу фикирде къандырмагъа тырышты.

Челебиджихан исе озь дегенинден таймайып, эп хаяллана эди: Халкъ эвини Акимиет эви япмакъ онынъ ичюн садедже кабинет ве язы масаларнынъ саиби олмакъ дегиль де, къырымтатарларнынъ сербестликке ынтылгъан чокъйыллыкъ гъайретине сонъ сызыкъ чеккен акимлик тимсали эди.
Хышым бир шевкъ иле Номан сафдашларына, керек олса, мусульман эскадронлары ярдымынен Директория эвинде ерлешеджегини айта тургъан.
Бу огърусыз фикирни онъа бу вазиетте озь кярыны къыдыргъан Къырымнынъ биринджи коммунисти Фирдевс мусаллат эте эди, о, Челебиджихангъа Москва ве Петербургда инкъиляпчы большевиклер сарай ве буюк биналарны запт эткенде, огюне-артына бакъмагъаныны мисаль кетире тургъан.
Сол радикал Фирдевс, Къурултайда озь тарафдарларыны Къурултайда Челебиджиханнынъ меркезджилеринен бирлештирмек ниетинде олып, большевиклернинъ чокъ керелер сыналгъан усулындан файдалана:
«Башта дава ачайыкъ, сонъ исе бир шей олып чыкъар…», яни, макъсады – Петербургда олгъан инкъилябий алеклетлернинъ узакъ давушы мында да келип чыкъкъаныны беклеп, вакъыт созмакъ, сонъ исе иттифакъдашларыны да умумий инкъиляп атешине атмакъ мумкюн эди.  

Амма Сейдамет де дегенинден къайтмады ве Къурултайда эм де Директория азалары арасында онынъ тарафдарлары чокълашкъаныны корип, Номан Халкъ эви меселесине дигер, уйгъунджа бир вакъытта къайтмагъа разы олды.

Эгер Челебиджихан ичюн акимиет (къырымтатаргъа энди къач вакъыттан берли бойле укюмдарлыкъ къолуна тюшмегени, эм де ребернинъ яшлыгъы ве теджрибесизлиги себебинден хаталар япылса да) озь халкъына хызмет эте.
Сейдамет, башта юваш ве индемез амельперест инсан, Русиедеки вакъиалар пек тез бири-бирини денъиштирип, эп якъынлашкъаныны сезерек, шахсий менфаатларыны ве менлигини огге сюрди.
Онынъ фикриндже, ал-азырда онынъ шиддетли арзусы омюрге кечкени, укюмдарлыкъкъа ёл ачылгъаны киби корюнди.

Амма не Челебиджихан, не Сейдамет, не де оларнынъ сафдашлары тарих оларны ялынъыз эриштиргенини, озю яраткъан умютлерни мыскъыллап, базыда исе «якъын» икъбальге инангъанларнынъ гъаелерини ве шиарларыны биле денъиштирмеге меджбур этип, чокъсу алларда башкъа тарафкъа чевиргенини бильмей эдилер.

Бойлеликнен, Челебиджихан къыскъа бир муддет ичинде Сейдаметнинъ тарафдарлары иле олгъан къызгъын мунакъашалар ве вазиетке коре озь шиарларыны ве гъаелерини денъиштирмеге меджбур олды.
Чюнки Къурултайны сакъламакъ макъсадында эди, о, разы олмагъанларнен умумий фикирге кельмеге, барышыкълыкъкъа иришмеге ойле истей эди ки, атта акимиетке Халкъ векиллери меджлисининъ азаларыны, большевиклерни ве асыл къырымтатар халкънынъ делегатларыны кирсетмеге теклиф этти.

Амма Челебиджихан озюне ер тапмагъаныны, шашмалагъаныны, хаталар япмагъа башлагъаныны корьген ве эндиден сонъ эписи янъы теклифлерни ред этмеге къарар берген Сейдаметнинъ тарафдарлары бу гъаени де къабул этмедилер.

Сейдамет Къурултай векиллерининъ чокъсуны озь тарафдары япкъан сонъ, Челебиджихан акимиетни озь къолунда сакъламакъ ичюн ич бир вакъыт ялан айтмакъ, япмайджакъ шейлер акъкъында ваде бермек, фитне сачмакънен огърашмайджагъыны билип, сонъки урушны азырлады. 
О, эр шейни эвельден догъру эсаплады.
Къурултай ве акимиетнинъ бирлигини сакъламакъ, энъ муими исе, къырымтатарларнынъ сербестликке умютлерини узьмемек ичюн Челебиджихан истифагъа чыкъты ве чёльге, догъмуш Буюк-Сонагъына чыкъып кетти…

Он кунь сонъра исе, Фирдевснинъ большевиклери, Акъяр денъизджилерини ярдымгъа чагъырып, Къурултайны да, Къырым акимиетини де тар-мар эттилер…

Энди исе, аякътан башкъа къоюлгъаны киби, бус-бутюн виран этильген Акъмесджитке къайткъан Номан даа якъында «Миллет» ве «Голос татар» газетлерининъ бир къысмыны дердж эткен ве тюрктилли окъуйыджылар арасында энъ мешур олгъан Исмаил-бей Гаспралынынъ «Рус мусульманлыгъы» рисалесини 1881 сенеси чыкъаргъан, шеэрде белли Спиро басмаханесининъ янында кече эди.

Узакътан Номан басмаханенинъ къапусы янында сувукътан де бир аягъы, де дигер аягъыны денъиштирип баскъан козетиджи къызыл ордулыны корьди.
Бинагъа якъынлашкъанда исе таныш къаравул Велиджан раскельди.
Чокъ йыллар мында чалышкъан инсафлы бу инсан, бесе-белли басмаханенинъ мулькю сакълангъанында къанмакъ ичюн кельди.

Челебиджиханны абайлагъанынен о, къызыр шальварларына сюрюне-сюрюне, къаршысына чапты.

– Азретим, не ола, не ола! – эеджаннен сёйледи Велиджан.
– Бакъынъыз, мени чокъйыллыкъ хызмет эткен еримден бу ябанджы къувды, – ишмар этти о умютсизликнен къызыл ордулылынынъ тарафына…
– Сиз озюнъиз шаатсынъыз, – девам этти о, толып ташкъан къальбини бошатаракъ. – Кимсе ич бир вакъыт изинсиз газетинъизнинъ бир нусхасыны биле алып чыкъып оламай эди…
Энди исе не олып чыкъа, эр шей зарар-зевал…

Велиджан Челебиджиханнынъ меджалсыз бетине дикъкъатлыджа бакъып, о ёлда пек ёрулгъаныны сезди ве элинен агъзыны къапатып, лафыны кести.

– Чырайларынъыз къачкъан…
Эвимнинъ мусафири олунъыз, мен якъын яшайым.
Аллагъа шукюр, эвимизни даа муурьлемедилер, апайым, къызларым сагъ-селямет…

Велиджан шашмалагъанындан эдепни де унутып, Челебиджиханны бираз къабаджа омузындан къучакълады, ве олар яры-ярыгъа одунгъа кесип чыкъылгъан багъча янындан ёлны къыскъартып, догъру Велиджаннынъ эвине кеттилер… 
