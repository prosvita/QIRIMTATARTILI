## VII

Богдановгъа шу зораки зияретини Челебиджихан шимди, Акъяргъа ярым йыл ичиндеки экинджи кереси соргъугъа чагъырылгъанда хатырлады.

Акъяр Номан ичюн эр даим ябанджы, Багъчасарай я да Кезлев киби табиий муиттен яратылмагъан киби корюне эди.
Ачыкъ авада осип чыкъкъан чёллю шеэрнинъ сокъакълары онынъ коксюни сыкъкъаныны, толу нефес алмагъа бермегенлерини сезе эди.

Шимди онынъ къасевети юз кере артты.
Эм де Сейдамет, Боданинский ве дигер сафдашлары, эгер керек олса, ярдымгъа кельмейджегинден дегиль.
Ве эм де ич бир ерден ярдымны беклемесе де.
О яшагъан йыллар, о япкъан ишлер насылдыр топланды ве такъдир огюнде онынъ джевабы киби олды.

Бир къач вакъыт, тереклер ве эв кошелери артында сакъланып, Челебиджиханны Велиджан такъип этти, сонъ козьден гъайып олды.
Бесе-белли, о таныш-билишлерге муфтини махкемеге чагъыргъанлары акъкъында хабер даркъатты.
Чюнки Акъмесджитнинъ дживарына чыкъкъанда Челебиджихангъа къоруйыджы оларакъ бир къач яш къошуладжакъ олды.
Номан оларны бу иштен вазгечмелеринде къандырды.
Муфтиге ярдым эткенлери ичюн оларнынъ ана-бабалары, балалары зарар корьмек мумкюн эди…
Чюнки бу вазиетте къырымтатарнынъ эр бир адымыны акимиет баш бозукълыкъ, янъы тертипке бойсунмаюв киби таныр эди.

Къырымтатарларнынъ козюне алидженап, намуслы губернатор, ерли тиль ве адетлерни огренмеге башлагъан мемур оларакъ корюнмеге истеген Богданов, тезлешкенинден вакъытнынъ озю тикине тургъаны себебинден, ярым йыл — бир йыл ичинде Къырым ичюн он йыллар девамында япылмагъан ишлерни япмагъа етиштирмек кереклиги айткъаны ачыкъкозьлюлик япкъан экен.
Энди декабрьнинъ ортасында, Челебиджиханнен даа ярым йыл толмаздан, нутукъчы ве тешвикъатчы Юрий Петрович Гавен ёлбашчылыгъында арекет эткен Акъярнынъ матрослары кадетни Булгъарыстангъа къачмагъа меджбур эттилер, андан исе Богданов Парижге кочьти.

Бу вакъыт ичинде, бири-бирине денъиштиререк, Челебиджихан ве Сейдамет – эки буюк, озьара дженклешкен тарафлар арасында чёкюч ве орьсю арасында киби тюшип, оларгъа багълы олмагъан вазиетке коре, экиси де юткъуздылар.

Учакълар, тренлер, машиналар не учты, не юрди, не арекет этти, арекет этселер де, тек къызыллар ве беязларнынъ къарама-къаршы агъа-къардаш дженкинде.

Челебиджихан ёлда де джаяв, де озь эвинден айырылгъан ве шахсий ишлеринден башлары къаткъан, шу себептен бу ярашыкълы кийинген къырымтатар къайда ве не макъсатнен кеткенинден атта меракъланмагъан таныш олмагъан инсанларнынъ арабаларында кетти. 

Бу вакъыт ичинде Челебиджихан ёлдан тесирленип тек бир кере ильхамланды:
«Вакъыт – улу арекетчи, улу эриштириджи, улу айнеджи-айлякъ, къарт къызларнынъ улу ойнашы, бу диване дюньяны денъиштирмеге истеген хаялперестлер ичюн улу къошмаджы…».
Бу тюшюнджелерни къафиелемек ичюн ыдырынды амма, ильхамы учты, кетти.
Бунынъ ерине Петербург университетиндеки окъувы вакътында огренген Конфуцийнинъ ибареси акълына кельди:
«Алидженап инсан фиркъасынынъ дегиль, джемааатнынъ менфааталарыны куте, алчакъ инсан исе аксине, джемаатнынъки дегиль, фиркъасынынъ менфаатларыны куте…».
Номан эр шейде къатиенлик ве пишкинликни севгени ичюн къытайлынынъ метнини бираз деръиштирди:
«Алидженап инсан партиялы дегиль, универсаль, алчакъ инсан универсаль дегиль, партиялы…». 

Мухаммед пейгъамбернинъ (с.а.с.) хадисини хатырлады:
«Бильги алмакъ ичюн мусульман атта узакъ Къытайгъа бармалы…».

Бесе-белли, вакъыт озю онынъ ёлуны бираз тюзетти ве Акъяр ерине Къачы балыкъчылар койчигине алып кельди.
Мындан Акъяргъа тек денъизден ялдап бармакъ мумкюн эди…
