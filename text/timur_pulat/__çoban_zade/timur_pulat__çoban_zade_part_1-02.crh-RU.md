### II

Бекир оджанынъ узерине Бакугъа ильк келишинде Хабиб эки ай китапханеден чыкъмады десенъ, оладжакъ.
Саба эрте келип, китапхане яры гедже маалинде къапатылмагъандже, анда булуна эди.
Учь кениш залда тынчлыкъ ве къынтавлы муит укюм сюре, тек арды-сыра орьнекли таванда ель къувгъан ельпазеден китап яки меджмуанынъ саифеси шытырдагъаны эшитиле тургъан. 
Бухарадаки къачкъан эмирнинъ Аркъа сарайыны я да Калян медресесинкине ошагъан керем ешиль тюсте мермер орьнеклернен яраштырылгъан гянч диварлар да хусусий къынтавлы муитни ярата эдилер…
Аюрлы маса лампасы ярыгъында китап я да меджмуалар тикими устюнден чалышкъан Хабиб кимерде янына яваштан келип токътагъан Чобан-задени бир кереден абайламай эди.
Лекциялар арасында, аудиториянынъ шаматасындан болдургъан оджа мында сукюнеттен кейф алмагъа келе тургъан.
Онынъ джаны эп тынчлыкъ, тескин истей, бу, атта энъ къадимий Баку университети киби “бильги оджагъы”ны озь алына къалдырмагъан, теляшлы вакъытлар яраткъан кескин къабаатлавлар, топлашувларнынъ гъай-гъуйындан къачмагъа тырыша эди.
Макътавгъа къызгъанч олгъан Бекир агъа Хабибнинъ огюнде тургъан бир десте китапларны козьден кечиререк, юрек бере тургъан:

— Сизинъ тирнеклигинъизни анъламакъ къыйын дегиль, достум.
Озюм де Будапештте студент олгъанымда ве университет китапханесине къатнамакъ рухсетини алгъанда, башта китап айырмай, не тапсам, оны менимсемеге тырыша эдим… урьметли оджам, шаркъшынас профессор Ньюла Немет незакетнен, фикрини манъа мусаллат этмейип, баш ёлумны косьтермегендже…
Ондан сонъ ве чокъ йыллар девамында бу мевзуда чалышмакътам.

Будапешт университети о заман тюрк шаркъшынаслыгъынынъ меркези сайыла эди.
Меним, Къырымдан кельген студентнинъ устазлары арасында Дьюла Месарош, Игнац Кунош, Армин Вамбери, Лайош Лигети кибилери олды… — Чобан-заденинъ сесинде Хабиб шу, Будапештте кечкен йыллар акъкъында хатырлавда теэссюф аэнкини эшите тургъан...
Китапхане къапатылгъан сонъ, Апшероннынъ къаранлыгъы иле толу, фенерлернинъ ярыгъындан зорнен корюнген сокъкълар бою къайткъан бухара мусафири, Кооперативнаядаки эвни ялынъыз озь сезгирлиги иле  тапа эди.
Къулакъларында чынълагъан трамвайнынъ маден гъыйчылдысы, къапудан киргенинен, ятакъханеден эшитильген фортепианонынъ де назик, де котеринки давушларынен денъише тургъан. 
Таныш олмагъан нагъме, амма Хабиб энди биле эди: опера театринде Октябрь инкъилябынынъ невбеттеки, он секизинджи йыллыгъына аджеле суретте музыкасыны Узеир Гаджибеков язгъан “Лейля ве Меджнун” саналаштырмасыны азырлайлар.
Бу акъта эр бир трамвай дурагъында, фенер дирегинде асылгъан ренкли реклама плакатлары бильдире эди…

Ругие ханымгъа Лейлянынъ фаджиалы ролюни ишандылар.
О, санагъа ильк чыкъаджакъ киби, пек эеджанлана, озюнден мемнюн олмагъанындан назлана, эвде кергин бир вазиет ярата ве оны къайгъыргъан акъайына да кедер эте, эсас ишинден дикъкъатыны чеке эди. 
Кимерде Ругие ханымнынъ эеджаны юксек давушнен йырлагъанда пек къозгъай тургъан.
О заман фортепианонынъ къапагъыны тарс этип къапата ве бутюн квартирагъа къычырып, Бекир агъаны ярдымгъа чагъыра эди.

Озюни начар ве имаесиз косьтермеге севген дюльбер къадын омюр аркъадашындан къарарнен йигирми йыл яш олып, атта яры геджеде акъайына раатланмагъа бермей, сабырлы динълейиджисине арияны сонъуна къадар динълеттире, кимерде исе онынънен берабер дуэт олып, Меджнун ариясыны йырлата тургъан. 
Бекир агъа, къамбурайып, таягъына таянып фортепианонынъ четинден тура, сеси ярамай олгъаны ве музыкагъа истидатсызлыгъы ичюн озюни акъламагъа тырыша:

— Не айтасыз шу, джаным, менден Меджнун олурмы?!
Сес безлеримни зорласам, ярын, биринджи лекциядан сонъ институттан зенааткъа уймагъаным ичюн къуварлар… — Ве, тамагъыны темизлеген киби, оксюрип, къычырыкъкъа ошагъан юксек давуш иле нота чыкъара эди.

Ругие ханым яры шакъа иле: 
– Билем, Алла сизге не сес, не де къатты табиат берген.
Кафедрадан къувсалар… янгъынсёндюриджи олып барырсынъыз…
Апшеронда ермай къуллелерини сёндюрмеге…
Меним пешимден юргенде эвленмезден эвель маджар ордусында хызмет эткенинъиз, немсе бомбасындан контузия олгъанынъыз акъкъында айта эдинъиз, атта ольдюрильген достунъыз ерине пулемёттан атмакъ меджбур олгъанынъызны…
Яш эдим, садедиль.
Сизге инана, акъикъий эр киши, деп белледим сизни, акъикъатта исе йымшакъ табиатлы зиялы олып чыкътынъыз, не сесинъиз бар, не музыкагъа къабилиетинъиз…

Бунъа Бекир агъа барыштырыджы сеснен джевап бере тургъан:

— Джаным, опькелеменъиз: Алла не берген олса, о бар, не зияде — не эксик.
Истесенъиз, достум, догъаяткъан йылдыз Рашид Бейбутов иле анълашайым… келир де, сизнен арияны йырлар — эм бир дане дегиль, не къадар истесенъиз, усталыгъынъызны пекиткенинъиздже.
Сиз синъирленгенинъизни анълайым — единджи ноябрьде укюмет ложасында мындаки бутюн акимлер — Багировдан башлап, отураджакълар, эм де сизинъ мухлисинъиз генерал Сумбатов иле, — Ругие ханымны тынчландырмагъа тырыша тургъан акъайы, къолундан тутып.

Озюни санки Олимп устюнде дуйгъан опера перисининъ фикриндже, опера ве балетке етеджек дигер музыка жанрлары ёкъ эди.
Онынъ ичюн сокъакъларда ве базарларда белли олгъан Бейбутовгъа скептик мунасебетте эди.
Рашиднинъ мухлислери исе, яшы-къарты гедже-куньдюз, иште ве окъуш тенеффюслеринде шенъ “Аршин мал алан”нынъ нагъмесини тильден тюшюрмей тургъанлар.

— Ёкъ, — озь назыны къадынджасына ифаде эте эди Ругие ханым, — Рашид манъа тенъ дегиль.
Сиз — чюрюк зиялы, акъылынъызны башынъызгъа топланъыз да, озюнъизни ашкъ атешинде янгъан Меджнун киби ис этинъиз.

— Айды, — разы ола эди Бекир агъа, — Навои ве Низамининъ шиириети акъкъында бедава язмагъан экеним… мына керек олды… — Ве юксек нотаны аладжакъ олып… — Екянем…
Куньдюзимни гедже асрети сарды…
Козь яш олып юрегим ириди... 
– Янълыш йырлайсыз! — Ругие ханым ачувланып, фортепианонынъ къапагъыны тарс этип къапата ве тура эди…

Лаф-лафтан анълашылмамазлыкъ бири-бирини севген рефикълернинъ оюнына чевириле тургъан.

— Манъа зияде Топегёз ролю келишир эди… онынъ Софоклнынъ персонажы Полифен иле бес-бедава къыясламайлар.
Разы олунъ, джаным, сизинъ йымшакъ табиатлы зиялынъыз зенаатдашлары арасындан, атта башта манъа оджа деп, сонъ саткъан душманларнынъ сычан къармалавларына къулакъ асмай... 
Апай-акъай бираз тынчланмакъ ичюн дивангъа отургъан сонъ Бекир агъада дигер бир гъае пейда олды:

— Джаным, Узеир иле лаф этип бакъынъыз - бельки, онда Деде Коркъуткъа музыка язмакъ авеси олур…
Аджайип къараманий драма!
Урузны ойнамагъа ве сизинъ паклигинъизни ве исметлигинъизни яман тиллерден къорчалап, джефакяр олюмнен ольмеге азырым.
Мен беллесем, Гаджибеков сизге, о консерваторияда окъуткъан энъ эйи талебесине ред джевабы бермез. 
– Хм! – Ругие ханым бундан къанаатленмейип, омузларыны ойнатты, – сизинъ бу джефакяр олюм акъкъында сёзлеринъизни ич де бегенмейим, сонъки вакъытта бу акъта чокъ айтмагъа башладынъыз…

Чобан-заде башыны тёбен алды, амма озюне тез келип, апайына гонъюль бериджи кулюмсиреди. 
– Эм де, умумен алгъанда, – девам этти Ругие ханым, хошнутсыз мевзудан иракъ олмагъа истеп, – Гаджибеков Деде Къоркъуттан авесленмез. 
– Бу да не ичюн?
Бу айретлендириджи бир мевзу да…

– Разы олмаз, якъында театримизге Наркомпростан насылдыр вазифедар мемур кельген эди ве бизим репертуарымыздан къанаатленмегенини айтты.
Санада тек шимдики шанлы куньлерден алып кеткен эскилик бар эмиш, мырзаларнен кулакларны косьтерип, чешит тюрлю зиянкярларнен, буржуа миллетчилернен, ишчи ве кой яшларны ябанджы гъаелернен толдургъан эски сыфаттаки профессорларнен курешини косьтермек керек экенмиз… ойле бир ресмий тарзда лафлар юрсетти... 
— Ан-на-а..., – девамлы созып айтты Бекир агъа, – олар башкъаджа япып оламайлар… гъарип, гъарип бизим тилимиз…
Янгъын сёндюриджиликке авушмакъ тамам вакъыт кельди, — къошты о истизанен.

Озь ханесинде чалышкъан Хабибге апай-акъай арасында олгъан субетнинъ тек айры ибарелери эшитиле эди.
Оджанынъ кабинетине о тек чагъырылгъан вакъытта, буюк мукъайтлыкъ ве сайгъынен кире тургъан.
Оджасы тосат-тосат о, китапханеде насыл ишлер беджергенини бильмек истей эди.

Дикъкъатны алмасын, деп, спартан шекильде донатылгъан кабинетте арткъач шейлер ёкъ эди.
Будапештни анъдыргъан мемлекетлери маджар тилинде язылгъан глобус тургъан язы масасы.
Пенджереден сол тарафтан черчиведе бираз къараргъан къоранта фоторесими: диванда сербест отурышта чобан къалпакъта Бекир агъанынъ бабасы Ваап агъа.
Ондан Бекир агъа ачыкъ раат бакъышны, кенъ омузларны ве кучьлю ишчи колларыны мирас алгъан.
Акъайы янында яшлыгъында дюльбер олгъаны корюнген орта яшлы, наджиз, сагъ къолундан чечекли шал атлаткъан ве фес кийген къадын — кабинет саибининъ анасы.
Ашагъыда фоторесимнинъ черчивесинде тырачлыкънен, сулялесине садыкълыкъ анты киби Бекир агъанынъ къолунен чыкъарылгъан язы:

“Не мырза бар союмда, не айтувлы бир бай,

Бабам бир чобан, анам Зайдабай!”.

Къоранта ресиминден бираз сагъджа кабинетнинъ босагъасындан атлагъанынънен козьге чарпкъан чешит ренкли Кубачи устанынъ буюк табагъы.
Устюнде Эльбрус этегинде тургъан атлы.
Бу Кавказгъа баргъан экспедициядан хатира эди.
Чобан-заде анда дагълыларнынъ тилини теткъикъ эткен, хавфлы ёллардан юрип, аулдан аулгъа кечип, ерли фольклор — Дагъыстан, Чеченистан, Шималий Осетиянынъ тюрктилли къумыкъларнынъ тюркю, эфсанелери, аталар сёзлерини огренген эди…

Истемеден эшиткен апай-акъай арасында олгъан субетлер, чешит маналар тапып олюмни анъгъан акъайына япылгъан опькелев Хабибде оджасы ичюн теляш догъура тургъан.
Эписинден зияде мусафирге эфенди айткъан сёзлери тесир этти:
– Гъарип бизим тилимиз...
Янгъынсёндюриджиликке авушмакъ тамам вакъты кельди...

Шакъанен айтылгъан сёзлер олса да, эр бир шакъада догъру лаф бар дегенлери киби…

Ичинде алевленген теляштан къуртулмакъ ичюн кабинет саибинен оны, сийрек китаплар топламындан гъайры китапханеде эеджанландыргъан меселенен болюшмеге ашыкъты:

— Окъув залында ерли дюльбер студент къызлар о къадар чокъ экен, догърусыны айтсам, кимерде меселем устюнде акъыл топлап отурмакъ зор келе… сиз лекциялардан сонъ Ташкенттеки студент къызларнен оюн тёгерегинде ойнагъанынъызны хатырладым… бесе-белли, мында да талебелеринъиз, оларны «Джейрани», «Лалэ», «Бяневше» оюнларына давет эткенинъизде айретленедирлер.

— Бу хаста аягъымнен насыл оюн олсун… акъсасанъ — устюнъден кулерлер. — Оджанынъ талгъын козьлеринде шенъ къыгъылчымлар пейда олды… къолу озю масадаки глобускъа узанды… шар негизи этрафында бир, эки айланды.
Эм де санки къан тёкюльген, къою къырмызы боянен бельгиленген Къырым ярымадасы олгъан тарафынен чевирильди.

Буюк бир дикъкъатнен, козьлеринде эеджаннен ватанынынъ чевре сызыгъына бакъып къалды.
Чобан-заде хаялында сынъырсыз чёльни, озюни кер ат устюнде къойларны сувармагъа кеткенини тасавур этти…
Сесинде асретлик иле:

— Меним лялем анда, чёльде, дигер солукъкъан чечеклер арасында джоюлып къалды… басиретли Номан Челеби киби бунда инсан фаджиасыны корьди.
Джан сыкъыджы фельсефелерсиз. 
Апансыздан айткъаныны исбатлап, Челебининъ “Сары тюльпан” шииринден сатырларны окъуды… 

Ильк баарьни мужделеген сары тюльпан.
Бари бойле солмасайдынъ ич бир заман. 
Гузель ёсма гоньдженъ иле эндамынъны 
Эр кунь север, опер эдим сайгъыларман. 
Гонълюмизни хошландырдынъ, сары тюльпан. 
Мен де сени эльден, ельден къыскъанман. 
Узакълардан, коктен, ерден чокъ суемен, 
Кунешлернинъ йылдызларнынъ козю яман. 
Сары тюльпан, багъчамызны шенълердирдинь, 
Пек аз заман къырыкъ гонълюм эглендирдинъ, 
Ярын сен де къырыладжакъ, оледжексинъ,
Оледжексенъ, бу джихангъа ничюн кельдинъ…

Онынъ сесиндеки аэнк Хабибни ойле пек тесирлендирди ки, сукюнет укюмсюрген сонъ биле бир сёз айтамады, козюне толгъан козьяшлардан богъазыны томарчыкъ тыкъаткъан киби олды.
– Оджам, сиз Челебини биле эдинъизми? 
Бекир агъа бир кереден джевап бермеди, масада олгъан насылдыр кягъытларны синъирли саифеледи, кабинет бою адымлады.

— Эбет, — къыскъадан деди о, пенджереге бакъып. — Къырымны он секиз сенеси къаплагъан къызыл боранда къабаатсыз эляк олды. — Ве “къызыл боран” мевзусында башкъа лаф этмеге истемейип, отурды.

— Он секиздеми? — тюшюнджеге далып, текрарлады Хабиб, онынъ мийинде апансыздан къыяслав пейда олды… шашыладжакъ шей!
Тамам шу он секиз сенеси сиз “Тувгъан тиль” шиирини яздынъыз!
Бу шиирни китапханеде олгъан сизинъ шиирлер джыйынтыгъынъызда таптым…
О заман сиз Будапештте окъуй эдинъиз…

Чобан-заденинъ козьлери джыллы олды, санки насылдыр агъыр, къальбини сыкъкъан бир шей оны бошаштырды. 
– Э, о заман мен йигирми беш яшында эдим… тамам сенинъ шимдики яшынъ, достум, — деди оджа. 
– Йигирми беште!
Гениаль! – Эеджанлы Хабиб не ичюндир къапугъа таба адымлады, амма бираздан, озюне кельген киби олып, маса янына къайтты. — Сизинъ джанынъыз агъырмазмы…
«Тувгъан тиль»ден ойле бир тесирлендим ки, башындаки сатырлардан сонъкисинедже… джесаретленди де… бельки, къаба олды, талебеджесине… терджиме эттим, — эеджанындан сеси токътап-токъатап, анълатмагъа башлады Хабиб. – Изин берсенъиз, терджимесини окъуйым... 
– Къана-къана, пек меракълы, – яры шакъанен деди Чобан-заде. – Мен сизге теклиф эткен Шпенглернинъ «Авропанынъ сонъу» ишини огренмек ерине! – Ве, апансыздан къапуны ачып, апайыны чагъырды:

— Ругие ханым, тюневин, сизинъ баскъынъыз иле бизде музыка акъшамы олгъан эди, бугунь исе, аваленъизге — шиириет акъшамы... 
Ругие ханым, къолларыны ашхане оглюгине ашыкъчанлыкънен сюртип, кабинетнинъ босагъасындан енгиль юрюшнен атлады: 
– Авеслендириджи... бу оджакъ башында кулинария акъшамындан меракълыджадыр. 
– Эбет, бунда шубе бармы? – Онъа уйып, джевап берди акъайы. – Сизден, бу акъшамнынъ программасы боюнджа, айдын, артистик сыфатта, гъает буюк ифаденен «Тувгъан тиль»нинъ иджрасы талап этиле.
Эм шашыртманъыз, муэллифи Шекспир де дегиль, Пушкин де дегиль… муэллифи юкъарыда анъылгъан деалардан баягъы наджиз бир адам.
Лютфен… сизден сонъ исе Гулям-заде озь терджимесини окъуйджакъ... 
Ругие ханым, эеджан косьтермейип, элесленмеге тырышып, маса четинден турды…

– Хатырланъыз,– юрек берди онъа акъайы. – Сиз музыкагъа чевиреджек шиир олмады я.
Башындан огюни алмакъ истесем де... 
Ругие ханым къолларыны коксюнде хачлады, акъ джигерлерини авагъа толдурып, яваштан башлады: 
– Сени мен Къырымда, Къазанда таптым, 
Джюрегим къайнагъан, ташкъанда таптым, 
О музыкада киби шиирнинъ давуш аэнкини, везинини сынап бакъы ве, язгъаныны гъайрыдан яшап кельген акъайынынъ назары астында енгиль ве аэнкли девам этти: 
– Джат эльде мугъайып, аджынып джюргенде,
Умютим, хаялым шай тюшип джюргенде,
Мойнунъа сарылдым дертимни айтып.
Бир гузель сёзинъмен озюме къайтып...
Сиирли сес Хабибни сарып алды.
Озю бунъа эмиет бермейип, шиирнинъ эр бир сёзюни ялынъыз дудакъларынен текрарлады... 
— Бир гузель сёзинъмен озюме къайтып...
Джырларынъ болмаса, маненъ болмаса, 
«Джурт» деген сёзинъмен джурек толмаса… 
Сеске берилип, санки сиирли сес артындан чеккен киби, Ругие ханым масанынъ де бир тарафындан, де дигер тарафындан турып, апансыздан токътады.
Санки оны, садедже динълейиджи олмагъа даянмагъан акъайынынъ къарыкъ сеси везинден урды. 
– Ах, насыл джурермен гъурбет якъларда, – эеджанланып деди оджа ве рефикъасыны шиирий дуэтке давет этип, ишмар япты... 
– Танышсыз-билишсиз, ят сокъакъларда.

Бильмиймен, тюркми, татармы адынъ,

Ругие ханым акъайынынъ сесине уйгъанынен экевлешип айттылар: 
Бек яман татлысынъ — Танърыдан тадынь, 
Тюрк де, татар да сенинъ сёзлеринъ…

Бекир агъа енгильден башыны саллап, талебесини де къошулмагъа давет этти.
Оджа утангъан Хабибни омузларындан къучакълады.
О, исе даа пишкин олмагъан, огълан бала сесинен къошулып, трио яратты: 
– Экиси эки чифт мунълы козлеринъ… 
Виана огюнде, къазакъ ичинде, 
Берабер джырладыкъ Хинлерде, Чинде...
Анъласын бир, сени душман да сюер. 
Бир джаныкъ сёзинъмен джуреги ирер...
Истиймен озинъни эр якъта корьмек… 
Эр ерде инджинъден дестанлар орьмек... 
Къушларгъа къашкъыргъа уйретсем сени…

Къальбининъ энъ терен теллери къозгъалгъан Хабиб трио дуйдурылмайып дагъылгъаныны сезмеди.
Бекир агъанынъ ишмары иле Ругие ханым сусты ве шиирнинъ эр бир сатырыны гъайретнен сёйлеген Хабибнинъ тель киби тартылгъан сеси аэнкини динълеп къалды: 
– Сен болсанъ оксюзнинъ гонълюнден сюйгени… 
Джамиге, михрапкъа сарайгъа кирсенъ, 
Денъизлер, чёллернинъ четине ирсенъ... 
Сенинъмен душмангъа ярлыкълар язсам, 
Къарувлы сёзюнъмен гонълюни къазсам...
Къабримде мелеклер соргъу cоpaca, 
Азраиль тилимни бинъ кере тораса. 
«Озъ тувгъан тилимде айт магъа» — дермен. 
Озъ тувгъан тилимде джырлап олермен... 
Гонълюмни къайгъылар кемирип тургъанда, 
Халкъымнынъ тынышсыз йылдызы ургъанда, 
ТУВГЪАН ТИЛЬ — башкъасы акълыма кельмий.
Бир буюк сырымсынъ душманлар бильмий... 
Хабиб сусты ве тек шу дакъкъасы апай-акъай диванда отурып, онынъ айретли ифадесини дикъкъатнен динълегенлерини анълады.
Шашмалап ве утанып: 
– Эфенди?! – деди о тааджипнен. 
– Аферин!
Шаане!
Пек темиз тильде айттынъыз, догърумы, ханым?

Ругие ханым джевап ерине эеджанлы ве гурьдели эльчырпты…

– Мен эминим, терджимеси де тамам ойле аджайип…
Хайырлайым…
Бекир Ваапович, дикъкъат…
