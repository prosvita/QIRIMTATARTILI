### VII

— Еди юз он бешинджи — чыкъышкъа!

Мемеднинъ пешинден бургъулы мердивенден энерек, Чобан-заденинъ арекетсизликтен къатып къалгъан аякълары эр бир адымдан агъырта, коксюнде исе нефес тарлыгъы пейда ола эди.

Файтонджы оны эски ерде, азбаргъа чыкъышта эллерини кенъ ачып, къучакъламагъа истеп къаршылады.
Лякин Чобан-заденинъ торс, сувукъ бакъышыны корип, бир кезинтини къачыргъаны ичюн озюни акъламагъа башлады:

— Мемеднинъ бир невбетчилигини кечирмек керек олды…
Иш богъурдакътан.
Генерал Сумбатов Къырымдакилернинъ къабаатыны косьтерген эп янъы делиллерни талап эте.
Аджеле этип, санъа да къысмен аит олгъан тахкъикъат иши иле Къырымгъа барып кельмек керек олды.

Чобан-заде Мемеднинъ невбетчилиги акъкъында сёзлерни тек шимди анълады…

Йылышкъан вакъытнынъ думанында о, айтылгъан эки кунь ерине дёрт кунь къапалы тюрьме азбарынынъ авасындан нефес алмагъаныны абайламай къалды.

— Санъа къырым достларынъ селям сёйледи, — девам этти сабысызлыкънен Файтонджы.
Сени сорадылар, Бакуда озь институтынъда илим саасында мувафакъиетлеринъ иле меракъландылар.
Олар даа крават иле цивиль френк костюминъни тюрьме урбасына денъиштиргенинъни бильмейлер.
Чобан-задеге козь атты, онынъ айтылгъан сёзлерге мунасебетини кореджек олды, лякин тек азбар бою долангъан лякъайд назарыны корьди, козьлери къум ве чакъыл иле толдурылгъан ерге тюшти — бу ерде Абу Сайид ве Хабиб бузлы топракъта озьлерине къабир къаздылар.
Мында атып ольдюрмек левхасы ойналгъаныны тек таш диварда барот къалдыргъан къара орьнеклер анъдыра эди...

Чобан-заденинъ бираз гонълюни котермек ичюн сесинде рухланув иле Файтонджы:

— Не де олса, айтылгъаны киби, Бизим Къарасувбазардаки сокъагъымызда да байрам олур, эбет, шеэримизге къайткъанынъдан сонъ.
Лякин сен меним самимий эйи мерамларымны къабул этмелисинъ.
Анджакъ, мен анълайым: иджадий, сен киби интеллектуал адамларда мен киби — погонлы, пальтосы тюбюнде белиндеки къынында наган сакълангъан адамларгъа инамсызлыкъ пейда олды, — ве озюнинъ джеплерине ифадели урды, санки пыштав къыныны хызмет борджу иле сакълагъаныны косьтермеге истеди.

Бу итирафлары янында лякъайд чере иле адымлагъан Чобан-задени авеслендирмегенини корип, сорады:

— Сагълыгъынъ зайыфлашты, гъалиба?
Биз меним кабинетимде къапалып, ачыкътан-ачыкъ субетимизни бирер фильджан къаве башында девам этер эдик, лякин мында, авада, хавфсызджа.
Козь ве къулакълардан узакъча.

— Ёкъ, эр шей еринде, — сесленди Чобан-заде. — Динълейим…

Субетдешининъ мерагъыны къозгъалтмакъ ичюн Файтонджы кене итираф этти:

– Меним Къырымгъа барып кельмем Асан Рефатовнынъ иши иле багълы.
Рефатовнынъ адыны анъмасы Чобан-заденинъ юрегинде агъры иле сесленди ве тахкъикъатчыны сонъуна къадар динълемейип, о: ”Мен буны сездим де…”, деп тюшюнди.

Файтонджы джиддий сесини бир кереден ишанчлыгъа денъиштирип: — Сен Асанны пек яхшы билесинъ де, къоранталарынъыз иле барды-кельдинъиз бар эди.
Апай-акъай сизинъ эвинъизде гедже-куньдюз ола эдилер…
Асаннынъ ич бир эсери, «Лейли ве Меджнун» драмасы олсун, «Чора батыр» яки «Той девам эте» олсун, сенинъ ве Ругие ханымнынъ рагъбетлендириджи сёзлери олмагъандже, дюнья юзю корьмей тургъан.
Мен буны Рефатовнынъ ишинден билем.

Къырым акъкъында лафлар апансыздан Чобан-заденинъ къальбиндеки бузларны иритти, о денъиз авасындан нефес алгъан киби олды:

— Биз апайымнен Асан иле достлугъымыздан гъурурлана эдик, саф юрекли адам.

— Не исе, агъзынъдан бир лаф алдым, — йымшады Файтонджы.
О, Абу Сайид иле берабер Хабиб къазгъан чукъурларгъа бармаздан, чевирильди ве кери къайтты: — Эбет, инсан оларакъ мен сенинъ Асан иле достлугъынъны анълайым — экинъиз де ватандан къувулдынъыз.
Лякин сиз ичюн ябанджы Бакуда да, эр биринъиз озь саанъызда, аджайип мувафакъиетлерге ириштинъиз.
Атта, Баку драмтеатрининъ баш дирижёры оларакъ, Асан истидатлы Кара Караевни эслеп олгъаны ве оны котергенини козь огюне кетирсенъ, бунынъ иле Рефатов азербайджан музыкасында из къалдырды, демеге эсас бере…

Чобан-заде сабанынъ сувугъы онынъ арекетлерини агъырлаштыргъаныны дуйып, бинагъа киришке якъын токътады:

— Бу сизинъ Асан Рефатов, Осман Акъчокъракълы акъкъында тахкъикъатчынынъ юрек тёкюнмелери манъа неге керек?
Къальбиме къоркъу кирсетеджек оласызмы?

Файтонджы оксюрикке ошагъан кулькю ичинде богъулаязды:

— Сен джесюрсинъ, узакъ кечмиштеки достлугъымыздан билем, инан манъа, озь тахкъикъат ишлерим акъкъында, сенинъ адынъ иле суньий багълы олгъан криминаль адамларнынъ къусур даиресинден чыкъармакъ ичюн айтам.
Сонъ исе Сумбатов ве «тройка»ны сенинъ гуняхсызлыгъынъда ишандырмакъ ичюн, делиллер, тек делиллер ве тешкерильген хулясалар иле.
Бу меселе, догърусыны айтам, енгиль дегиль, анджакъ енъишли.
Ялынъыз Асан Рефатов дегиль, «Къырым иши» боюнджа Кефенинъ аписханесинде озь такъдирини даа йигирми мабюс беклемекте.
Оларнынъ эписини сен билесинъ.
Шимди оларнынъ адларыны ве унванларыны айтмагъа истемейим, амма инан манъа, оларнынъ эписининъ ишлеринде сенинъ адынъ анъыла.
Бираз сонъ мен санъа бу, «Къырым тройка»сынынъ серт агъзындан къарарны беклеген, оларнынъ такъдири исе, инан манъа, пахылланаджакъ киби дегиль, йигирми адамнынъ адларыны айтырым… — Файтонджы сусты, огге адымлады, онынъ чызмалары топракънынъ бузлу къабугъына урулып, сесли давуш чыкъарды.

Топракътан чыкъкъан давуш Чобан-заденинъ къулакъларыны чынълатты ве о, гъайры ихтиярий шааты олгъан, талебелери устюнден экзекуцияны хатырлады.

— Бу азбарда атып ольдюрмекнен къоркъузып, адамларны япмагъан шейлерини танымагъа меджбур эткенлернинъ истемезден шааты олдым.
Эминим, сиз бегенген бойле усулны Рефаткъа нисбетен де къулланырлар… ве сиз гизли-гизли анъгъан «йигирми»ге де…

Файтонджы бир шейлер хатырлагъан киби боз козьлерини кокке котерди:

— А!
Сен ана шу эки аспирант озьбек акъкъында айтасынъ…
Оларнынъ ишлерини капитан Сарымсакъов бакъа.
Бакугъа командировкасы бите ята, генерал Сумбатов оны иш этмегенинде, бедава отьмек ашагъанында опькелей.
Атта гъадапланып, айтты, эгер оларнынъ къальплерини терсине чыкъармагъа чаре тапып оламасанъ, мундиринъни маскъара этме — озь-озюнъни атып ольдюр!
Иште, шай!
Сумбатовгъа, «Къызыл фуртуна» иши»не бирлештирильген бутюн учь «тройка»нынъ башы олмакъ авале этильген.
Генерал ишнинъ масштабыны ве къаплагъан фезаны — Каспийден, Къара денъизден — Арал денъизинедже – учь денъиз иши, – деп айры къайд этмеге севе.
Чобан-заде кескин джевап берди:

— Оларнынъ къальплерини терсине чыкъармакъ неге керек, эгер сиз оларны энди къангъа булгъаладынъыз?!

Файтонджы онынъ сёзлерини, илимде даа кереги киби котерильмеге етиштирмейип, къанатлары къырылгъан талебелери ичюн джан агъыртув киби анълады ве озюни акъламагъа истеп, Сумбатов ве Сарымсакъов киби НКВД хадимлерининъ ве озюнинъ ишинде фаркъны анълатмагъа башлады.

— Капитан Сарымсакъов ве бизим генерал даа граждан дженкинде иштирак эткен эски гвардиядан.
Чапайлар, махнолар киби иш тутмагъа алышкъанлар, къанун ве къаидеге риает этмейлер, екяне делили — къылыч агъызы ве наган окъу, — ишни беджермек ве Москвагъа эсабат бермек: бельгиленген вакъыткъа ольдюрип джезаламагъа авале этильген микъдарны намус иле беджердик.
Бу биз, къызыл профессура дженк заманынынъ низамнамелерине коре огретильмедик де, Вышинскийнинъ, Плевако киби прогрессив инкъиляптан эвельки адлиеджилернинъ ишлерини огрендик.
Бизни тильшынаслыкъ саасындаки Марр аркъадашнынъ энъ янъы ишлеринен таныш эттилер.
Сёз сырасы, — апансыздан денъиштирди о субет мевзусыны, — тахкъикъат ишинъде сенинъ институтынъдаки профессор Макъсуд Рустам-заденинъ сесленюви козюме илинди.
О, сени озь ишлеринъде Маррнынъ янъы теткъикътларына ич де таянмагъанынъда, анъмагъанынъда къабаатлай ве санъа нисбетен сиясий уджюм япа, сен тюркшынаслыкъта сынфий янашманы танымайсынъ, деп, мен беллесем, сенинъ адынъ Марргъа багъланмасы къанаатлендирмей.

Сааткъа бакъып, Файтонджы апансыздан сорады:

— Бекир, сен сокъакътан юргенде козетильгенинъни сезмей эдинъми?
Я да сизинъ эвинъизни козеткенлерини?
Бойле догърудан-догъру берильген суальден Чобан-заде бираз шашмалады.
Тюшюнип бакъты:

— Гъалиба, ёкъ, сезмедим.
Апайым да, эвимизге кельген достларымыз да.
Анджакъ, ким бильсин, шимдики заманларда…

Файтонджы субетдешине, юзюни огренген киби, бакъты ве манълайына тюше берген, тазыны ачкъан къалпагъыны тюзетти.
Гурь сачлы Чобан-заде янында тахкъикъатчы озюни алчакъ бойлу киби ис эте эди.

— Сени эр кунь козете эдилер, бу, та бинъ докъуз юз йигирми секиз сенесинден башлап, докъуз йыл девамында япылды.
Кене де ялварам санъа, Бекир, арамызда олгъан лаф бу ерде къалсын, бильселер, меним де бойнум уруладжакъ.

Чобан-заде адымларыны сакинлештирди, Файтонджынынъ юзюне бакъып, онынъ не дереджеде самимий олгъаныны корьмек истеди.

— Сенинъ тахкъикъат ишинъден апансыздан нарком Сумбадзенинъ Москвадан соравгъа джевап оларакъ рапорты да чыкъты. — Ве, фысылдап девам этти, бекленильмеген янъылыкъны хабер этти:
— Олгъаны киби айтам: «Чобан-заде тарафындан ич бир тюрлю акиссовет арекетлер олмады, сабыкъ миллифиркъаджылар ве дигер контринкъиляпчылар иле алякъасы белли этильмеди»...

Чобан-заде, эшиткенини сонъунъа къадар анъламагъан киби, тааджипнен омузларыны сыкъты:

— Козетильгеним мен ичюн янъылыкъ олды.
О къадар вакъыт мени такъип эткенсиз…
Еди йыл…
Файтонджы Чобан-заденинъ козьлеринде къоркъу я да къорчаланув арекетни беклеп, буларны корьмеген сонъ, асабийленип джевапланды:

— Мында анълашылмагъан не бар?!
Мен ичюн генералнынъ рапорты — тахкъикъатчы Карпонос бирлештирген иште къусурлар, анълашылмамазлыкълар, чектирип багълангъан ерлерни тапмакъ ичюн илериде де оны огренмек ичюн… даа бир кучьлю делиль.
О къадын ашыкъа, мына ким озюни атып ольдюрмек керек! — Бирден токътады: — Шимди исе олды.
Келеджек корюшювимизгедже.
Мемед энди къапудан бакъа…

Чобан-заде тюшюнджеге далып, ачыкъ къапугъа догърулды.
Апансыздан Файтонджы онынъ аркъасына айткъанларыны эшитти:

— Сёз сырасы, сен санаторийде якъалангъан куню Кооперативныйдеки эвинъе генерал Сумбатов озь командасынен келип, тинтюв кечирди…
Лякин бу сефер де, рапорткъа коре, сени ве Ругие ханымны акъаретлеген ич бир шей тапылмады.
