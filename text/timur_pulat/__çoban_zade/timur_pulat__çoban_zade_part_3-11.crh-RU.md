### ХI

Камерагъа къайткъан сонъ Чобан-заде чокъ вакъыт озюне келип оламады.
Топаллап, озь тёшегини тапмагъан киби, сыкъ наралар арасындан къасеветли чырайынен юрди.

Башыны котерип 715-нджи мабюс де омузларындан тюшеяткъан робасынынъ якъасыны синъирли тюзеткенини, де Мемеднинъ чагъыргъанындан сонъ элинде кетирген экиге букюльген кягъытны ачкъаныны козетти.
Кягъытны тегизлемек истеди, лякин пармакъларыны идаре этип оламады.
Не исе, Чобан-заде озь тёшегини тапты.
Лякин онда бир кереден, аркъасынен миндерге басылып, созулып ятмады.
Эгилип отурды, чевре-четке, биревни къыдыргъандай, бакъты.

Файтонджы иле субет ильк кере онынъ къальбини къозгъалтты ве ойле тесир этти ки, мийи къарышмагъа башлады.
Абулкъат, баш къабаатлайыджы Сумбатов, ярым саатан зияде девам этмеген махкеме акъкъында фикирлер къарышып къалдылар ве ярыгъы корюнмеген бир чыкъылмаз вазиетке тюшкени дуйгъусы оны синъирлендире эди.
Файтонджы онъа берген такъдири белли олгъанларнынъ джедвели эллерини якъкъан киби олды.

Кягъытны ачмагъа джесаретленди.
Джедвельде басма машинкасында тырачлыкънен сутунгъа тизильген Кефе тюрьмесинде озь такъдирини беклегенлернинъ адлары ве сойадлары бар эди.
Элифбе боюнджа къоюлгъан адлар къаршысында тантиминен оларнынъ якъаланувдан эвель ким олып чалышкъанлары, ненен огърашкъаны, къоранта азалары язылгъан: Аблямит Якъуб — алим-кимияджы, Къырым кой ходжалыгъы институтынынъ оджасы…
Азизов Якъуб — алим-фельсефеджи, Къырым педагогика институтынынъ доценти…
Айвазов Асан Сабри — языджы, алим-тильшынас ве этнограф, 1917-1918 сенелери Къурултай реиси…
Акъчокъракълы Осман — языджы,терджиман, алим-улькешынас, археолог, этнограф, фольклорджы, Къырым педагогика институнынъ оджасы…

Чобан-заде козю ярамай корьгени ичюн пенджере ярыгъына якъынджа адымлады…
Осман Акъчокъракълы…
Къырымдаки достларындан Кисловодсккъа кетмезден эвель корюшкен сонъкиси…
Онынъ ады «он секизлер» джедвелинде ойле такъдим этильген ки, санки о, Чобан-задеден сонъ Къырымдан къувулмады да, бугуньге къадар педагогика институтында чалыша...

Анъы Османнынъ кечмиши ве бугуньки куню арасында вакъыт йипини узатып оламады.
Анджакъ, козю огюнде сойадлары олгъан къалгъанларнынъ да: Александрович Рамазан — оджа, Къырым АССДж-де 1934-1937 сенелери Маариф наркомы…
Боданинский Усеин — рессам, санатшынас, Багъчасарай сарай-музейининъ директоры…
Тархан Ильяс — языджы, Къырым АССДж Меркезий Комитетининъ реиси…
Недим Мамут…
Хаттатов Сеит-Джелил — 1917-1918 сенелери Къурултай укюметининъ азасы, Миллий Фиркъанынъ етекчиси…

Кефе тюрьмесининъ мабюслери джедвелини окъуркен, Чобан-заде онынъ фикирлерини ве арекетлерини сыкъ бугъумлагъан ве сонъки куньлерде, айларда омузларында яткъан агъыр юк тюшкенини сезди… ве о бильген, дост олгъан оларнынъ назмиет, театр, илимлер — археология, кимия, этнография сааларында къазангъан мувафакъиетлерине самимий къувангъан адамларнынъ такъдирине хатырасынен узанды… къырым халкъы озь улулыгъы, истидатлары, тарихы, озь топрагъы, эдждатлар топрагъы акъкъында толусынен бильген ренесанснынъ о ярыкъ, эеджанландыргъан йылларына хаялынен далды…
Канцелярия тилинен ифаде этильген тюссюз «Файтонджы джедвели»ндеки инсанларнынъ такъдири Чобан-заденинъ къальбинде къыгъылчым якъып кечти, рухуны, анъыны фикир къаплады: эбет, эгер яшайышта бойле истидатлы семетдеш-ватанперверлернен расткельмек сыра кельген олса, бу яшайыш бефтан кечмеди…

Чобан-заде миндери тюбюнде талебе дефтеринден япракъны къармалап чыкъарды ве къомшусына мураджаат этти:

— Лютфен, къарандашны бираз вакъыткъа берип оламазсызмы…

Юкъарыда къатты юкъугъа далгъан къомшусы бир кереден сесленмеди.

— Апайынъызгъа мектюпке даа бир шейлер къошмагъа истейсизми?
Ишинъизде бир шейлер денъиштими?
Энди алий джеза дегиль де, белли бир муддет ола билеми?
Сизни Къара шеэрден аякъларынъыз иле огге чыкъармазлар да, аязлы Сибирьге ёлланылгъан гъариплер сафында чыкъмагъа умют этесизми?
Алла берсин, Алла берсин, — ве устюне хач къойды…

Чобан-заде тизлерине энди яры-ярыгъа язы толдурылгъан дефтер япрагъыны къойды.
Къолу озю, ильхамлы яшлыгъында шиирлер озю-озюнден, ильхамнынъ тылсымлы ярыгъынынъ шавлелеринде сепильген киби, енгильден сёзге сёз, сатыргъа сатыр тизмеге башлады...

«Меним языларым ич бир шей косьтермесе де, къырылгъан, чайпалгъан, бельки бугунь-ярын олюп, ёкъ болуп кетеджек къырымтатарны, онынъ минлерини, дуйгъуларыны бек яхшы косьтере; бир кунь келип, тарих Къырымман огърашса, къырымтатар къырымтатарны къыдырса, меним языларым ортагъа чыкъар.
Эгер булай олмаса да, зарары ёкъ.
Къырымтатарнынъ бу къадар байрагъы, шаны, топрагъы гъайып болды; барсын, меним де бир къач юкъусыз геджем, думанлы, кедерли кунюм джойтулсын.
Магъа бу сатырларны язгъандаки леззет, онъгъанлыкъ джетишир...
Татар тили, ич кимсе айтмаса да, кене буюк, кене озьгюн…
Чюнки онда меним джигит халкъымнынъ бинълердже джыллыкъ къайгъылары, къайгъылы джигит сеси бар».
