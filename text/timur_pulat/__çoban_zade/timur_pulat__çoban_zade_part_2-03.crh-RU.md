### III

Ёлдан баягъы ёрулгъан Хабиб Гулям-заде Кооперативная сокъагъына тек уйледе барып чыкъты.
Бираз озюне кельмек ве оны къаршылагъанлар огюнде тендюрист, кулюмсиреген алда пейда олмакъ ичюн, башта джемиданыны къызыл дермантин иле орьтюльген къапу огюнде къойды, лякин, къолуны чанъ дёгмесине узаткъанда, оны, насылдыр теляш сарды.
Бу теляш, шимди бираз ятышкъан олса да, ичинде семетдеши-бухаралы Сарымсакъовнен корюшювден сонъ пейда олды…
Къапуны бир кереден ачмадылар, бесе-белли, башта мусафирге козь джамчыгъындан бакътылар.
Босагъада муляйим Ругие ханымны, бельки де, эв саиби — узун енъли, бухара шекилли дёгмесиз къынтавлы эв халатында Бекир агъаны корьмеге азырланды, онынъ ичюн къапунынъ къаранлыкъ черчивесинде Асиенинъ юзюни корьгенде бираз шашмалады.
Сонъ кулюмсиреди ве урьметини косьтерип, башыны къакъты.
— Сизмисиз? — садедиль тааджип ве утанчакълыкънен сорады Асие ве мусафирге къапуны кенъ ачты.
Лякин шу арада ятакъ одасындан эшитильген Ругие ханымнынъ сесине джевап берди.
— Ким о?
 Абу Сайидми?
— Ёкъ, ханым…
Хабиб Гулям-заде кельди. —
Ве къошты: — Къасеветленменъ, шимди Абу Сайид де апханеден къайтыр…

Хабибге фысылдап айтты:

— Бираз хасталанды, — Яры къаранлыкъ аятта токъталды: — Эким къоркъуладжакъ киби ич бир шей тапмады, бесе-белли синъир зайыфлыгъы кечкен афта тап секиз спектакльде ойнады, — лафазан къыз фысылдап лаф эте эди: — Учь кере Апшеронгъа, ермайджылар ве Къара шеэрнинъ мабюслери огюнде чыкъыш япмакъ ичюн…
Бугунь Ругие ханымны милислер клубында бекледилер, Сумбатовны орден иле такъдирлегенлери мунасебетинен, лякин гедже сандыракъламагъа башлады, насылдыр къокъулардан къыйналды, пенджерени ачмагъа риджа этти.
Якъында оны алып кетмек ичюн генералнынъ адьютанларындан бири кельди.
Бир шей дегиль деди: "денъиштирирмиз Решид Бейбутовгъа.
Тантанада…"
Асие бир кереден эписи хаберлерни айтаркен, Хабиб иле корюшювге къувангъаныны гизлемеге истеди, бухаралы Бакудан кетеджек кунюнинъ арфесинде берабер оюн тёшегенлерини хатырлады.
Хабиб оны динълеп, тосат-тосат болдургъан аякъларыны алмаштырып, аятта турмакъны девам эте эди, онда пейда олгъан раатсызлыкъны да тышкъа чыкъкъан илядж ве апхане ичимликлеринден олгъан къокъугъа язды.
Башы айлангъанына ве озюни ярамай дуйгъанына бакъмадан, Ругие ханым бу вакъытта кузьгю огюнде тюзене, ашыкъып, оны динълемеген къолларындан де дудакъ боясыны, де янакъ тозуны тюшюре эди…
— Балам, Хабибни онынъ одасына озгъар ве манъа ярдым эт.
Мен бекленильген мусафир огюне шимдики алымда чыкъып оламайджам… барып да, мени танымаз, Изергиль къартийге ошатыр…
Бекир агъа бир кере айтмайып къалмагъан эди: "мен акъыл-хатырасыны джойгъан къартбабай олгъан сонъ, меним ишимни Гулям-заде, Абу Сайид ве сиз, меним гузелим, девам этерсиз…"
Хабиб, эфенди онынъ акъкъында бойле лафлар айтылгъанындан гъает мемнюн олып, таныш одагъа ашыкъты, мында эр шей эвельки ерлеринде, тийильмеген, чекильмеген тура эди, санки бухаралы мындан тюневин чыкъып, артындан къапуны сыкъ къапаткъан.
Апансыздан босагъада Ругие ханым пейда олды, лякин эвельки киби енгиль ве хафиф дегиль, яваш, агъыр адымларнен кельди.
Хабиб, оны къаршылап, аякъкъа котерильди:
— Селям алейкум, ханым, — шашмалап селямлашты о, къою макияж сакълап оламагъан хасталыкътан агъаргъан, шишкен бетини корип. — Мына, келип чыкътым, Бекир агъанен анълашкъан эдик, онынъ авалесинен тюзетильген ве къошмалар иле ишимни кетирдим…
— Сиз кеткенинъизден сонъ, къач вакъыт кечти шу?
Аллахым, эки йыл, — тааджипнен сесленди Ругие ханым, — бу вакъыт ичинде нелер олды, нелер олмады…
Лякин Бекир агъа сизинъ мувафакъиетлеринъизге къуваныр.
Сизинъ къабилиетинъизге даима ишана эди.
Мен де эминим, сиз озь ишинъизнен ильмий шура огюнде аджайип чыкъыш япкъандырсыз — Апансыздан синъирленип, башыны къолларынен сыкъты: — Бекир агъа институттан башыны котерип кетти, — онынъ нуткъу багъсыз олды, эр айткъаны арасында девамлы сукюнет укюм сюре эди: — Иште, бекленъиз — Кисловодсктан къайтса, эр шейни озю тариф этер…
Меним сиясеттен хаберим ёкъ; яш чагъымдан эмин эдим — санат менфур сиясеттен устюн.
Аллахым, санаторийден сагъ-селямет, эвель олгъаны киби къайтса да…
Биз акъайымнен къошакъ савутлардайынмыз — о хасталанды, меним сагълыгъым да осаллаша.
Лякин эр шей яхшы оладжагъына инанам…
Хабиб оны шашмалагъан алда динълей, къорантада олып кечкен вакъиаларнынъ невбетини сонъуна къадар анъламай эди, — Бекир агъанынъ он йылларнен чалышкъан институттан кетмеси, Кисловодскта тедавийленмеге меджбур эткен хасталыкъ… ве ички къудретини джойгъан, санада озюни сербест ифаде этип оламагъан Ругие ханым, булар эписи онъа янъылыкъ эди, чюнки о, узакъ Бухарада, бир шейден хабери олмайып, гедже-куньдюз диссертация устюнде чалышты.
Аяттан кельген бираз пельтек сес Гулям-задени барлыкъкъа къайтарды.
— Ханым, кечке къалгъаным ичюн багъышланъыз, — акълай эди озюни эв саибеси огюнде Абу Сайид — Дёрт апханени айланып чыкътым, эким сизге тайинлеген эр шейни кетирдим.

— Сагъ ол…
Асие, эвлядым, иляджларны меним ятакъ одама алып кет.
Замет олмаса, хардал кягъыты ичюн джыллы сув азырла…
Къаршысына чыкъкъан Хабибге таба адым атаракъ, Абу Сайид къокъланды ве шакъа иле деди:
— Семетдешимни къокъусындан таныйым - тек бухаралылар кукнар, керван-сарайдаки къой териси ве Ляби хаузнынъ дургъун ешильтим сувунен къокъуйлар.
— Эйи ки, Каспийдеки киби къан къырмызы тюстекинен дегиль. — Онынъ шакъасына уйып, джевапланды Хабиб ве эшини къучакъламакъ ичюн эллерини ачты.
Чобан-заде санаторийге кеткен сонъ эвде укюм сюрген муитнинъ озю фысылдап лаф этмеге, сукюнет сакъламагъа чагъыргъан киби — атта диварлардан ве гъыйчылдысыз ачылгъан къапулар биле музыка, сесли музакерелер давушлары гъайып олгъаны киби келе эди.
— Сонъ, Бекир агъа насыл?
Тедавийлевден файда корьдими? — Теляшнен сорады Хабиб.
— Ругие ханымгъа телефон ачты… гъалиба, андаки шифалы сув, ванналар, парктаки кезинтилер ярдым эте.
Бильмейим, мен Кисловодсккъа эфендини ёкъламагъа барып келир эдим, лякин Ругие ханым хасталанды, бу да етишмегени киби, къырым студентлеринен айын-оюнлар башланды: чешит маналар тапып, институт, консерваториядан къувмагъа чаре къыдыралар, Бакугъа Бекир агъада тасиль алмагъа кельген олсанъыз — онынъ пешине тюшип, Къырымгъа къайтынъыз.
Бакуда тек Асие къалды.
Ругие ханымнен пек якъынлаштылар.
Онъа эвни бакъмагъа ярдым эте, мен беллесем, манъа, доцентке де — эписи факультет ве кафедраларны запт эткен къызыл профессорлар — мен оларны политкурьер-цензорлар, деп адландырам — тиш къайрайлар… — умютсизликнен дудакъларыны сыкъып, деди Абу Сайид яныкънен: — Билесинъми, ойле олып чыкъа ки, биз дигер бир барлыкъта яшадыкъ ве окъудыкъ; янъы, торс сою богъазымызгъа япышаджагъыны дуймай эдик…
Къырымда якъалавлар, мында да Къара шеэрде мабюслер ичюн янъы камералар къуралар, деген ошек эшиттим.
Бекир оджадан сонъ институттан къувуладжакъ меним… эгер эски оджалардан, меселя, Бекир оджа я да о киби, намуслы оджалардан къалгъан сойларыны къызыл профессура топлашувында баштан-аякъ чамургъа булгъаласанъ, ифтира атсанъ, къалырсынъ, бельки де, даа юкъары котерилирсинъ.
Арсланларгъа къаршы сыртланлар, иште...

Эшининъ монологыны динълеркен, Хабиб апансыздан дигер семетдеши — Сарымсакъовнен корюшювини хатырлады.
Ве апансыздан эминликнен айтты:

— Мен Кисловодсккъа кетеджем... ярын вокзалгъа билет алмагъа барырым.
Ана-бабам ёллукъ берген парам даа бар… тренлерде икътисат эттим… — Эм, ишанчлыджа корюнмек ичюн джеплерини таптады.
— Яхшы олур эди, бар да кель, — къолтутты онъа Абу Сайид ве фикирини девам этерек, — эфенди къуваныр.
Эгер тренде икътисат эткен паранъ етмесе, “Тандыр”даки даймий муштерилерге мураджаат этерим, ким не къадар берсе, берсин; я да нард ойнарым: ортагъа юз рубле къойып, учь кере “Шеш-беш”те ютсам.
Нард оюнында баягъы уста олдым… — эеджанлы Абу Сайид огге-арткъа юре, санки озю Чобан-заде иле корюшювге бармагъа азырлана эди.
— Нард?
Пилявханеде? — деди, озь фикирлерине берильген ве далгъын алда олгъан Хабиб.
— Пиляв дегиль, долма; пилявханеге учь маалле бармаздан эвель айланып кетем, сен дегиль эдинъми ант эткен: Шаркъта энъ яхшы пилявны Бухарада пиширелер, мындакини агъызгъа алма,“Кёр огълу” лагъаплы Джафар Бухарагъа барып огренди, лякин беджерамады — къоллары керек ерден осьмей, Джафар озю баштан аягъынадже ермай къокъуй…
Бунынъ ичюн девзира бу бакулы къазан башына кечкенини ич де истемеди, гъалиба….

— Башынъда эр шей къарышты: Аршин мал алан, долма, девзира…
Догърусыны айт, сен мени эриштиресинъ, мени Кисловодсккъадже узун ёлгъа азырламакъ ичюн…
Сёзюни битирмейип, Хабиб къолуны къакъты: санки энди автобуста салланып, денъизнинъ теляшлы къанлы къырмызы ялысыны айланып кечкени, Бакудан эп узакълашып, Эльбруснынъ этегинде ерлешкен сырлы Кисловодсккъа кеткени козь огюне кельди...
