## Биринджи къысым

### I

Хабиб Гулям-заде Бухорий шанлы Баку шеэрине зияретнен кетерек, тынчыкъ, къандалай толу трен ичинде, копчеклернинъ тасырдысы ве гъыйчылдысыны динълеп, еди кунь еди гедже кечирди.
Янъы Бухаранынъ сазлы, тузлакъ топракълы Кагъан станциясында башлангъан ёл Ташкентке алып бара, анда исе Москва тренине отурмакъ керек эди.
Трен отуз километрлик ёлны кечип, “Ермай къуллеси” деген чатмаёлгъа баргъанда, бухаралы, эвден узакълашкъаныны дуйып, енгилликнен нефес кечирди.
Эр бир сеяатчы киби, йигирми дёрт яшлы, умютлер иле толу деликъанлы онынъ гонълюни сыкъкъан дургъун аятындан узюлип, сербестликке чыкъкъанына къувана эди.

Лякин сербестлик энъ-эвеля озюни иштаасы ачылгъанынен анъдырды.
Трен, “Ермай къуллеси”нде бир дакъкъагъа токътагъан ве, этрафкъа къара тютюн чыкъарып, кене тасырдамагъа девам эткенинен Хабиб, четтеки ятакъкъа онъайтлыджа ерлешти.
О, анасы Марьям-бонунынъ чебер эллери тандырда пиширген къабакълы самсаларнынъ дадыны бакъмагъа ниетленди. 
Чантасындан ёлда ашайджакъларыны чыкъарыркен, эвнинъ къынтавлы, къорчалагъан руху джанланды.
Бу эвде, ерли институтта къырымлы профессор Бекир Чобан-заде ёлбашчылыкъ япкъан “Земаневий тильшынаслыкъ” кафедрасынынъ кучюк хадими, сонъки учь йыл диссертация язмакънен огърашты.

Чобан-заде, башкъа студентлер имтиан бергенде баягъы зорлангъан тюрк тильшынаслыгъы киби муреккеп фен боюнджа лекцияларда тирнекли, дерске авесликнен къатнагъан Хабиб Бухорийни козьге алды.
Бакугъа къайтмаздан эвель Хабибни диссертация язмагъа исрар этти, узакътан олса да, бухаралыгъа керек олгъанда ярдым косьтереджегини айтты, эм де Каспий ялысында мусафир этеджегини бильдирди.

Чобан-заде иле оладжакъ корюшювден эеджанланып, Хабиб онынъ иле ведалашкъан июнь айынынъ бир акъшамыны хатырлады.
Бекир Ваап огълу, Хабибнинъ бабасы Акърам Саид огълунынъ талабы иле “Суфиен” мааллелериндеки эвлеринде мусафир олгъан эди.
Бабасы бильгиге авес огълу кимнинъ къолуна тюшкени, оны Бакугъа давет этмеге ваде берген инсан не дереджеде ишанчлы олгъаныны бильмек истеди.

Чобан-заде, башы тёпесинде пишкен, салкъымлары бираз бурюшкен, сарараяткъан япракъларында исе чевик торгъайчыкълар бир шейлер къыдыргъан азбардаки юзюм астындаки тёшемеде онъайтлы ерлешкенинен, бабасы мусафирнинъ ачыкъ, садедиль бетине илишкик назар атып, мусафирченлик адетине рагъмен, субет башламакъны озь бойнуна алды.

% — Аферин… йигирми еди яшында олсанъыз да, энди профессор!
Браво!
Меним якъын достум — Бурхан Бурханович, Файзулла Ходжаевнинъ исрарлыгъынен, Къызыл профессорлар институты ачылгъан йылы Москвагъа ёлланылгъан эди…
Эки кере комиссиядан кечмеди… кери къайтмагъа истемейип, Москвада учь йыл копек суварды.
Гизли чалышкъан къуюмджынынъ тул къадынында кирада отурды…
Ахыр-сонъу кирмеге наиль олды, фельсефе болюгинде тасиль алды… ве къызыл диплом алып, къабара-кибирлене къайтты — нефакъагъа тамам чыкъаджакъ йылы…
Шимди исе бизим къызыл профессор, догъру-яландан сакъынмайып, къадылыкъкъа киреджек ола…
Эм кярлы, эм шанлы! 
Чобан-заде оны незакетли тебессюм иле динълей…
Хабиб оджасына тикленип бакъа, онъа мусафирликте онъайтлы экенми, деп тюшюне эди.
Лякин Чобан-заденинъ даима муляйим, ачыкъ, чаялыкъ къыгъылчымлары иле йылтырагъан ве меракънен дюньягъа бакъкъан козьлери сийрек денъише, умумен торс я да шашкъын олмай тургъан.
Не окъув аудиториясында студентлер иле олып кечкен эеджанлы субетлер вакътында, не эски шеэрнинъ азиз ерлерини зиярет эткенде, не де мында, мусафир шерефине къазанда пиляв пишкен ашханенинъ тютюнинден эвельки джанлы парылдысыны джойгъан оймалы къапу-пенджерелери олгъан эскирген эвнинъ таныш олмагъан шараитинде.

Чобан-заде, мусафирине джан сыкъыджы ве джаиль олгъаныны косьтермеге истемеген эв сабысынынъ девамлы, эпкин муалязаларыны сес чыкъармай, муляйим тебессюм иле динълей эди.
Субет далгъасына даа минмеген Чобан-задени Хабиб къуртармагъа тырышты ве бабасыны тынчландырмагъа башлады.

— Бекир Ваапович шаматалы аудиториялардан узакъча, къоранта даиресинде раатламагъа кельди, — деди.

Акъбар Саидович огълуна пиалаларгъа чай тёкмекни ишмар иле буюрды ве мусафирге татлылыкълар иле табакъны якъынджа итеди.
Лякин кене эвельки гъайретнен девам этти:

— Айтсанъыз, Бекир Ваапович… эр шей шунъа кете ки, ойле олмазмы, заман бизден кутьлеге тасиль бермек ичюн сиз киби классик профессорларны дегиль де, Бурхан Бурханович киби атешин къызыл профессорларны талап этер?!
Шимди къызыллар оларны къады, тахкъикъатчы хызметине, фиркъа реберлерининъ ве халкъ комиссариатларнынъ меслеатчылары, университет оджалары вазифесине зияде джельп этелер…

Чайдан бир ютум япып, эпкинлик иле девам этти:

— Бизим тарихымызда энди ойле вакъиа олгъан эди де… бутюн эски профессорларны геми магъазына къапап, къайтмагъа акъ бермейип, мемлекеттен ёлладылар…

Хабиб субет мевзусындан къанаатленмейип, турмагъа азырлангъаныны корип, бабасы огълунынъ омузына къолуны икътидар иле къойды.

— Меним суалим бефтандан дегиль… лаф екяне варисим, несилимнинъ девамджысы олгъан огълумнынъ такъдири акъкъында кете…
Ойле олмазмы, сизинъ гъайретинъиз ве ярдымынъыз саесинде…Хабиб, ойле дейик, сиз, сайгъылы оджам, такъдим эткен эски мектепнинъ доцент я да профессор унванынынъ саиби олгъан сонъ… нетиджеде тешик гемиге отурмазмы?!
Ойле сойларыны Каспий ялысына, Дербентке баргъанымда сайысыз корьдим.
Сизинъ ватанынъыз Къырымда бу энди башланды, гъалиба… чакъувлар, ифтиралар, къызыл ве, дейик — акъ профессура арасында джыллы ер ичюн куреш?
Бу себептен дегильми, сиз даима бизим тозлу ёлларымызда — Ташкенттен Фергъанагъа, Самаркъандгъа, андан бизге, Бухарагъа, мындан — Бакугъа… эм талгъын башынъызны таяндырмагъа ер ёкъ?!

Хабиб исе пешинъизден юре, сиз бир йыл, чокъсу бир бучукъ йыл чалышмагъа етиштирген бир институтны дигерине денъиштире…

Чобан-заде чайдан бир ютум япып, Хабибге тааджипнен бакъты: онынъ Къырымдан кетмеге меджбур эткен себепни бабасына о ачкъан дегильми экен?
Лякин Хабиб кескинликнен тиль къайтаргъаныны эшитти:

— Етер энди, баба… Бекир Вааповични мусафирликке согъру япмакъ ичюн давет этмедик де!
Чобан-заде эвлерине кельмезден бир кунь эвель Акъбар Саидович ерли ГПУны зиярет эткени ве анда онъа мусафирге бериледжек суаллерни теклиф эткенлери, онынъ тюбю-темелини араштырмагъа тевсие бергенлерини Хабибнинъ акълы уджуна биле кельмеген эди.
Акъикъатта исе, Чобан-заде Озьбекистангъа кельген биринджи кунюнден ГПУ онынъ эр бир адымыны козете, ерли студентлер ве оджалардан къырымлы акъкъында малюмат топлай экен.

— Тынчлан, огълум… урьметли мусафир огюнде озюнъни дегерли тут, — опькеледи Хабибни бабасы ве девам этти:

— Баба оларакъ меним табиий истегим — огълумны омюрде муваффакъ, урьметли инсан олгъаныны корьмек…
Велякин сизинъ саенъизде чалышкъан диссертациянынъ мевзусы биле шимдики заманда шубели корюне: Абдулла Къадыри… озьбек эдебий тилининъ янъылыкъчысы…
Гъалиба, ойле, мен догъру анълагъан олсам?!

Мусафир адетине уйып, Чобан-заде эв саибининъ тёкюнмелерини сабырнен динълеп, баш саллай, кимерде ишмарнен шубесини косьтере эди.
Ялынъыз Хабиб чалышкъан мевзу анъылгъанда, Чобан-заде эпейи муляйим тебессюми иле ачыкълады:

— Не акъкъында язмакъны Хабиб озю сайлап алды…
Манъа, кафедра башына, бу мевзу меракълы корюнди… чюнки янъы заманлар эр шейде янъылыкъ ярата, шу джумледен озьбек эдебий тилинде… бунда ич бир тюрлю сиясет ёкъ…
Тиль — янъы ве эскининъ куреш мейданы дегиль… арап уруфатындан латин элифбесине кечюв исе — эписи тюрк халкълары сайлагъан ёл…

… Гонълюнде аджджы из къалдыргъан Хабиб Бухорийнинъ хатырлавларыны проводникнинъ кескин сеси больди:

— Тёшек…
Тёшек ичюн ким тёлемеди?! 
Проводник иле эсаплашкъан сонъ, Хабиб сувсагъаныны дуйып, треннинъ ресторан-вагонынадже нарзан шишеси арап барды.

Ресторан аман-аман бош эди.
Тек бир софра башында къаба сакъаллы, кенъ кевдели инсан, къая парчасы киби, отура.
О, къарандашнен гурь къашларыны тюшюнджели къашып, тосат-тосат дудакъларыны къыбырдата, огюнде яткъан кягъытларны зорнен анълагъан киби, окъуй эди.

Официантка, шишенинъ къапачыгъыны чевикликнен ачып, Хабибнинъ огюне къойды.
Нарзан фышылдап, бурнуна кескин къокъу урды.
Хабиб турды ве шишени озюнен вагонына алып кетеджек олды, амма официантка серт сеснен:

— Ресторандан бирде-бир шей алып чыкъмакъ ясакътыр! — деди.

Онынъ сеси пенджере янында отургъан екяне зияретчининъ дикъкъатыны джельп этти.
Кягъыт япрагъыны дестеге тырачлыкънен къайтарып къойып, сагъыр сес иле:

— Янъы къаидеми..?
Не къадар юрем — ильк дефа… — ве кетеяткъан Хабибге сынайыджы назарнен бакъты, санки эвель оны расткетиргенини бильдирмек истеди.

Онынъ сувукъ бакъышы Хабибни сескендирди.
Вагондан чыкъкъанда не ичюндир арткъа чевирилип бакъты: таныш олмагъан инсан кягъытларны тырачлыкънен чантасына топлагъан сонъ, агъыр-агъыр басып, треннинъ башкъа тарафына догърулды.

Озь вагонына къайткъан сонъ Хабиб юкъары ятакъкъа чевикликнен тырмашты, джемиданыны чекип, ичинден Чобан-заденинъ къыймет кесмесине алып кеткен эльязманы — Абдулла Къадырининъ иджады акъкъында диссертациясыны чыкъарды.
Язгъаныны аман-аман эзберден бильсе де, сатырларны козьден кечирип, хатырасыны тазертмек истеди, оджасы сатырларны илишкик бакъышынен окъугъаныны козь огюне кетирди.

Бутюн вакъыт Чобан-заденинъ сымасы онынъ огюнде джанлана, узакъ ёлгъа чыкъкъан Хабиб бабасынынъ эвини Чобан-заденинъ кабинети иле хаялий йипнен багълай эди.
О, профессорны, омузларына памукъ халатыны атып, къолтукъта къынтавлы ерлешип, онынъ ишини саифелегенини тосат-тосат козь огюне кетире тургъан.

Чобан-заде Бакугъа кетмезден оларнынъ эвлеринде мусафир олгъанындан энди аман-аман эки йыл кечти, амма Хабиб тренге отургъанынен шу ведалашув акъшамынынъ сёзлери, ишмарлары биле хатырасына тюшип, бутюн ёл оны раатсызлады.
Бабасы — Анвар Саидович ве оджасы Бекир Чобан-заде… ташкъын бу вакъытнынъ далгъасы оларны тап ашагъыдан, факъырлар табакъасындан юкъары котерди…
Бабасы, замангъа уйып, озь ыргъат кечмишинден файдаланды ве Наркомпрос — фукъарелернинъ халкъ маарифи саасында баягъы мувафакъиетлерге иришти.
Бельки де, шу себептен озюни къызыл профессорлар сырасына къошкъаны ичюн о, мусафир иле ойле эпкинликнен, бираз кибирленип лаф эте.
Классик шекильде, эскиджесине чалышкъан профессор илимде япкъанларыны шубе астына къоя эди.
Анвар Бухори ве Бекир Чобан-заде…
Бири, чыкъкъан — къуллукъ япкъан ыргъат табакъасыны огге сюрип, янъы заманларда озю ве къорантасы ичюн янъы имтиязларны талап эте…
Оджасы исе — эфенди, о да авам халкъ арасындан олып, озюни Чобан-заде, яни, чобан неслинден, деп адландырса да, джемиетнинъ энъ ашагъы басамагъында тургъан, къувулгъан инсанларгъа буюк урьмет беслей, санки яшлыгъында озюне ваде берген: эр заман ве эр адымында озь имкянлары ве бильгисине эсасланып, арекет этмек, огге ынтылмакъ…

Бу фикир Хабибнинъ акълына та о заман, Чобан-заде ведалашып, Бакуда корюшкендже дегендай, къолуны саллагъан куню кельди…

Бабасынен музакере эткенде Хабиб “ыргъат”, “къул” сёзлерининъ манасыны башкъаджа тариф эте, оларны тамам Чобан-заде киби анълай эди.
Шу себептен институтнынъ чокънусхалы “Къызыл укъувчи” газетине язгъан ильк макъалесини, оджасынынъ джазибеси астында булунып, “Хабиб Гулям-заде”, деп имзалагъан ве илериде де озь ишлерини бу янъы ад иле имзаламагъа къараргъа кельген эди.

Хабиб ичюн бу зекя оюны дегиль де, садыкълыкъ анты киби, оджасынен маневий алякъа эди — бундан сонъ генч онъа бутюн омрюни багъышлайджакъ олды.

Институт газетиндеки макъале Чобан-заденинъ ерли газетте басылгъан ве студенлер эм оджалар арасында чокъ музакерелереге себеп олгъан “Озьбек эдебий тилининъ учь эсас инкишаф ёлу” деген макъалесине сесленюв эди.
Даа муими ве меракълысы шу эди ки, Чобан-заденинъ ишине сесленген ве топлашувларда эм де неширлерде семерели музакерелерге киришкен белли озьбек языджылары — Чулпан, Абдулла Къадыри, Вадуд Махмуд, Фитратнынъ дикъкъатыны джельп эткен эди.
Ялынъыз онынъ сюйрю къалеми дегиль де, Чобан-заденинъ айдын, озьгюн шахсиети студентлерни онъа джельп эте ве хатырлары ондан бир даа узюльмей эди. 
Аудиториянынъ босагъасында профессор дакъкъасы дакъкъасына пейда ола тургъан.
Селямлашкъан сонъ лафыны шакъадан башлай, меселя: бойле кунешли куню негедир яныма шемсие алгъаным, потиклернинъ устюнден исе калош кийип кельдим, деп, эсасен озю устюнден куле эди…
Эм де, озюне юз кере башкъа тютюн ичмемек ваде берген инсан киби, терен кокюс кечирип, “Казбек” папиросларнынъ къутусыны ача тургъан…
Эвельден азырлангъан конспектлер ве я китапларгъа бакъмайып, хатырадан тюрк тиллерининъ фонетикасындан муреккеп меселелерни саде ве анълайышлы тариф эте, минсиз бильген бир сыра тюрк тиллеринден суаллерге джеваплар тапа эди.
Эдебияттан чокъ мисаллер кетире, Алишер Навоийни, Низамини ильхам иле, сесине макъам берип, окъуй, бунен берабер, орта асыр шаирлернинъ иджады сырларыны огренгени акъкъында икяе эте тургъан.

Бу вакъытта аудитория ондан козьлерини алмай, бакъа ве эр сёзюни дикъкъатнен динълей эди.
Эписи субет иле ойле авеслене тургъанлар ки, окъувгъа айырылгъан вакъыт кечкенини сезмей къала, озь дерсине кельген невбеттеки оджа исе къапу артында сабырсызлыкънен оксюре, къакъып тура эди.

Озюне келип, Чобан-заде сагълыкълаша, сабырсыз оджагъа теменна этип, афу сорай тургъан.

— Иште, — айта тургъан студентлер, — энциклопедик бильги саиби олып, къонушувда озюни саде, шенъ тутмакъ, озьгюн къырым истиза иле шакъа этмек, аятсевер олмакъ мумкюн экен…
Озь фикри олмагъаны киби, экиде бир Ленин, Сталинни, бир сыра пролетар даийлернинъ сёзлерини текрарлап отургъан къызыл профессорлар сырасындан базы оджаларымыз киби дегиль.

Шимди исе, Чобан-заденинъ Бухарадан кеткенининъ эки йыл кечкенине бакъмадан, онынъ сымасы копчеклернинъ тыкъырдысы ве вагоннынъ тюзгюн салланмасы алтында джанлана эди.
Не шамата, не янаша ятакълардаки къомшуларнынъ сеслери Хабибни Бакуда оладжакъ къуванчлы корюшювден чекип олды.

Рязаньге барып етмезден бир кичкене чатмаёл станциясында трен апансыздан токътады.
Къаршысына кельген паровознынъ девамлы дюдюги янъгъырады, артындан исе, вагон пенджереси янындан чапып кечкенде, мундирининъ бель къайышыны чезген милиснинъ кескин сызгъыравукънынъ давушы эшитильди…

— Гъалиба, вагондан джемиданны хырсызладылар… бедава айтмагъанлар: Рязаньге якъынлаштынъмы, торбанъны тутмасанъ, анъкъавсынъ, — тахмин этти ашагъы ерде отургъан ёлджу ве сийрек тишлери арасындан не ичюндир сызгъырды…

Бир кереден о къадар чешит-чешит давушлар къарышмасы насылдыр теляшлы нагъмеге ошап, Хабибнинъ къулагъына кирип, чардаш авасынынъ шенълик толу, чая сесини анъдыртты…
Бундан Чобан-заденинъ Ташкент университетинде чалышкъан йылы тёгеректе ойнагъан оюнлары акъкъында хатырлавыны уятты.
Озьбек ве авропа оюнлары тёгереги…
Профессорнынъ озю, вакъыт не къадар сыкълет олса да, тёгеректеки мешгъулиетлерге кельмеге илле чаре тапа тургъан.
Башта сакъынып ве анталджа, амма кельген сайын озюнде эминлик сезерек, оджа огюнде эр бир антал арекети ичюн сыкъылып къалгъан студент къызларнен оюн тёшемеге башлады.
Андижан полькасындан, фергъана фокстротындан яваш-яваш украин гопагъына ве маджар чардашына кече тургъанлар…
Ойнагъан чифтлер къырым “Тым-тым”ы янъгъырагъанда буюк гъайрет косьтере эдилер…
Ялдамалы ве хафиф, сувгъа тиер-тимез сюзген акъкъу киби, къызларнынъ къоллар арекетлери…

Оюн залында тизилип, къызлар профессордан козь алмай, оларны не заман невбеттеки оюнгъа давет этеджегини беклеп тура эдилер.
Сечильген сою кавалерине буюк къуванчнен элини узата, оюн нагъмесине уймагъа тырыша тургъан…

Бу хатырлавлар Хабибни апансыздан башкъа бир фикирге алып кельдилер, студент яшайышындан къалгъан хатырлавларны мытлакъа мемуар шеклинде язып къалдырмакъ керек.
Чюнки Чобан-заденинъ сымасы, онынъ Къырымдаки достлары ичюн узакъ месафе себебинден бельгисизлик къаранлыгъында олып да, Ташкентте, Фергъанада, Бухарадаки яшайышы ве фаалиети оларгъа эмиш-демишлер, фитне ве ифтиралардан белли олмасын да, булардан мытлакъа билинсин.

Къырымдаки семетдешлерине опьке киби олсун, чюнки оларнынъ нахош ынтылувларына бола Чобан-заде къувулгъан, сюргюнли олды, яман ниетли инсанларнынъ акълы онынъ да икметине, бильгисине, хаялына иришип оламады.
Озь адий яшайышынен яшагъан семетдешлерининъ акълындан устюн бир инсан эди.

“Озь Ватанында пейгъамбер олмаз” — бойле янъгъыравукъ беянатнен Хабиб профессорнынъ фаалиети акъкъында языларыны битирмек ниетленди.
Имзасы: Хабиб Гулям-заде…

“Оджам шимди насыл экен?”, тюшюнди Хабиб, пенджереден вагоннынъ таванына тюшкен, де корюнип, де гъайып олгъан ярыкъ шавлелерине бакъаракъ. 
Бакугъа ильк баргъанда, о профессорны гъает болдургъан, къасеветли ве арыкълагъан алда корьген эди.
Оны Тифлис вокзалында къаршылагъан Чобан-заденинъ аспиранты Сайид Али Ходжаев шенъ олмагъа тырышып: 
— Эмирлернинъ алтын толалары иле джемиданынъны манъа ишанырсынъмы? — деп шакъа этсе де, Чобан-заденинъ сагълыгъы акъкъында суальге, къыскъа джевап берди: 
— Оджам дарбеге къаршы къатты тура!

Абу Сайид — Бухара форсасы Авропа мотына коре кийинген эди — немсе бичимли елеги астында беяз герданлыкъ, оны эр бир айткъан сёзюнден сонъ тегизлей ве дёгмелерини тюзете тургъан; башындаки къырым къалпагъы бунъа кесен-кес тик келе эди.

— Кимнинъ дарбесини?
Зенаатдашларынынъ?

— Газетлердеки адий тешвикъат сачмалары… къызыл профессура чаресини тапса, къылыфындан атылып чыкъаджакъ… бизим профессор пантюркчи эмиш, тильшынаслыкъта янъы акъынтыларгъа къаршы чыкъа… академик Маррны къабул этмей — девам этти озь, шенъ тильбаз эдасыны ташламагъан Ходжаев.

Озь вакътында Туркистаннынъ берлиндеки эмигрант шаирлери тёгерегинде олгъанлар сырасындан чыкъып, Ходжаев олар киби, озь мийини алимнинъ истикъбалине кедер этеджек ич бир джиддий шейге къулакъ асмагъан бир киши эди.

Хабибнен бир яшта олып, Авропа, Шаркъ, Къадимий Юнанистан ве Романынъ эписи эдебий жанрларыны къызгъанчнен синъдирип алгъан ве бу бильгилер онъа Чобан-заде ёлбашчылыкъ япкъан Бакудаки институтнынъ кафедрасында бошагъан ерни илянсыз ярышта эльде этмекте ярдымджы олгъан эди.
Бундан сонъ, Хабибнен самимий мусабакъада енъип, Баку кунеши астындаки ерни алды ве Каспийнинъ ялысында даимий яшай эди.

— Не устюнден козьлеринъни кёрлатасынъ, шанслы ракъип? — Хабиб къармакънен отургъан балыкъчылар толу ялыгъа козь ташлады.

Абу Сайид башындан къалпакъны чыкъарып, энъсесини къашыды:

— Э-э, енгиль иш дегиль, — девамлы кокюс кечирди ве эгилип, къалдырымнынъ таш толачыкъларыны такъылдатты. — Мелеклер ядымджы олсун…
Гедже-куньдюз Махмуд Къашгъарлынынъ “Дивану лугъат ат-тюрк” эсеринининъ азербайджан тилине терджимеси устюнден чалышам…
Чобан-заде терджимеме тевсир язаджакъ олды, бунъа къуванам…
Иншалла, кузьге екюнлерим…
Кафедрада имтианым мувафакъиетли кечсе, бошагъан доцент ерини манъа береджеклер…
Иште, бойле…
Бильмейим, бильмейим, бир шейлер айтмагъа даа эрте, — ве, яры сёзни болип, янларындан кечкен къызгъа къолуны саллады.

Лаф эте-эте, трамвай дурагъына кельдилер.
Хабиб, бакулы пассажирлерден Тифлис вокзалынынъ мимарлыкъ мутешемлиги акъкъында эшитип, бакъаджакъ олса да, о, биринджи Бакугъа келишинде бинаны ичтен ве тыштан — оймалы къапулары ве орьнекли заллары, аятларыны сейир этип, гранит ве мермерде ойма ясагъан бухара усталарнынъ ишлеринен тенъештирип оламады.

— Эдинип ишленильген иш олса да, фахрий…
Тюрклерге “Лугъатнынъ…” терен манасы ве дюльберлигини гъайрыдан ачмакъ, — макътанчакълыкънен айтты Абу Сайид, эшине даа бир кере Бакугъа кельмекни намуслы ярышта енъгенини хатырлатып.

Чобан-заденинъ эвинедже трамвайдан трамвайгъа кечип отургъан вакъытта башкъа бир сёз айтылмады.
Лев Толстой сокъагъы ве Нефтяниклер джаддеси бою джаяв кечтилер, не исе Кооператив сокъгъына чыкътылар.
Мында, къырмызы толадан къурулгъан балконларында Каспий елинде къуругъан чамашырлы эвде, экинджи къаттаки бешинджи мескенде къарарнен он йыл девамында Ругие ханым Абдулина иле тынч-муаббет Бекир Чобан-заде яшай эди.

Мердивенден котерильгенде, квартирадан фортепианода чалынгъан енгиль, чая нагъмени эшиттилер.
Эшлер таныш къаверенки къапу огюнде токътады, динълендилер.

— Башындан башлаймыз!
Сиз лекцияда дегильсинъиз, ойле эеджансыз сеснен йырламакъ олмаз да…
Шенъ, чаялыкънен, бала хорындаки киби, — эшиттилер олар Ругие ханымнынъ акъайыны опькелегенини…

Бир кобелек уча-къона багъчаларда кезерди, эрылгъанлар, къарт замбакълар бу мелектен безерди…

– Ругие ханым Номан Челебиджиханнынъ «Кобелек» шиирине музыка язып, бала мектебинде чалмакъ ичюн чалыша…
Эм де Бекир агъаны онъа зиль тутып йырламакъны къач куньден берли зорлай. — Кедер этмейик… къаршыдаки багъчада отурайыкъ бираз…

Эвден чыкътылар, сокъакъ бою кезиндилер, букинистнинъ тюкянчыгъына кирдилер…
Хабибнинъ къолунда джемидан корип, къарт букинист къолларынен ишмар этмеге башлады:

— Ёкъ, ёкъ, шимдилик китапларны къабул этмеймиз… тек, эгер тери къабы ве алтын сувлу олса… раритет… он бешинджи асыргъа аит Низами Гянджеви... 
Кери, эвге таба къайтаяткъанда, Абу Сайид:

— Оджамызны Къырым асрети чекишитире.
Тюневин бу нагъмеге Асие Акимова зиль тутты…
Мында Къырымдан кельген студентлерден…
Ругие ханым эви Бакуда окъугъан къырым генчлер иле толу олгъаныны севе… козь огюнде яшара, чокъ шакъа эте, куле…
Чобан-заде явашчыкътан озь кабинетине кете, ишине далмагъа тырыша…

Шимди къапу артында сукюнет эди.
Эшлер босагъада даа бираз турдылар.
Хабиб Чобан-заденен корюшеджегинден эеджанланып, озюни зорнен тутты, къызаргъан бетинде тер тамчылары пейда олды…

Чанъ къакъылгъанына халаткъа сарынып, Чобан-заденинъ озю чыкъты.
Муляйим кулюмсиреди.
Хабиб оджасы оларнынъ Бухарадаки эвинде мусафир олгъанындан берли насыл денъишкенини бир кереден абайлады: талгъын козьлеринде эвельки чая къыгъылчымлары ёкъ, гурь сачларына чал тюшкен.

– Селям алейкум, оджа, – зорнен айтып олды Хабиб.
Онынъ утангъаныны ве джурьатсызлыгъыны корип, эв саиби оны озюне чекти ве къучакълады.

– Ругие ханым, мусафирни къаршыла…
Хабиб Гулям-заде кельди... – ярым адым кери чекилип, дикъкъатнен мусафирге бакъты ве макъуллеп, башыны къакъты: 
– Эп ойлесинъ... аудиториянынъ биринджи сырасында музакере этмеге азыр олып отура эдинъ… ве апансыздан, студентлерге хитап этмеге алышкъаны киби, “сиз” демеге кечти:
– Сизден хабер алдым, эбет, эбет, ишинъизни окъурым…
Озюнъиз не фикирдесинъиз?
Мемнюсизми? 
– Догърусыны айтсам, чокъ мемнюн дегилим, – икърар этти Хабиб: – Абдулла Кадырининъ услюп нагъмесини анълап оламайым… теренлиги менден къача... 
– Я аятта не тура бересиз? – эшитильди Ругие ханымнынъ сеси, – Икметли субетлер бир фильджан къаве башында алып барыла... – Ве Хабибни къолундан алды, – Ойле япмасам, талебени оджасындан айырып оламам… 
Енгиль юрип, квартира ичине озгъарды:

– Ода сизинъ маиетинъизде...
Сабадан къаве ве къайгъана.
Бекир агъа Бухара пилявыны пек макътады…
Лякин бизде, теэссюф ки, – долма, анджакъ о да иштаа къозгъата.

– Ругие ханым – йылдыз, – апансыздан къарышты субетке Абу Сайид, – театрде операнынъ етекчи йырджысы…
Ромео иле дуэтте Джульеттаны иджра эткенде, бутюн Баку айретте къала…
Ве, эв саибесини даа зияде пиязламакъ ичюн, къошты: – Бугунь сизинъ къатынъызгъа котерильгенде, тесадуфен эшиттик, сизде бестекяр къабилиети де бар экен.
Ругие ханым къолуны саллады.
Абу Сайиднинъ пиязындан дюльбер чертильген эльмачыкълы бетинде козьлери парылдап башлагъаны корюнсе де: 
– Э, ойнамакъ киби, иште, Бекир агъанъызнынъ кейфини котермек ичюн. - Сонъки вакъытта пек тюшкюн алда юре.
Деди о, зариф арекетлернен сачларыны тюзеткен сонъ, къапуны ачты:

— Хош кельдинъиз…
Акъайым озь озьбек талебелери акъкъында чокъ икяе эте тургъан -илимде тирнекли, бильгиге ынтылгъан, деп… хусусан сиз акъкъынъызда…

Абу Сайид кене сёзге киришти:

– Бекир агъа Озьбекистанда илим ве тасиль ичюн япкъаныны айтаджакъ олсакъ… тенъештирмеге ич де къоркъмам, онынъ фаалиети Исмаил бей Гаспринскийнинъкинден эксик дегиль.
Бизим айдынларымызнынъ фикри бу.

Хабиб бу макътавдан Чобан-заденинъ гурь къашлары чаткъаныны абайлады: 
– Абу-Сайид, джаным, сен билесинъ де, арткъачнен къыймет кесильгенини ве тенъештирмелерни севмейим.
Гаспралы тек къырымларгъа дегиль, озь фикирилерини, гъаелерини, языларыны ярымададан баягъы тыш, Туркистандан Тюркиегедже даркъатып, ирфан кетирди.
Мен исе?
Эгер сиз экинъизнинъ акълынъызда меним ишлерим къалса, омрюмни зая яшамадым, деп саярым.
Иште, о къадар хассас да олмайыкъ...

Хабибни эски диван, маса ве орьме къолтукъ олгъан кичкене кошедеки одада ерлештирдилер.
Чобан-заденинъ кабинетинден оданы индже дивар айыра эди, онынъ ичюн Хабиб адымларыны ве оксюргенини, оджа башынен ишке далгъаныны ве та гедженинъ дер маалинде, къадыныны уятмамакъ ичюн кене шу одада дивангъа ятып юкълагъаныны эшите тургъан.
Бираз вакъыттан исе, сабагъа якъын къапусы астындаки арадан Хабибнинъ бурнуна къою пиширильген гузель къаве къокъусы ура эди. 
Хабиб хатырлады: Чобан-заде Ташкентте, Бухарада – симитли пите, къаймакъ, алма, йымшакъ армут киби наджиз, сагълам аштан мемнюн, ич де ашкъа къуйпалангъан инсан дегиль эди.
Эвде де Ругие ханым акъайынынъ курьсемейджегини билип, чокъ назландырмай тургъан.
Ондан гъайры, Мельпомена хызметчилерининъ чокъсу киби, оджакъ башында вакъыт кечирмеге севмей эди.
Онынъ зариф къоллары тек санада сесине уйып, ишмар этмеге яратылгъан киби олып, ашханеде савутлар элинден къопкъанда, оджакъкъа авдарылгъанда, кабинетте китап башында вакъыт кечирген Чобан-задени къырылгъан чанакъ я да фильджан сесинден абдырата тургъан. 
— Чолпа, — охшап айта эди акъайы, савут парчаларыны топлагъанда.
Саиплерни зорламамакъ ичюн Абу Сайид къайтмагъа ашыкъты: 
– Достум Бакуны корьмеге, ялыдан кезмеге, денъиз авасындан нефес алмагъа истеген эди…
“Тандыр” къавесини де зиярет этерик, долманынъ дадыны бакъарыкъ.
Сонъ Ичери-шехернинъ сокъачыкъларындан кезерик, Хабиб, институт китапханесине бир сокъулса, илим ташыны кемирмеге башласа Ичери-шехерде кезмеге вакъыт тапмаз…

– Кезин де келинъ, – къолтутты онъа Чобан-заде, къорантаны ашханеде невбеттеки парланаджакъ савуттан къуртармакъ чаресини тапкъанына къыймет кесерек, Ругие ханымгъа ифадели бакъты. – Ич бир университетте ойле китапхане ёкъ…
Тюрк, арап, фарси тилинде эльязмалар топламы исе мен чалышкъан ич бир китапханеде ёкъ эди.
Не Акъмесджитте, не Ташкентте, не де, эмир Тимурнынъ буйругъы иле эписи фатих этильген мемлекетлерден эльязмалар кетирильген Самаркъандда...
