### IV

Семетдешлер “Тандыр”дан чыкъкъанынен, Абу Сайид Хабибнинъ къайгъылы сымасына бакъып, о бир ерге ашыкъкъаныны анълады.

— Къайда кетесинъ?
Хабиб индемейип, джебинден дёрт букленген кягъытчыкъны чыкъарып косьтерди, онда онынъ къолунен язы бар эди: “Бугунь, 26-сентябрьге вазифе”.
Абу Сайид джедвельни козьден кечирди:
— Эбет…
Бекир Чобан-заде “Элифбе бирлиги сингармонизм ве фонетика мисаллери”, «Кизил Узбекистон» газети, 1928 сенеси 18-январь саны.
Анъладым, институт китапханесине ёл алдынъмы — “китап къурту”... 
“Китап къурту”, бу профессорнынъ вазифеси дегендай, омузларыны сыкъты ве тылсымлы кельген «сингармонизм, сингармонизм» сёзюни текрарлай берип, трамвай дурагъына чапып, кетеяткъан накълиеге секирип минмеге етиштирди, пенджересинден эшине къолуны саллады.

Хабиб биле эди: шу базар акъшамы Чобан-заденинъ эвине семетдешлери — чешит вакъытларда, Бекир агъанынъ пешине тюшип, Бакугъа авушкъан Къырым оджалары ве студентлери келеджеклер.
Мусафир толу эвде Къырымнынъ такъдири, шенъ шакъалар, кулькю, энъ муими исе - ана тилинде субетлер оладжакъ, бойле вакъытларда эв саиби огде белли олмагъан торс келеджекни мужделеген къарышыкъ куньлерден бираз раатлана эди…

Ругие ханым да ильхамлангъанындан о яш мусафирлер кельмесине къувангъаны дуюла эди, мытлакъа фортепиано чала, бири-бири артындан чевик пармакълары астындан «Той олсун Гунеш» йырынынъ шенъ, «Ильхам» оюнынынъ къыгъылчымлы давушлары чыкъа тургъан…
Догъмуш Къырым нагъмелеринден рухланып, мусафирлер чифт-чифт тар фезада оюн тёшей, бири-бирининъ аякъларыны баса ве дакъкъа сайын афу сорай эдилер…
Эбет, энъ истенильген кавалер эв саиби эди.
Агъыргъан аягъына къулакъ асмайып, Бекир агъа, даветни къабул этерек, незакетли баш эге, оюн чифти исе севингенинден къызарып, оюн тёшей, тамам Ташкент студентлери невбетке тизилип, бойле кавалернинъ дикъкъатыны озю ичюн буюк шан, деп сайгъан вакъытларыны анъдыра эди.
“Э, йыллар, йыллар. – Кокюс кечирди Хабиб, диваргъа ясланып ве эки козюни оджасындан алмайып…
Онынъ назары ойнагъанлар арасында гурь сачлары шенъ, садедиль чересине ярашкъан коккозь къызны абайлады.
Ойнагъанлардан бири онъа чевирилип:

– Асие, Асие, джошкъунлыджа ол, хафифче…

Асие…
Бу дакъкъадан Хабиб оюн тёшеген къыздан козь алмады...
Шенъленгенлернинъ сыкъ даиресинде о тек онъа бакъты, апансыздан Асие янъгъыз тургъан бухаралынен козь чатышты.
Ойнагъанлар ортасындан чыкъып, утанчакъ Хабиб янына барды ве къолуны узатып, оюнгъа къошулмагъа давет этти.
Хабиб къызны белинден тутып, абдалджа аягъына басты, амма Асие буны дуймагъандай озюни алып барды…
Олар ильк дакъкъалардан бири-бирине мейиль бергенлерини сезип турдылар...

Апансыздан фортепианонынъ къапагъы пат этип къапалды, Ругие ханым шакъанен деди:
— Алидженап эфендилернинъ ич бириси мени оюн даиресине давет эткени ёкъ…
Акъайчыгъым исе, яшларнынъ дикъкъатындан акълыны алдырып, меним тарафыма бакъмады биле...
Асиеге хитап этти:

— Ашханеге!
Мусафирлерге къаве пиширмеге…
Ругие ханымнынъ агъзындан чыкъкъан бу сёзлерни дагъылмакъ вакъты кельди, деп анъламакъ мумкюн эди.
Бекир агъа невбеттеки агъыр кунни дегерли къаршыламакъ ичюн юкъугъа тоймакъ керек…
Мусафирлер къайда ким ер тапты — килимге, тёшемеге, пенджере тахтасына отурдылар…
Хабиб оларнынъ оюн ве къаведен къызаргъан бетлерине бакъып, элемнен тюшюнди: олар иле бу мусафирчен эвде даа не вакъыт корюшмек къысмет оладжакъ экен — бир йылданмы, эки йылданмы?
Асие Акимованен, бири-бирине эгизлер киби ошагъан агъа-къардаш Асан ве Решад Рефатовларнен… эр ерде озюнен къабында кеманесини къамбур киби ташыгъан консерватория студенти Омер Куркчи иле…

Бакуда чалышмакъ ичюн айырылгъан эки ай энди екюнлене эди.
Огде догъмуш эви, Бухара беклей…

Хабиб биле эди: Къырымдан, эфендининъ семетдешлери эр сефер кельгенде, кетеджекте озю ичюн бир файдалы фикир эшитмек, сырлы, сонъуна къадар огренильмеген ве анълашылмагъан, лякин гонъюллерине ойле якъын олгъан ватанлары акъкъында бильгилерини арттырмакъ истей эдилер.

Бугунь иджра этильген оюнларнынъ тылсымлы манасыны ачыкълагъандай, Бекир агъа, энди сувугъан къаведен бир ютум ичип, айтты:

— Эминликнен айта билем, бизим койлерде фольклор нумюнелерини топлагъанымызда… къырымтатар халкъ назмиети, оюнлар — буны Василий Васильевич Радлов да къайд этти — тюрк дюньясында энъ терен, пак ве пишкиндир.
Сиз билесиз, чешит тюрк лехджелери арасында пек аз фаркъ бардыр, шунынъ ичюн йырларымыз бутюн тюрк халкъларынынъ вариети ола.
Бу тюркю къырымтатарларнынъ олгъаныны, къайда чалынса да — Къашгъарда я да Урумчиде, дюньянынъ обир кошесинде, онынъ ритми, хусусий мелодикасындан атта бала анълар… — Бекир агъа, Асие онынъ сёзлерини язгъаныны абайлап, сусты.
Апансыздан козьлеринде чаялыкъ къыгъылчымлары йылтырады, о, Истанбулда — Босфор ялысында кечирген студентлик деврини хатырлады.

— Биз ким олсакъ да — озьбек, къазах, къырым, къазанлы, сибирь татарлары – чешит байрам ве тантаналы тедбирлерде озь тюркюлеримизни берабер йырлай тургъанмыз, чюнки олар эпимизге анълайышлы ве якъын эдилер.
Меним унутылмаз оджам Армин Вамбери озь “Тюрк ыркъы” эсеринде язгъаны киби, шиир къурумында ве везинде бизим тилимиз маджар халкъ музыка иджадына шашыладжакъ киби якъынлыгъы бар.
Бу якъынлыкъ озь тамырларыны тюрк дюньясындан баягъы четке чыкъарып бизим медениетимизни эм шаркъ, эм де Авропа иле багълай.
