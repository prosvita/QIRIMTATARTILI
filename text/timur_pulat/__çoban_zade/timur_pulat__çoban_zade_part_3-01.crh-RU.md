## Учюнджи къысым

Эмшире Галина Христофоровна, энди эсли яшта олса да, Бекир Чобан-задеден бираз огде чалт юрип, топаллагъан профессор огюнде палатагъа кирсеткен къапуны ачты.

Тынч, яхшы ава денъишкени, ель котерильгени себебинден, къадын озь ичинден «къыйметли пациент» деп, адландыргъан адамнынъ башы айлана, коксюнде агърылар пейда олды.
Танъгъа якъын, палатанынъ пенджерелерине ель бурчакънен ургъанда, Чобан-задеде, эвельки геджедеки киби, нефес тарлыгъы башланды.
Онынъ ичюн тедавийлеген экими — Зураб Константинович Жбаниянынъ тевсиесинен сабалыкътан эвель япыладжакъ тедавийлев процедураларны уйледен сонъки раатлыкъ саатына кечирдилер.

Шарко душы ве нарзан ваннадан сонъ озюни тендюристче дуйып, Чобан-заде, палатадаки къомшусына сантырач ойнамагъа ишандырса да, раатлыкъ саатында бир чырым алмагъа истеди.

Эмшире онынъ къан басымыны ольчеп кетеджекте палатагъа Зураб Константинович кирди ве босагъадан атлар-атламаз, сесинде енгиль гурджи аэнкинен сорады:

— Сонъ, бугунь насыл, Галина?!

— Арткъач — юз эллиге юз, набызы сыкъ, — джевап берди Галина Христофоровна бираз къабаатлы давушнен, тонометрнинъ осал косьтергичлери ичюн къабаатны озь бойнуна алгъандай.

— Анълашылды, — эким, Чобан-задеге бакъып, манълайыны бурюштирди, тюшюнджеге далды, къыркъ беш яштаки эр киши ичюн — чокъчаракъ…
Анджакъ мийнен чалышмакъ, йигирми дёрт яшында профессор олмакъ…
Эм къайдадыр дюньянынъ бир тешигинде дегиль, атта меним догъмуш Кутаисимде дегиль де…

Будапештте — ильмий Авропанынъ меркезинде десенъ, оладжакъ, — айтты Зураб Константинович хатыр сайып ве пациентнинъ сагъ къолундаки пармакъларыны сыйпакълап.

— Эм чокъ акъыл керекмей… аят бугунь исьян къопарды… яшына бакъмай, эр кесни хасталыкълар йыкъа. — беяз шапкечигини таз башындан чыкъарып, кокюс кечирди.

— Манъа да етиштирмек керек, — апансыздан болюшти эким шахсий меселенен, — къыркъ докъуздам, сыфырсыз элли, диссертация язмагъа исе даа отурып оламайым…
Мевзусы да семерели — совет ишчилерни санаторийлерде тедавийлевнинъ илери усуллары…
Етиштирир экенми? — ве, Чобан-заденинъ элини сыйпай берип, къарар алды: — Вуджуткъа баскъыны бираз эксильтейик… бир куньде эписи беш процедураны дегиль де…

Бир кунь шарко, эртеси куню — нарзан…
Галина, озюнъизде къайд этинъиз…
Эким Чобан-заденинъ хасталыкъ тарихы иле джюзданны ачты:

— Иште, бугунь бизде,.. —— кягъыттан айткъаны киби лаф эткен темпераментли эким джеп саатыны чыкъарды, джамыны сюртти: — бугунь сабадан бинъ докъуз юз отуз еди сенеси, йигирми секизинджи январь…
Сиз бизде даа эки афта мусафиримиз оладжакъсыз… профессор озюни йигирми яштаки йигит киби дуймасына вакъыт етерли, маден ишчисининъ кучю ве сагълыгъы иле…
Бизде, экимлерде, ойле шиар бар: «В санатории «Горняк» – выкорчевываем у больного весь сорняк», — ве шакъылдап кульди. — Раатланынъыз, курортнынъ паркында кезининъ, торренкур — тедавийлейиджи юрюш иле авесленинъ ве кок наратлар оськен аллеялардан юрюнъ, анда ава — ах!
Яйладаки киби…
Эгер де кезинтиге чыкъкъанынъызда янынъызгъа гузель бир къадынчыкъ алсанъыз — къан басымынъыз бирден тюшер, меним бу саада теджрибем бар, инанынъыз, — ха! ха! — къадын иле Нарзан галереясынадже кезинип барынъ, чокъракътан шифалы сувчыкътан ичинъиз, сонъ Кузьгю тыйнакъны сейир этинъиз.
Джошкъунлыкънен девам этти эким:
— Энъ яхшы терапия, — ве, турып, Чобан-задеге мемнюниет иле элини саллады: — Раатланынъыз.

Керек олса, даима ихтиярынъыздам, бугунь мен санаторий бою геджедеки невбетчи оладжам.
Акъшамгъадже Чобан-заде башы айлангъаны себебинден, онъайтлыджа ерлешмек ичюн бир тарафындан дигер тарафына айланып ятты.
Теляшлы тюшюнджелери онъа Хабиб Гулям-заде акъкъында да хатырлаттылар…
Сонъки мектюбинде бухаралы эфендиге ёлгъа чыкъмакъ ниетленгенини ве бу сефер оджасы онынъ Абдулла Къадырининъ тиль янъылыгъы акъкъында ишини макъуллейджегине арзу эткенини язды… онъа пек серт къыймет кесмемеге ялварды.

Муддетке коре, Хабиб энди Бакуда олмакъ керек ве Ругие ханым иле Асиенен узун къыш акъшамларыны субетте кечиредир…

Эвинде тинтюв олгъаны акъкъында, Чобан-заде, табиий ки, бильмей эди.
Чюнки апайы о, санаторийде тедавийлевни ташлап къайтаджагъыны билип, онъа хабер этмеди.
Санаторийге исе оны буюк къыйнлыкъларнен, азатлыкъта къалгъан бир къач достунынъ ярдымынен ерлештирген эдилер.

Ругие ханымны генерал Сумбатов тинтюв вакътында ич бир зарарлы шей тапылмагъаны акъкъында сёзлери тынчландырды.
… Палата эки адамлыкъ эди.
Ортасында къар астында сакълангъан Эльбрус корюнген пенджере.
Ава етишмегенинден богъулмагъа башлагъан Чобан-заде тёшеги ичинде отурып, дагънынъ маил сыртына бакъаракъ, манзараны Къырымкинен къыяслады.
Къаранлыкъта саллана-саллана, пенджере янына барды.
Къомшу ятакъта юкълагъан адам уянып, башыны котерди:

— Не олды профессор?
Невбетчи экимни чагъырайыммы?

— Авалыкъны ачсам, сизни ель урмазмы?

— Ёкъ, биз, маден ишчилери, сувукъкъа даяныкълымыз… тек ярыкъны якъманъ, юкълап оламам, — онынъ сесинде Чобан-заде гизленген джан агъырувны дуйды, чюнки акъшам онынъ иле сантырач ойнамадылар.

Горловкадан кельген маден ишчиси пек эеджанлы инсан олып, ойнагъан вакътында ракъибини болдурта эди.
Юткъузгъанда исе, озюни акъламакъ ичюн:
— Эбет, профессор математикада кучьлю, эм сёзлерни, эм ракъамларны «семычка» ашагъандай черте, — дей тургъан.
Чобан-заде исе онъа:
— Меним зенаатым башта арифлернинъ дадыны бакъмакъ, сонъ олардан сёз ве джумлелер тизмек, анджакъ бу керчектен де математика къаиделерине ошагъан бир шей.

Маден ишчиси шеригининъ анълашылмагъан сёзлери устюнде тюшюнерек, сусып отура эди.
Лякин Чобан-заде де юткъузгъан вакъытлар ола тура эди.
Бу вакъытта палатадаки къомшусы: — Шах ве мат, профессор! — деп джекире, онынъ къычыргъанындан пенджереде джамлар биле чынъылдай эди.
— Пролетариат мында да озь шиарына садыкъ къала: беджерикликте къызыл профессурадан бир адым артта къалма.

Иште, къомшусы худжур бир адам эди…

Ачыкъ авалыкътан, дагъларнынъ маил къарлы джапларындан йылышып кельген сабанынъ тазе авасы кирди.
Чобан-заде ичине аваны чекерек, апансыздан тюшюнди:

— Мында Къарадагънынъ чечеклери ве отларынынъ кескин къокъусы ёкъ.
Оны коксюнъни керип нефес аласынъ ве тендюристлик, шифа дуясынъ...
Эльбрускъа бакъаракъ, Чобан-заде фикирлеринен Къырымгъа, денъизге, Къарасувбазаргъа къайта, хатырасында догъмушлар — анасы, бабасы, Зулейха къардашынынъ эм де, насылдыр худжурлыгъы я ибареси иле акъылда къалгъан таныш къарасувбазарлыларнынъ юзьлери козю огюнде джанлана эди.
Назарыны азбардаки липильдеген, устюни энди танъдаки къызыл нурлар ярыкълаткъан фенерге кечиргенде, Чобан-заде кене Хабиб Гулям-заде акъкъында тюшюнди.
Профессор институттан къувулгъан сонъ, Къырымгъа къайтмакъ меджбур олгъан студентлерни киби, оны да бу такъдир беклейдир.

Ватанына — Кезлевге, Акъмесджитке, Судакъкъа, Къарасувбазаргъа къайткъанларнынъ мектюплеринде — сатырлар арасы «эзоп тили» иле якъаланувлар акъкъында хабер пек теляшландыра эди.

Анъылгъан адлар арасында Чобан-заде иле андаки педагогика институтында чалышмакъ къысмет эткен, Миллий Фиркъада, 1921-1923 сенелерининъ ачлыгъында фукъарелерге ашайт, пара топлавда, гизленген мырзалар ве зенгинлернинъ малыны чекип алувда ишбирлик япкъан… топлашувларда онынъле джами ве медреселернинъ мулькюни тутып алмагъа чагъыргъанларны…
Сонъра, эбет, инкъиляпнынъ акъымына тюшюнмезден берильгенине, озюнкилерни ве ябанджыларны айырмагъанына пек яныкълагъан эди...
Бу, яшлыгъынынъ хаталары акъкъында къаарьли хатырлавларны коридордаки давушлы адымлар узьди.

— Профессор Бекир Ваапович Чобан-заде мында, он дёртюнджи палатада, — эшитильди Зураб Константиновичнинъ шашмалагъан сеси.

Бирден, диваргъа урулып, палатынынъ къапусы артынадже ачылды.
Къаранлыкъта беяз халаты иле айырылгъан Зураб Константинович авизедеки ярыкъны якъты.
Чобан-заде ярыкътан козюни къапатып отурды.
Къомшусы сомурданды:

— Ким шу анда?!

Козьлери ярыкъкъа алышкъанынен, киргенлерден биринджи абайлагъан ве бир кереден олмаса да, таныгъан адамлардан къарасувбазарлы Сервер Файтонджы эди.
Киргенлер арасында чокъ корюнмеге истемегени себебинден о, Чобан-задеге бир кере бакъты ве генерал Сумбатовнынъ аркъасы артына кечип, сакъланды.

Къапуда бираз шашмалагъан тахкъикъатчы Григорьянц Зураб Константиновични серт арекетнен четке итеди ве Чобан-задеге кягъытны узатты.

— Гражданин Бекир Ваапович Чобан-заде, савджы прокурор аркъадашнынъ сизинъ якъаланувынъыз акъкъында эмри, имзаланъыз!

Файтонджы, Сумбатовнынъ омузы артындан башыны чыкъарып, Чобан-заде ашыкъмайып, пенджере янына баргъаныны козетти.
Палатадаки къомшусы исе, озюни юкълагъан киби алып барып, ашыкъчанлыкъле ёргъанынен башыны къапатты.

Пенджеренинъ ярыгъында повестканы окъуды, якъаламакъ эмирини бергеннинъ сойадына дикъкъат этти: Теймур Кулиев, сонъ кягъытны терсине чевирди, санки онынъ акъикъий олгъанында шубеленди.

Киргенлер тургъан ерлеринде таптанып, сабырсызлыкънен беклей эдилер.

Файтонджы Чобан-заденинъ арекетлерине: яваштан долапны ачкъаныны, аскъычтан къаверенки пальтосыны башта чыкъарып, сонъ кене аскъаныны, биджагъыны кийгенини, тынч ве эеджансыз тавырнен джеплерини тешкергенини, косьтекли саатыны къулагъына къойып, юре экенлерми, деп динлегенини, козюни алмай, бакъып турды.
Онынъ сабырлы, тизгинли арекетлерини козетерек, Файтонджы тюшюнди: «Шашмалады, гонълю къырылды, талийини чокътан беклеген киби, амма шимди штанына къайышны кечиргенде, вакъыт соза, олып кечкен вакъиадан шашкъан тедавийлейиджи экимининъ къоркъувдан къарылгъан сесине динълене».

— Тедавийлев битмесине даа он дёрт кунь… он дёрт… энди тюзельмеге башлады… — фысылдай эди эким, якъаланувны санаторийдеки тедавийлев битмегендже, хастаны къалдырмагъа ялваргъандай.

Сабырлы тизгинли арекетлер палатада апис акъкъында хабер кетирген гъает корюмли делегациянынъ кельмесинден пейда олгъан кергинликтен юзь берди.
Эписинден зияде исе оны, Къырымда ат ойнаткъан къанунсызлыкъны омюрге кечирген Сервер Файтонджынынъ мевджудиети эзе эди.
Эгер эвель Чобан-задеге онынъ студентлери «эзоп тили»нде язгъан мектюплерде тек узакътан хабер берген олсалар… шимди мына о, хаялет киби къапуда тура — джанаварджасына джинаетлернинъ етишип кельген муджессемленюви … о, якъында якъалангъанлар сырасында Чобан-заденинъ досту — Асан Сабри Айвазов да бар.

— Мен азырым! — джурьатлы алып барды озюни Чобан-заде ве шашмалагъан Зураб Константиновичке чевирилип, самимийликле онынъ къалтырагъан къолуны тутты. — Сагъ олунъ, Зураб Константинович…
Къалгъан он дёрт кунь — эбедиетке бакъкъанда бир шей дегиль…

Григорьянц хымылдады ве якъалангъаннынъ огюнде къапуны ачты.
Чобан-заде босагъадан атлар-атламаз, коридорда беклеген эки милиснинъ къолуна тюшти.
Кениш азбардан енгиль аяз уфюрди.
Чобан-заде, шарфыны тюзетмек ичюн токътады.
Аланчыкъта идманларыны башлагъан эсли маден ишчилери чапкъалай эдилер.
Ич бири адымыны биле тутмады, токътамады, чыкъышкъа, демир къапуларгъа ашыкъкъан погонлы адамлар юрюшине къулакъ асмады.

«Бесе-белли, сабагъа якъын сыджакъ тёшектен чыкъарылгъан мен екяне дегилим», — деп тюшюнди Чобан-заде, ильк дакъкъаларнынъ шашмалавындан къуртулып.
Озюни начар косьтермемек ичюн акъсамайып адымламагъа тырышты.

Санаторийнинъ араба къапусы артында, ёл кенарында — автозак, онынъ огюнде – «эмка».

Чобан-задени къапалы автозак ичине итедилер.
Артындан котерильген милис айдавджыгъа:

— Къара шеэрге эмир берильген! — деди.

Сумбатов ве Файтонджы отургъан «эмка» вызнен сурьат алды.

– Генерал аркъадаш, авымыз пек яхшы, — чевирди Сумбатовгъа мемнюн бетини къырым векили.

— Агъымызгъа ири къатран балыгъы тюшти…

— Эбет, айтасыз, — Сумбатов Файтонджынынъ омузына достане яндырды.

— Къызыл фуртунада ав онъ олсун, деп, агъны Каспийден сизинъ Къара денъизинъизгедже яйдыкъ, эм де даа узакъ — Аралгъадже создыкъ… зекий, садыкъ капитан Сарымсакъовнен.
Бутюн авны агъгъа тюшюрсек, озьбекни мукяфаткъа такъдим этермиз.
Ташкентте миллетчилик маразынынъ ювасыны — Абдулла Къадыри, Чулпан, Фитрат — даа сарсытмадыкъ.
Бойледже, Сарымсакъовнынъ огде иши чокъ…
— Агъзына папиросны алып, дудакъларынен анда-мында чекти.
Янында отургъан Файтонджы, ишмарны анълап, серник якъып, папироскъа узатты.
Сумбатов тютюнни ичине дадлы ве терен чекти, шапылдады, ве сесине ишанчлы аэнк берип, Файтонджыгъа мураджаат этти:

— Сиз арбий дегильсиз де, «къызыл профессор»?
Мен беллесем, семетдешинъизнен тездже анълашырсынъыз.
Биз бильгенимизге коре — якъалангъаннынъ табиаты къаттыджа — инат, къоркъу бильмез, Парижде итирам этильгенлер эписи киби, кибир…
Чобан-заде иле чалышкъанынъызда сизинъ миллий зихниетинъизге зияде эмиет беринъ — къырымлар кучьлю олгъан ерде оларнынъ зайыфлыгъы сакълана… ана шу зайыфлыгъына басынъыз.
Анджакъ, эбет, эр шей шахсиетке багълы…
Сизинъ устюнлигинъиз даа шунда ки, сиз онынле бир тильде лакъырды эте билесиз, биз япамагъанымызны япынъ, онынъ джаныны ичтен тышкъа чевиринъ, ондан эписи къырымтатар эрбапларына, достларына ве зенаатдашларына — языджыларгъа, шаирлерге, алимлерге, Миллий Фиркъанынъ махв этиджи, гъаелери кенарындан тийген, даа башкъа ишлерде лекеленген кимселерге къызыл зынджыр созулыр…

«Акъыллы адам, оджа», — урьметнен тюшюнди Сумбатов акъкъында Файтонджы ве эминликнен:

— Не керек олса, япарым, Бакуда девлет парасыны бедава ашамам, — деди о.
Ибаренинъ сонъки сёзлерини ойле бир садыкъ аэнкнен айтты ки, генерал онъа ишанч дуйды.
