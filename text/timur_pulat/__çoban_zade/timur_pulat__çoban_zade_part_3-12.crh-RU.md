### XII

Камеранынъ къапусында анахтар гъыйчылдысы, Мемеднинъ сеси де, эр сеферки киби, янъгъыравукъ ве эмир бериджи дегиль:

— Еди юз он бешинджи…

Коридорнынъ яры къаранлыгъында, Мемед белинден къырчмаларны чезгенини эшитип, Чобан-заде онъа эки элини де узатты.
Мемед шашмалады: бу куньлер ве афталар девамында, Чобан-задени чагъырыр экен, мабюснинъ бети агъаргъан олса да, о теляшсыз, озюни догъру туткъаныны, санки, бутюн юкъусыз геджелерини тамамлап, не де исе, юкъусына тойгъаны киби олгъаныны корьди. 
Мемед къырчмаларны кийдиргенде, Чобан-заденинъ къолундан кягъыт япрагъы тюшип кетти.
Козетиджи эгильди, кягъытны къаталакълады ве мабюснинъ пармакълары арасына сокъты.

Даа бир кере Чобан-заденинъ бетине бакъты.
Онынъ серт, къысыкъ козьлеринде шеффат киби бир шей дуюлды, анджакъ, озь къурбанларыны камералардан чыкъаргъанда ве олар озь нараларына энди къайтмайджагъыны, оларнынъ ерине, токътамагъан олюм конвейерине тюшкен, башкъалары ерлешеджегини бильген джеллятлар насыл дуйгъулар яшагъаныны, не тюшюнгенини ким бильсин…

Незаретчи Чобан-задени тёпеге, таныш маршрутнен азбаргъа дегиль де, ашагъы, тайгъакъ демирден адымлагъан сайын мердивен къаранлыкъкъа кеткен тарафкъа алып кетти.
Апансыздан оглеринде зайыф ярыкъ ачылды, мында къырчмалы мабюслер невбетининъ сонъу эди, олар, бесе-белли махкеме бельгиленген вакътыны беклеп, бири-бирине таянып, сусып тура эдилер.
Мемед Айлисли, невбет Чобан-задеге кечмеге берсин, деп, оларны сопанен мердивеннинъ пармакълыгъына итеди.

Апансыздан Чобан-заде невбетте, огдеки мабюсни омузындан сыкъып туткъан Абу Сайидни корьди.
О, арыкълагъан, атта эвельки гъурурлы эндамыны джойып, бою алчакъча корюнди.
Чобан-заде адымларыны явашлатты ве онынъ къолуны сыкъты.
Абу Сайид абдырады, къоркъусындан бираз чёкти ве оджасына диване козьлернен бакъып, текрарламагъа башлады:

— Оджам, агърыдан къоркъмайым…
Къоркъмайым…

Мемед сабырсызлыкънен юмругъына оксюрди.

— Бу яхшы, акъайджасына, — етиштирди айтмагъа тынчландырыджы сеснен Чобан-заде: — Агъры такъатсызларны ашалай…
Амма сен ойле бир къуветке кирдинъ ки, санки сен севген Махмуд Къашгъарининъ озю санъа учь кере зияде кучьлю севгинен къайтарды…
Бунен сен озьбеклерге ве азербайджанлыларгъа тюрклернинъ шанлы заманларыны ачыкъладынъ… бу оларгъа къувет ве мердлик берир…

Абу Сайид, огюнде тургъан таныш олмагъан адамнынъ аркъасына бетинен комюлип, бала киби, аджджы-аджджы агълады.

Мемед, оджа ве талебе бири-бирине сонъки сагълыкълашув сёзлери айткъанда, адымларыны явашлатты.
Апансыздан онынъ, тюрьме эмирлери, къаиделери, бугъавлар ве къырчмалар жанъгъырдысы толу джаиль башында зайыф бир къыгъылчым липильдеди:

«Мен де тюркюм… тюркюм...» — амма, оны нумюнели козетиджи япкъан идманлар ве огретювнинъ сагъыр юкю зеинининъ теренлигинедже — о да инсан сюлялесине менсюп олгъаныны хатырлатаджакъ киби, дуйдураджакъ киби олмады…

Аягъынен мердивеннинъ невбеттеки басамагъыны мукъайтлыкънен тийип бакъып, незаретчи къапунынъ босагъасында токътады.
Мемед, Чобан-задеге къапу артында махкеме олгъаныны анълатаджакъ олып, къырчманынъ зынджырыны бираз тартты.

Къырчманынъ жанъгъырдысыны эшитип, алчакъ бойлу, альбинос юзьлю махкеме кятиби чыкъты.
Чобан-задеге бош ерге киби бакъып, тюссюз козьлерини джедвельге тикти:

Невбеттеки!
Чобан-заде Бекир Ваапович, — ве, маса башында озь ерине отурмакъ ичюн, чевикликнен ачыкъ къапугъа кирип кетти.

Мемед Айлисли апансыздан Чобан-задеге узанды, тез-тез оны къучакълады ве:

— Профессор…
Меним огълум Рустем сизинъ китапларынъыздан окъуды ве мектепте оджа олды.., — деди ве биринджи олып босагъадан атлады.

Эки пенджереси олгъан ярыкъ одада Чобан-заденинъ козю огюнде манзара ачылды: узун маса башында ортадан — къадылар «тройка»сы — генерал Сумбатов, генералдан сагъда ве солда — капитан Сарымсакъов ве къырымлы «къызыл профессор» — Сервер Файтонджы…

Буны беклемегенинден Чобан-заде къолундан он секиз къырым мабюси адлары олгъан къаталакълангъан кягъытны тюшюрди.
Мемед кене мукъайтлыкънен оны котерди ве Чобан-заденинъ къатып къалгъан пармакълары арасына сокъты.
Мабюснинъ къырчмалар иле сыкъылгъан къолларына таныш кягъытчыкъны сокъмагъа тырышкъан незаретчининъ арекетлерини кергинликнен сейир эткен Файтонджы, отургъычнынъ аркъасына таянып, енгилликнен нефес чекти.
Бир шейден мемнюн олып, Сумбатовгъа эгильди ве бир шейлер фысылдады.

Кятип язмагъа азырланды:

— Адынъыз, сойадынъыз, миллетинъиз…

— Къырымтатарым…
Чобан-заде… — эшитильди сагъыр сес.

Эвельден анълашкъанлары киби, «тройка» сусып отурды…

Файтонджы Чобан-задени юреклендирип, баш къакъты ве Сумбатовгъа кене бир шейлер фысылдап айтты…

Файтонджынынъ рухландырыджы ишаретини джесаретленмек киби анълагъан Чобан-заде къаталакълангъан кягъытны пармакълары арасында фырландырды ве къатты, сакин сеснен айтмагъа башлады:

— Генерал Сумбатов… сизден солда отургъан къырым тахкъикъатчысы Сервер Файтонджы манъа азатлыкъны ишандырды, эгер мен махкеме иле келишме япсам ве берген шаатлыгъымда Кефе тюрьмесинде отургъан он секиз мабюснинъ къабаатлавларыны тасдикъласам.

Файтонджы кене онъа юрек берип, баш къакъкъаныны корип, Чобан-заде сувукъ ве дуйгъусыз олды. — эбет, мен буларнынъ эр биринен чокъ йыл шахсен таныш эдим.
Акъикъат ве тек акъикъатны айтып олурым.
Олар эписи — къырымтатарларнынъ энъ парлакъ инсанлары, гъуруры, халкъымызнынъ чокъ асырлыкъ, фаджиалы ёлунда маниа олгъан къаранлыкътан чыкъараджакъ озгъарыджылар…

Файтонджы, онынъ «он секиз»ни къабаатлав сценарийси бозулгъаныны корип, башыны тёбен алды, къолларынен янакъларыны тутып, махкюм этильген киби, айкъырды:

— Мабюс хаста… рухий…
Мен буны бир кереден, бизим ильк субетимизде анъладым…

Сумбатов кятипке ишмар этти.
Обири Чобан-задеге якъынлашып, онынъ пармакъларындан «он секиз»нинъ джедвелини чекип алды.

Сумбатов кягъытны ачты:

— Аблямитов Якъуб…
Байрашевский Яхья…
Недим Мамут…

Чобан-заде, оны токътатаджакъларындан къоркъып, девам этти, ве онынъ сеси де серт, де джошкъун эди: — къырымтатарларнынъ не байрагъы, не шурети, не топрагъы къалды…
Мустемлекеджилер заманы кельген сонъ, чар олсун, большевиклер олсун — халкъны ашаламагъа, чайпамагъа, онынъ ирадесини букмеге тырышалар, онынъ аджайип тилини сессизлик ве сускъунлыкъ къырдапында иритмек, язмакъ истейлер.

– Тархан Ильяс, — девам этти торс козьлерини джедвельден алмагъан Сумбатов, - О, Чобан-задени эшитмеген киби косьтереджек олды. — Чагъар Билял…
Абибулла Бакъкъал…

Кятип шашкъынлыкънен де генералгъа, де Чобан-задеге бакъа, стенограмманы алып бармакъ керекми-ёкъмы, бильмей эди.

— Гузель, сербестлик заманларында биз, къырымтатарлар миллионларнен Къырымда яшадыкъ, оларны ябанджылар чызмалары эзмегендже, озь тогърамыз ве байрагъымызнен гъурурландыкъ…
Къалгъанларны — беш юз бинъ меним семетдешимни — етекчисиз къалдырмагъа истеп, сиз озь чокътан акълынъызгъа алгъан хайырсыз мерамынъызны ерине кетиресиз… бир дане къалдырмай, бизни ватандан къувмакъ, дюньягъа тары киби сепмек… озь етекчилеримиз — языджылар, алимлер, оджаларсыз…
Миллетнинъ айдынлары олмайып, къувулгъан халкъ къаранлыкъта быралкъылансын, кери, озь оджакъларына, эдждатларынынъ къабирлерине… мутешем тарлалары, дагълары, озь денъизине ёлуны тапмасын... — Ве юзю агъаргъан, шашмалагъан Файтонджыгъа бакъаракъ, онынъ бетине тюкюргендай, айтты: — Шейтаннынъ къулу.
Эгер акъай олсанъ — озюнъни ат!

Сумбатов къаба арекетнен Файтонджынынъ огюне джедвельни быракъты, козьлерини котерди, Чобан-задеге басиретли бакъты:

— Етер!
Сиз мында нелер айткъан олсанъыз, ич бирининъ бугуньки махкемеге алякъасы ёкъ, сиз — къабаатлайыджы дегильсиз, агъыр джинаетлерде къабаатландырылгъан инсансыз.

Кятип енгилликнен кокюс кечирди, къарандашнен къулагъыны къашып, язмагъа азырланды. 
— Чобан-заде Бекир Ваапович, — девам этти Сумбатов, наразылыкъкъа чыдамагъан сеснен: — Сизге къаршы топлангъан исбатлар, чокътан-чокъ шаатларнынъ айткъанларына эсасланаракъ, сиз махкюм этильген Рухулла Ахундов иле берабер… омюр аркъадашынъыз — Баку опера театрининъ сабыкъ артисткасы Ругие Гиреевна Абдулинанынъ изини ве макъуллеви иле (онъа нисбетен тахкъикъат ишлери даа алып барылмакъта), азербайджан институтында акиссовет миллетчи тешкилят тизип, онъа студентлер ве аспирантларны джельп эткенинъизде къабаатланасыз…
Чокътан-чокъ шаатлыкълар ве тинтюв вакътында сизде тапылгъан весикъалар боюнджа, сиз, Бухара, Ташкент, Фергъана алий окъув юртларында чалышкъанынъызда студент яшлардан, тюрк бозкъуртларыны нумюне оларакъ алып, «Туркестан бозкъуртлары» акиссовет, террористик тешкилят тизгенсиз.
Тюркиеде окъугъанда британия хафиеси тарафындан джельп этильдинъиз, чокъ йыл Тюркие, Маджаристан, Френкистан, Британия файдасына джасуслыкъ яптынъыз.

Сумбатов, ич бир дуйгъу косьтермейип, окъугъан шеэрлер, мемлекетлернинъ адлары ялынъыз топракъларнынъ кениш джогърафиясынен дегиль де, акъылгъа сыгъмагъан, фитнели къайдлар, фикирэтювлер, тасдикъланувлар сагъанагъы иле шашыртты, амма Чобан-заденинъ къулагъына бутюн бу къабаатлавлар узакътан, фысылдав киби эшитильди. 

Ругие...
Къабаатлав ичинден къулагъына илишкен омюр аркъадашынынъ ады Чобан-заденинъ юрегини ойле бир сыкъты ки, о, йыкъылаязды.
Тек Мемед туткъан къырчмалар оны аякъта къалдырды.
Сумбатовнынъ кучьлю давушы къыскъа бир вакъыткъа Чобан-задени махкеме барлыгъына къайтарды: 

— Чобан-заде Бекир Ваапович, агъыр джинаетлер япкъанынъызда озь къабаатынъызны таныйсызмы?

— Ёкъ, танымайым, — зорнен ачты япышкъан, къансыз дудакъларыны Чобан-заде. — Кефе зинданында отургъан он секизнинъ къабаатыны да танымайым…

Сонъ исе, кене думанда киби, сёзлер узакътан, санки Файтонджы иле кезген тюрьме азбарынынъ диварлары артындан эшитильди.

— «Тройка» махкеме коллегиясы къарар чыкъарды: анъылгъан джинаетлер къошулып, махкюм этильген Чобан-заде Бекир Ваапович Азербайджан Эс-Эс-Дж Джинаий кодексининъ алтмыш учюнджи, алтмыш дёртюнжи ве етмиш дёртюнджи мадделери боюнджа алий — атып ольдюрильмек джезасына махкюм этиле…
Укюм деръал эда этильмели.

Чыкъышкъа чевирильгенде Мемед босагъадан атлагъанда къыйыш басты ве къырчмаларны баштакине коре кучьлюдже тартты.
Махкюм этильгенни тюрьме азбарына таба алып кетеркен, шашмалагъан алда эп текрарлады:

– Мен де тюркюм, профессор, тюркюм… — Ве, махкеме кятиби: — Невбеттеки Абу Сайид Ходжаев, — деп къычыргъанда, агъзыны къапатты.
