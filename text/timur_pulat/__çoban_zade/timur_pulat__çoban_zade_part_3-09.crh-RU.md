### IX

Незаретчи Мемед Айлисли, Чобан-заде ве Файтонджы арасында къаиделерден тыш корюшювлерини гизлейджек олса да, эписи хавфларны козь огюне кетирип оламады.
Шу джумледен, ашагъы къатларда отургъан ве профессорны таныгъан мабюслерден бириси пенджереден оны насылдыр белли олмагъан инсан иле азбарда кезингенини корип, эндамындан таныйджагъыны тюшюнмеди.

Ойле ачыкъкозь инсан исе тапылды ве бу, незаретчи камеранынъ къапусындан башыны сокъып чагъыргъанда, 54 сангъа сесленген Хабиб Гулям-заде эди.
Хабиб бундан чокъ кечмеден Абу Сайид иле берабер корьгезмели атып ольдюрмек вакъиасындан даа озюне келялмай эди.

Шу, кирли, къар иримеге башлагъан тюрьме азбарында анда-мында къалгъан куню уйле маалинде сакъчылар оларнынъ башларыны зораки ерге эгильтип: «Къабир къазынъыз!» — деген эдилер.
Абу Сайид топракъкъа ургъан сайын къызгъын къальби сыкъылгъаныны — яни, бойле вакъытта «юреги къан къусты» дегенлерине ошагъан шейлер дуйса да, курекни тендюристлик иле ерге саплады.
Къоллары курек тутмагъан Хабиб исе апансыздан къартбабасы — Сайфуллохаджини Бухаранынъ Хазрат-и-Имом мезарлыгъында комьгенлерини хатырлады.
Бу онынъ омрюнде догъмуш инсаннынъ озгъармакъ боюнджа ильк пек тесирли ве кедерли теджрибеси олгъан эди.
Лякин къальбине олюмнинъ аджджысы дегиль де, сагълыкълашув аньаненинъ озю сапланып къалды: мевтагъа багъышлангъан дуа — дженазе намазы, вуджудыны ювмакъ, беяз кефинге сарып, къадынларнынъ яйгъарасы иле чыкъармакъ эснасы ве Алладан, къычырып, рахмет сорагъан, табутны ашыкъчанлыкъле алып кеткен адамлар…

— Тездже!
Тездже! — Хабиб аркъасы артында тургъан сакъчынынъ давушындан сескенди.

Ипрангъан потиклери, чамурда батып, аякъларындан тюше эдилер…

Бекленильмеген сонъу ашыкъып япылгъан ве къыскъа олды…
Къоллары аркъасы артында багълангъан.
Атыш давушы — биринджиси, экинджиси…
Сукюнет.
Къомшу къабирден чамургъа бетинен сокъулгъан Хабибге бакъкъан тааджиптен къыйышкъан Абу Сайиднинъ юзю…

— Фу, гъалиба, баллар яхшы козьлеп оламадылар…
"Тур!" эмири яшларны яваштан, къоркъунч тюш корьгенинден сонъ киби, анъларына кетирди:"Сагъмыз!".

Бу вакъианынъ тесадуфий шааты, камерасынынъ пенджересинден бакъкъан Чобан-заде олды.
Файтонджы иле корюшкенде исе талебелери чеккен азап себебинден къыскъа ве ифадели айтып ташлады:

— Мабюслернинъ къальплерини терсине чыкъармакъ неге керек, эгер сиз оларны энди къангъа булгъаладынъыз?

Кене камерада къапалы Хабибнинъ, яшап кечирген шоктан дуйгъулары кескин агъры иле къайтмагъа башлады.
Бу вакъиа еди кунь ве гедже аписте кечирген эм де Къара шеэрде къоркъу иле яшамагъа алышаяткъан мабюснинъ тертибини бутюнлей бозды.

Оны даима пенджереге бармакъ истеги къыйнай эди.
О, саналаштырма атып ольдюрювнинъ излерини гизлемек ичюн топракъны агъыр чызмаларнен таптагъанларыны корьди.
Ильк эки кунь ве гедже Хабиб пенджереден сийрек чекиле, къырмызлангъан ай озь къыя шавлелери иле Асиенинъ юзюни джанландыргъаныны корьди.
Бирден озюни арткъа алды, Асие оны шашкъын ве гъарип алда кореджегинден къоркъты.

Пенджере янында яткъан ве юкъусызлыкътан чекишкен къомшусынынъ акълына чая фикир кельди: бельки Хабибни 54-джи дегиль де, «Лунатик», деп чагъырмалы.
— Лунатик…
Эй, Лунатик, къайнагъан сув ич…
Лунатик — чыкъышкъа! 
Хабиб зайыф тебессюм иле сеслене тургъан.
О, йигирми дёрт йыл яшагъан омрю шавлесиз бир къаранлыкъкъа баткъаныны, тек пенджере черчивесинде ярыкъ къалгъаныны тасавур эте эди.

Шу саба къыш кунешининъ акъ нурлары пенджеренинъ черчивесини корюмли бир левхагъадже кенишлеттилер.
Онъа бакъып, Хабиб аз къалды, къычыраязды.
Тюрьме азбары бою алкъалап, яваштан кезинген эки эндамдан биринде Чобан-задени таныды.

Ильк фикри: оджасыны да ашалайыджы, залым мыскъыл олгъан саналаштырылгъан атып ольдюрмекке огъратаджакълар.
Анъыны агъыртып санчыгъан фикир догъды: тырышып, бар кучюнен пенджере первазыны сыкъып чыкъармакъ ве онынъ иле берабер азбаргъа атылып чыкъмакъ.
Пенджере первазы гъыйчылдады, амма биринджи ынтылувы нетидже бермеди.
Даа бир кере басты, амма бу сефер оны айныкъ фикир токътатты.
Эндамлар, алкъаны кесип, якъынлаштылар.
Оларнынъ сакин адымлагъанларына бакъып, экиси де бир шейлер акъкъында субетлешкени анълашылды.
Бильмеген адамнынъ башында къалпакъны абайлап, Хабиб анълады, о Къырымдан кельген…
Узакътан насыл хабер кетирген экен — оджасынынъ кедерли такъдирини енгиллештирген я да умют берген союнымы?
Не акъкъында субетлеше экенлер?

Чобан-заде иле Файтонджы исе энди кечкен гизли корюшювлеринде башлангъан субетни девам эте эдилер.
Шу джумледен, «къызыл профессура» сырасындан олгъан тахкъикъатчынынъ тирнекли назары профессорнынъ ишинде бир джинаий вакъианынъ дигер вакъианен зайыф багъланмасыны тапкъаны акъкъында.

— Билесинъми, Бекир, гизлиден геджелернен ”Къызыл фуртуна” ишине эп даларкен, сенинъ алынъны енгиллештирмеге ярдым этеджек делиллерни къыдыраркен, — къайд этти о истизанен ве эрте тазлангъан башына има этерек, къалпагъыны тюзетти.

Чобан-заде, онынъ къыркъ дереден сув кетирип лаф эткенлерини динълерек, базыда о бефтан умютлер беслегенинде озюни опькелей тургъан.
Чюнки олар ялан, иллюзия олып чыкъа биледжеги анълашылып тура эди.
Шимди де, субетдешининъ оюнына уйгъан киби, Файтонджыгъа.

Файтонджы, онынъ гурь, къарышып къалгъан сачларына тек самайларында чал тюшкеннини абайлап, кулюмсиреди.

– Сенинъ сачынъ, тамам рушдиеде къызлар бакъып къалгъан, яшлар исе пахыллагъан замандаки киби… — ве, бугунь бир саат тапып, аязда бузлап, эсас макъсадындан четленгенине, комплиментке вакъыт джойгъанына элесленди.

— Велякин, ишке кечейик, Бекир!
Сантиментлерни сонъуна, Къырымгъа къайтаджакъ заманларгъа къалдырайыкъ…
Сумбатовнынъ сенинъ артынъдан незаретлери ве эвинъдеки тинтюв акъкъында Москвагъа эсабаты ишинъе криминаль ич бир шей къошмадылар.
Буны билип, сенинъ этрафынъдаки дубараны эки къат гъайретнен чезмеге къарар эттим.
Тек мутехассыс оларакъ дегиль де, зиядесинен инсаниетлик, сенинъ такъдиринъе достане мунесебетим ичюн.
Нетиджеде, менден багълы эр шейни япып, Сумбатов ве «тройка»ны сенинъ къабаатсыз олгъанынъа кетирмек ичюн… 
Анълайым, бу агъыр, гъает агъыр, сенинъ тахкъикъат ишинъни ойле бир къуветнен юмрукъкъа сыкъмакъ керек ки, кягъыт тозу киби сепилип кетсин…
Геджелернен, санъа япылгъан чакъувлар, къабаатлавлар иле кягъыт обалардан, аз олса да, раатланмакъ ичюн талгъан козьлеримни сюртерек ве папиросны думанлатаракъ… хаялымда, сени Къара шеэрнинъ зинданларындан чыкъарып ве бу юкни къамбурыма юклеп, Каспий ялысындан тар ёлчукъларнен сени, Бекир, сербест адамны, образлы айткъанда, озь омузларымда Къара денъизимизнинъ ялысына алып кеткенимни тасавур этем…
Сен, Бекир, кичкене чобан баласы, мени, олеязгъан алымда Дешт-и-Къыпчакънынъ къумларындан алып кеткенинъ киби — эйилигинъ ичюн эйилик.
Догърусыны айт, мени чокъ йыллар кечтикче чобан баласы дегиль де, Бакугъа сенинъ къарышыкъ ишинъ иле ёллангъан Къырым «тройка»сынынъ тахкъикъатчысыны расткетиргенинъе пешман этмейсинъми?!

Файтонджынынъ девамлы нуткъунынъ манасыны сонъуна къадар анъламагъан Чобан-заде тюшюнджели алда сесленди:

— Чобан балалары…
Биз пак ве садедиль эдик…
Лякин шимди бизим ишлеримиз, насыл олсалар да — догъру я да хаталы, Алланынъ махкюмине берильген… онынъ ичюн бир шейден пешман этмейим, бу яшайышта, не къадар хаталы олсалар да, ич бир адымымдан ред этмем.

Файтонджы Чобан-заденинъ сёзлеринден бираз шашмалады, лякин озюни тез элине алды:

— Белоусов — ОГПУ коменданты, камерада дуа эткенлерни корьсе, къылынмагъа севе: «Аллагъа умют эт де, озюнъ де агъызынъ ачып отурма…», — дей.
Сабыкъ чар хорунжийлерден…
Казак…

Къаравулхане янында сув чыбыргъаныны эшитип, экиси де токътадылар.
Сакъчы, оларнынъ тарафына биле бакъмайып, къопкъадан кирли сувны азбаргъа септи ве арабакъапу артында сакъланды.
Файтонджы, саатына бакъып, адымларыны тезлештирди:

— Эбет, кечкен яшлыкъны хатырлап, асрет чекмек яхшы, Алланынъ рахметине инанып…
Лякин бугуньки куннинъ серт барлыгъына къайтайыкъ.
Сенинъ ишинъдеки эписи уймагъан ерлерине коре, сучсызлыгъынъны исбатламакъ ичюн энъ реаль корюнгени шу ки, эгер Бекир Ваап огълу Чобан-задеге такъдим этильген къатты къабаатлав айры бакъылса, юзлернен бакулылар, къырымтатарлар, озьбеклернинъ ишлеринен багъламайып.
Сен ве олар иле багълы «Къызыл фуртуна»дан айры.
Догърусыны айтсам, сенинъ яптыкъларынъ ве сен иле багълангъан адамлар иле алякъанъны къыдыргъанда, базыда мен акълымны алдыраяздым.
Шу адамлар иле сен Миллий фиркъада, Мусаватта, Социалистик Туркестан фиркъасында, Тюркологик съездлернинъ ишинде, мында Бакуда, Самаркъандда ишлегенсинъ…
Сонъ бу насыл олды я?! — театрдеки киби джайды къолларыны Файтонджы. — Сумбатовнынъ Москвагъа япкъан рапортында сенинъ артынъдан чокъйыллыкъ незарет, буны къайд этем — чокъйыллыкъ! — сенинъ фиркъада аза олгъанында, Тюркологик съездлерде, сен язгъан китапларда, назмиетинъде — санъа къабаат киби къошулгъан акиссовет арекетлер тапылмады.
Мен бильгениме коре, Сумбатов пек тирнекли генерал, Моквагъа рапорт бермектен эвель эр бир сёзни, эр бир виргульни учь кере тешкерир.
Шереф къулу бир ерде хата япкъандже, озь-озюни атар.
— Аджджы-аджджы кулюмсиреди: — Бизни, тахкъикъатчыларны да, эгер бир шейни бегенмесе, айындыра: «Резиль олма — озюнъни ат!»...
Иште, Чобан-заде ишини пек эдинип огренген сонъ, тек бир нетидже чыкъардым: «Къызыл фуртуна» уюримине сен тесадюфен тюштинъ, ич бир къабаатсыз ерде эки бакулы фиркъа къабилесининъ — Джафар Багиров ве маариф наркомы Рухулла Али Ахундов арасында явуз дёгюшининъ къурбаны олдынъ.
Образлы айткъанда, демирджининъ апрачлыгъына бола чёкюч ве орьсю арасына тюшкен демир ёнгъа киби.

Бу эки къабиленинъ курешинде чёкюч ургъан дёгюджи оларакъ де Багиров ола, де, онынъ къолундан тюшкен чёкючни Ахундов ала эди.
Тесадюфен араларына тюшкен демир ёнгъалар исе, агъаргъандже къызып, эзильди.
Курешнинъ сонъунда сонъки уджюм ве дарбени шанслы, аллякъ, эм де Москванынъ ярдымы иле — Багиров япты…
Мына санъа, достум, сенинъ къалеминъе ляйыкъ олгъан кадрлар демирджиханесининъ левхасы.

«Онынъ демирджилер цехиндеки тутушув акъкъында сёзлеринде акъикъат бар», — тюшюнди Чобан-заде, оны демир ёнгъанен тенъештиргенлери ичюн джаны агъырткъаныны бастырып.
Багиров ве Ахундов арасында куреш олаяткъаны акъкъында Чобан-заде тахмин эте эди.
Рухулла Ахундовнен олар дост эдилер.
Озю ичюн агъыр, ишсизлик куньлери Ахундов достуна, профессоргъа къоранта бакъмагъа бир эки капик тюшсюн деп, Баку газетлеринде макъалелерини нешир этмеге ярдым эте тургъан.

— Ошлу, — хымылдады Файтонджы. — Ахундов иле сенинъ чокъйыллыкъ — иш иле, я да достане алякъанъ незарет астында кечти.
Сенинъ ишинъде атта тырач арифметика мевджут — Рухулла иле сиз бири-биринъизге къач кере мусафирликке бардынъыз, джыллы, къоранта даиресинде умумий ишлеринъизни музакере этмек ичюн байрамлар ве догъгъан куньлерде къач кере корюштинъиз…
Сонъки, бу сененинъ январь айынен бельгиленген эсабатта Ругие ханым Рухулла санъа санаторийге ёлланма иле ярдым этмесине ялварды.

— Эбет, Рухулла дост… ярдым этти, — далгъынлыкъле айтты Чобан-заде, эшиткени устюнден тюшюнерек, башы думанлы олгъаны ичюн эр шейни тантиминен хатырлап оламаса да.

— Сёз сырасы, сени якъалагъан сонъ бир къач куньден Ахундовны да мындаки зинданларнынъ биринде къападылар, озь имаеджинъни коридорлар сыкъышлыгъында я да тахкъикъатчыда тесадюфен корерсинъ бельки.
Рухулланы якъын арада конвойнен Москвагъа ёллайджакълар.
Андаки «тройка» онынъ ве рефикъасы — Фрида Наумовна Шлемованынъ такъдирини бельгилейджек: ойле къаиде бар — эгер акъайлары «халкъ душманы» эбедий лекесини къазанса, къадынларыны да лагерьлерге он эки тире он беш йылгъа ёллайлар…

Чобан-заде апансыздан, козюне перде тюшкени себебинден огюнде бир шей корьмеген киби, токътады.
Ругие акъкъында тюшюндже онынъ мийини кескин фикир оларакъ чертип алды.
Далгъынлыкъ иле текрарлады:

— Он экиден он бешкедже?

— Эбет!
Сен, Бекир, Фрида Наумовнаны хатырламакъ керексинъ – Ругие ханым иле дюгене эдилер, эвинъизге бир фильджан къавеге, я да партноменклатура тюкянында алынгъан мот шляпачыкъ, чантачыкъ иле макътанмагъа кире тургъан…
Бу шейлер биле сен ве Ахундовнынъ тахкъикъат ишлеринъизде къайд этильген, иште, шляпачыкъ мот, онынъле театрге бармакъ хош келе. — Файтонджы, авучыны агъыр ченгесине тиреп, бираз вакъыт тюшюнди:

— Багъышла, Бекир, эки дев — Багиров ве Ахундов арасындаки тутушувда санъа демир ёнгъа ролюни берип, ойле образлы къыяслав япкъаным ичюн.
Багъышла, мен авеслигиме берильдим.
Эгер хатырласанъ, мен яшлыгъымда масал токъуй эдим…
Биз, къырымтатарлар ичюн, сен, эвельдеки киби, шаир, алим, антик къыйметиндеки фельсефеджи къаласынъ…
Юнанлар ичюн Сократ киби…
Тылсымлы сёзлер дюньясына далгъан, оларнынъ гизли маналарыны аджайип назмиетте ачмагъа тырышкъан…
Эркин, терс, базыда исе мукъайтсыз олгъанынъда, сенинъ аркъанъ артында мемурларгъа чевирильген сабыкъ инкъиляпчылар олюм-къалым куреши алып баргъанлары акълынъа келип ола эдими, озь укюмдарлыкъ ичюн курешинде, бильдирмеден, сени озь дубарасы боранына джельп этип.
Даа зиядесини айтайым: Ахундов — Чобан-заде тахкъикъат ишинден филис киби мустакъиль ишлер айырылып чыкъты.
Меселя, озьбеклер Абу Сайид Ходжаев ве Хабиб Гулям-заде — сенинъ аспирантларынъки.
Оларнынъ такъдири, мен бильгениме коре, энди чезильди, Ахундов ве Фрида Наумовнанынъки киби.
Капитан Сарымсакъов Ходжаевнинъ ишини алий джезагъа, Гулям-заденинъкини колонияда он алты йылгъа кетирди...

Чобан-заде аякълары къалтырагъаныны дуйып, токътады, теренден кокюс кечирди, Файтонджы онынъ агърыдан къыйышкъан юзюни абайламасын, деп, башыны тёбен алып, бираз турды.
Файтонджы ичтен ярыкъландырылгъан пенджерелерге бакъы, лафыны девам эткенини узакътан киби эшите эди:

— Генерал Сумбатов «Къызыл фуртуна» иши»ни алып баргъан группаны бири-бирине уйгъун чалышмагъа чагъыра — делильге делиль, шубе олса — даа бир кере тешкермек — гъарезкяр джинаетте шекленген кимсенинъ эписи исбатларынынъ эсасы бармы…
Эбет, Сарымсакъов иле арамызда зихний фаркълар бар — Асиенинъ узакъ дженюбинден кельген озьбек, эр дженюбий инсан киби чаман, ишине бутюнлей берильмей, анджакъ амбициялары бар, озюни котермеге севе.
Озь ишлерини битирсе де, Бакуда энди эки афтадан берли отура.
Ватанында оны рутбедже котерилюв, орден ве янъы «Къызыл-къумларда самум» иши беклей.
Бу иште — Абдулла Къадыри, Чулпан ве даа эки данеси, оларнынъ сойадлары хатырамда къалмады — олар да биз, къырымлар киби, сюляле сырасы тизильмеси ичюн тюрклештирильген Алишер Темир огълу я да Севиль Нариман къызы киби адларны кочюрип алмагъа тырышалар — ерли миллетчилерге къаршы къабаатлавлар топлангъан… — Сааткъа ифадели бакъып, сагълыкълашмагъа вакъты кельгенини косьтерди:
— Олды, Мемед къапуны къырмалай… санъа ишинъ ве азатлыкъкъа чыкъманънынъ толу корюнишини такъдим этмем ичюн даа бир-эки кунь сабыр этмелисинъ…
Алла сабыр берсин.
