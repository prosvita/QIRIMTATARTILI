### VIII

Хабиб басамакълар иле ашагъы чапаркен, азатлыкъкъа олгъан дуйгъусындан, мердивен онъа пек узун корюнди.
Идареджининъ тикилип бакъкъан назары астында мусафирханеден чыкъып, не ичюндир, тюшюнмеден Шамахан арабакъапусы тарафкъа бурулды ве Ичери-шехернинъ сокъакъларына далды.
Невбеттеки такъиптен сакъынып, онынъ тар лабиринтлеринде излерини джойдурмакъ истеди.
Яшап кечирген эеджандан онынъ юреги булана эди.
Бираз нефес алмакъ ве “Нефтяник”нинъ тена одасында олып кечкенлерни яхшы анъламакъ, Сарымсакъов онъа берген суаллерни хатырламакъ ичюн биринджи расткельген скемлеге аман-аман йыкъылып къалды.
Лякин не акъкъында тюшюнсе де, фикирлери Чобан-задеге, эфенди хавф астында олгъанына къайта берди.
Бельки де, бунынъ фаркъына барып, Бекир агъа вакътынджа Бакудан узакъча — Кисловодсккъа кетмеге къарар алгъандыр?!

Къарышыкъ ве чешит яштаки туристлер топлумы къылавуз — эсли, тобан шляпа ве тобугъынадже къырмызы антердеки къадыннынъ ишмарынен Хабибнинъ артында токъталдылар.
Чекишкен, ана-мына яйгъара къопараджакъ киби сеснен боразангъа: “Инкъиляп иштиракчилери ве ветеранлар, етекчи ермайджыларгъа, мектепкедже чагъындаки балаларгъа элли файызлыкъ эндирим…”, — къычырды о.
Сонъ, къызыл байрачыкъны саллап, ачыкъагъызлар топлумыны Шамахан арабакъапулары бою юргюзип, “Баку ханларынынъ сарайы”на таба алып барды, о ерде “Ширваншахлар амамы” деген косьтергич бар эди….

Дюльбер, къадимий задекянлыкъ корюниши олгъан Ханлар сарайы артында онъа кесен-кес терс кельген торс, къурум сажа излери олгъан таш бина тура эди.
Сарайнынъ ренкли, зенгин боялы къапламасына лякъайд козь ташлап, туристлернинъ бири шу таш къуруджылыкъкъа авесли дикъкъатыны токътатты ве къылавуздан:

— Бу ис баскъан бинада не бар?
Балыкъ цехининъ исханесими?

Къылавуз, топаллагъан москвалы, таягъыны котерип косьтерген тарафкъа козь биле атмайып,  къыскъадан:
— Тахкъикъат тюрьмеси, — лаф гизли объект акъкъында кеткени киби деди. — Авам халкъ арасында: Къара шеэр.

— О насыл шеэр олгъан экен?! — хымылдады таякълы адам, — адий исхане, — тирельди о озь фикринде: — Бельки, исханенинъ озь тюкяны бар, анда да, бизим Тамбовдаки киби, чабакъ балыгъы иле бира саталар?

Къылавуз, бу дуюла эди, ахмакъ топлумдан болдурмагъа башлады ве, базыда пельтекленип, озь хызмет вазифесини беджеререк, анълатмагъа тырышты: — Къара шеэр тургъан ерде асыр башында къую бар эди.
Капиталистлер ондан, ермай битмегендже, юзьсюздже файдаландылар…
Ишчи халкъ, отьмексиз къалып, исьян къопарды…
Оларны залымджасына бастырдылар, эписи исьянджыларны атып ольдюрдилер.
Иште, къыскъадан Къара шеэрнинъ тарихы, — ве, къызыл байрачыкъны саллап, ачыкъагъызларны ашыкътыра-ашыкътыра, туристлерни Ичери-шехернинъ лабиринтлерине давет этти. — Энъ меракълысы илериде оладжакъ… он бешинджи асырдан къалгъан Бухара базиргянларынынъ кервансарайы.

Догъмуш шеэри анъылгъаныны эшитип, Хабибнинъ юреги сыкъылды.
“Абу Сайидге хабер этмели, — чевре-четке бакъты: — Бельки, хавф астында олгъаныны бильмейип, мында Ичери-шехернинъ шиш кебаб емекханесинде кейф чатадыр?”.
Лякин шу арада бу фикирден ред этти: "Эски шеэрнинъ энъ паалы ашханелеринде кейфленмек ичюн ишсиз доцентте акъча къайда?".

Абу Сайид къайда олмасы мумкюнлигини тюшюнип, Шамахан арабакъапуларындан чыкъып кетмеге ашыкъты.
Арткъа бакъмай, “Нефтяник” мусафирханеси янындан кечти.
Къомшу аралыкъкъа бурулгъан сонъ, ярым саат огюне, андан сагъ чыкъарыр экенлерми, деген фикирден чекишкен къапалы кошедеки оданынъ экинджи къаттаки пенджересине бакъып, нефес кечирди…
Пенджереде насылдыр инсаннынъ кольгеси корюнди, сонъ экинджисинки, санки ачыкъ авалыкътан кельген тазе аванен невбет иле нефес ала эдилер…
Эгер Хабиб шимди шу, оны соргъу япкъан одагъа къайтып олгъан олса, маса башындаки декорация денъишкенини корер эди — Шорохов ве Ахундов ерине анда Шор ве Григорянц лейтенантлары отура эдилер…

“Оларнынъ къурбаны ким экен?” — кельди акълына ве теляшлангъан Хабиб ялы боюндаки бульваргъа таба адымларыны тезлештирди,о ерде севги толу Абу Сайид… баштан тобугъынадже къара урбаларгъа сарынгъан, озюне бир километр якъын къоймагъан семетдеш озьбек къызларындан фаркъ эткен, авропа бичимли мот урба кийген яш, эркин Баку къадынларынен танышмакъ ниетинен сыкъ-сыкъ кезе тургъан...
