### VII

Сарымсакъов ве онынъле кельгенлер босагъадан атлагъанынен, къабул масасы башында отургъан мухафирханенинъ идареджиси ашыкъып турды.
Оны чокътан бильген къадын, ялтакъланып, анахтарларны узатты ве мердивенден тёпеге котерильгенлерни кергин бакъышнен озгъарды.
Мусафирханеде яшагъанларнынъ дикъкъатыны мына санъа джельп этмейип, экинджи къаттаки кошеде олгъан одагъа котерильдилер: къапусы, тышкъа бир сес биле эшитильмесин деп, къалын дермантин иле тарттырылгъан эди.
Йымшакъ диванлар, макъатлар, чечек бардакълары ве диварларда манзаралы ресимлер иле эки ода: буларны Хабиб бир бакъышта корип, козю пенджереде токъталды.
Къапуны ичтен килитлегенлерини эшиткенинен, акълына фикир кельди: пенджерени къырып, къачмакъ мумкюн олур экенми?

Пенджере артында Ичери-шехердеки Къыз къуллесининъ къаралтысы корюнип тура.
Къачаджакъ олса, къуртарыджы фарос киби...

Сарымсакъов онынъ фикриден кести:

— Чай ичеджексинъ, семетдеш, я папиросмы? — деди о, “Казбек” язысы олгъан къутунынъ къапагъыны ачып.

— Мен тютюн ичмейим.

— Ана-бабанъа машалла… дегерли тербие бергенлер. — Ве ичине папирос тютюнини терен чекип, къошты: — Айса, арткъач сёзсюз ишке киришейик…
Лейтенант Шорохов — ишмарнен, къурбан арагъан мутаасипнинъки киби янгъан козьлери олгъан, сырыкъ киби арыкъ акъайгъа ерини корьсетти — сизинъ еринъиз маса башында.
Обири чантадан гонь джюзданны чыкъарды, ачты.
Биринджи саифеде Хабиб: “Къызыл фуртуна” иши” деген языны корип къалды.
“Кятип” язмагъа азырланды, лякин Сарымсакъов ишмарнен онынъ авеслигини сёндюрди:

— Бираз токътайыкъ, лейтенант, соргъу стенограммасыз, - эки семетдеш арасында ишанчлы субет олсун, — деп, диванда аякъларыны сыкъып отургъан Хабибге чевирильди.
— Эгер, итираз бильдирмесенъиз, сизден дегиль де, сиз эфенди деп адландыргъан кишиден башлайыкъ…
Кимсе ичюн бу сыр дегиль эди: Ташкентте чалышкъан йыллары раатлыкъ куньлерде Чобан-заде студентлерни ойнамакъ, шиир окъумакъ, атта раатланмакъ ичюн табиаткъа алып чыкъа тургъан.
Гъает дюльбер ерге — Дурменге.
Шенълеше, шакъалаша, чардаш, озьбеклернинъ “Ёр-ёр”ини ойнай эдилер, яваш-яваш бири-бирине ишанмагъа башлай эдилер.
Нетиджеде, насылдыр топлум яратылды, берабер Чулпан, Бехбудининъ миллетчи шиирлери окъулды, сиз исе гъайретнен — Абдулла Къадырининъ несир эсерлеринден парчалар.
Онынъ романы акъкъында зевкъ иле язылгъан сесленювни Чобан-заденинъ эвинде тинтюв отькерильгенде, шейлеринъиз арасындан таптылар.
О йыллары, кунь-куньден табиатта, мусаллат козь ве къулакълардан четте олмакъ авес олгъанлар, текрарлайым, насылдыр яшлар тешкилятына бирлештилер, Чобан-заде уйдургъан низамнамеде, Къуранда емин эткен киби, ант эттилер.

Хабиб, къыйын суаллерге къандырыджы джевап бергенде, янълышмамакъ ичюн, башындан дикъкъатнен динълемеге азырланса да, чорлангъаныны сакълап оламады.
Сарымсакъов буны онынъ, чыбалгъан сачларыны сыйпагъанда, къалтырагъан къолларындан анълады.
Дикъкъатыны джельп этмеге истеп, Сарымсакъов текрарлады:

— Булар эписи догърумы?
Яшларнынъ миллетчи топлумы?

Хабиб уянгъан киби олды, озюни керчек яшайыштан тыш олгъаны киби дуйды — онынъ яш, назик, бу къадар къабартылгъан яланны къабул этмеген гонълю, Чобан-заденинъ, о, тайып йыкъылсын, къарышып къалсын, деп, аякълары астында кишен тёшельгени себебинден къальби сызламагъа башлады.

— Мында тек эфенди балалыкътан севген “Тым-тым”, “Чобан оюны” ве дигер оюнларны огренгенимиз догъру.
Къалгъаны — ялан.
Бундан башкъа къошмагъа шейим ёкъ!

— Бакъ манъа, акъикъатсевер! — апансыздан къошулды субетке, шимдигедже тарсыкъып отургъан Шорохов. — Мында тек бир акъикъат бар — бизимки, башкъасы олмай!
О — бизим монополиямыз, сен насыл бургъаланмасанъ да.

Сарымсакъов тынчландырыджы ишмар япып девам этти:

— Мында музакере этиледжек шей ёкъ.
Адий суаль: насыл этип сиз, Гулям-заде, Абдулла Къадырининъ иджадыны сечтинъиз?
Онынъ иджады иле огърашмакъны эфендинъиз талап эттими?

— Худжур суаль. — Хабиб, фикирлерини топламакъ ичюн диваннынъ дигер кошесине чекилип отурды.
Сарымсакъов агъзындан чыкъармагъан папироснынъ тютюнине богъулып, оксюрмеге башлады. — Абдулла Къадырини даа мектеп чагъымда бегенген эдим, Чобан-заде иле таныш олмагъанымдан эвель…

— Къартананънынъ масалларындан эвельми? — Кулюмсиреди Сарымсакъов, джеп саатыны чыкъарып:
 — Уйлелик вакъты кельди…
Ахундов къавеге чапа-чапа барып кель.
Мусафиримизни де долманен сыйлармыз.
Бутюн вакъыт къапу янында къаравуллыкъта тургъан Ахундов анахтарны айландырып, башыны аяткъа чыкъарып бакъты.

“Бу, соргъу япылгъанларнынъ не бир сеси, не къычырмасы, не зар чекюви эшитильген тена одада олар эм ашайлар, эм оларнынъ акъикъаткъа монополиясынен разы олмагъанларнынъ къан чыкъкъандже кемиклерини къыралар”, — апансыздан козю ачылгъандай, фикир чертип алды генчни.
О, турды:

— Сагъ олунъыз.
Долманъыздан емледим...
Азат ола билиримми?
Вакътынъызны зая сарф этесиз, эгер Чобан-задеге ифтира атаджагъымны беллесенъиз…

Лейтенант Шорохов къоркъузаджакъ олып, масагъа юмругъынен урды. 
— Отур!

Сарымсакъов сабырсыз хызметдешини кене тенбиеледи:
— Къоркъузмакъ керекмей…
Бухаралыларны Шаркънынъ Париж сакинлери, деп адландыралар…
Назик, тез тесирленген гонъюллери бар. — Хабибге чевирильди. — Бизнен уйлелик ашамайджагъынъызгъа языкъ.
Бу энди шаркъ аньанесине уймагъан бир шей: биз сизни мындан чыкъармамыздан эвель сонъки суаль: Чобан-задеден сонъ институттан чыкъарылгъан, сизинъ эшинъиз доцент Абу Сайид Ходжаев шимди къайда булуна?

— Бильмейим, — Хабиб омузларыны сыкъып, башыны тёбен алды…

Ве Сарымсакъовнынъ даа бир лафыны эшитти:

— Худжур бир яш.
Заваллы даа тюневин Ругие Гиреевнагъа илядж алмакъ ичюн апханеге чапып кетти ве Каспий сувуна далгъан киби, изсиз гъайып олды.
Сарымсакъов турды, мундирини тюзетти, Хабибден къысылгъан козьлерини алмай, тюшюнип бакъты: — Тамам, бугунь азатсынъыз.
Лякин токътагъан эвден бир якъкъа кетменъиз, сизге янъы суалим ола биле… бельки де, башкъа сизни раатсызламамыз.
Ким бильсин? — Ве, сагълыкълашаракъ, Хабибге къолуны узатты.
О исе агъырмакълыкъ этип, чыкъышкъа адым атты ве токътап, терли къолны сыкъты.
Къапу янында олгъанда Сарымсакъовнынъ насиатыны эшитти:

— Эм де билинъиз.
Эндиден сонъ сиз, башкъалары — сизге таныш яки таныш олмагъанлар сырасында.
Арындырыджы “Къызыл фуртуна”гъа къошулгъан, даа бир дане, буюк олмагъан далгъасыз.

Ахундов къапугъа анахтарны кирсеткен заман Хабиб озь ичинден кулюмсиреди: “Не керек акъикъаткъа монополияны аллегория ве тапмаджалар иле думанлаштырмагъа?
Ойле тактикамы?”
