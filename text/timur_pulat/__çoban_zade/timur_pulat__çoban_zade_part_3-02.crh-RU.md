### II

Чобан-задени тахкъикъатчы одасына итеген незаретчи чыкъып, артындан гъыйчылдынен къапуны къапатты.
Шу гъыйчылдыны эшиткен, маса башында раат отурышта ерлешкен сарышын лейтенант Омелия Карпонос башыны котерди, бу къадыннынъ кабинетинден кечкен Къара шеэрнинъ мабюслери оны «къызыл явуз» деп адландыргъанлар.
Чобан-задеге бир козь ташлап, ишмарнен къаршысына отурмагъа эмир этти ве огюне кягъыт япрагъыны къойды.
— «Мабюснинъ анкетасы» анълайышлы язынен, къыскъа ве энъ эсас малюматлар иле толдурыла… — къара лак иле боялангъан тырнакъларына кузьгю кетирип, оларгъа бакъмагъа девам этти.
«Даа къадын сыфатыны джоймагъан», — кельди якъалангъаннынъ акълына ве о, анкетанынъ козенеклерини тюзгюн язынен толдурмагъа башлады.

Шу вакъытта «къызыл явуз» телефон чанъларына джевап бере, оданынъ къапусыны ачыкъ къалдырып, къыскъа вакъыткъа чыкъып, къайта эди.

Невбеттеки чыкъышында Чобан-заде артындан истемезден бакъты ве о, коридордан юрип, бекленильмеген ерде, куфлю диварлары серс къокъугъан ве корюнмеген моторнынъ токътамагъан давушы эшитильген тар аралыкълар лабиринтине бурулгъаныны абайлады.
Бойле къыскъа бир раатлыкъ муддетлернинъ биринде Чобан-заде пенджереге ынтылды: юксек, арасыз къора иле кениш азбар, демир арабакъапу, кенарында — къаравул эвчиги ве копек ювасы.
Серслик, ириген къар иле къаплангъан азбардан дегиль де, Къара шеэрнинъ теренлигинден келе эди, чюнки бу дёрт къатлы, торс бина — янъы вакъытнынъ талапларына уйдурылгъан, бир вакъытлары исе сюргюнлер ичюн чар тюрмеси, топрагъында ермай ирмачыкълары ве ерасты сувлары якъын олгъан ерде къурулгъан.
Чобан-заде ве онынъ незаретчиси яры къаранлыкъта, тайгъакъ демир басамакълардан энип ве ертоле коридорларда пенджере ве къапуларгъа ошатылып ясалгъан къыя терассалар бою, не исе тахкъикъатчынынъ къапусына келип тирельгендже баягъы долангъан эдилер.

«Мабюснинъ анкетасы»нда Чобан-заденинъ къыскъадан омюр басамакълары къайд этильген эди.
Энъ сонъунда, яшагъан ерини косьтемек керек олгъан козенекте мабюс токътады, коксюнде сыкъынты дуйды...
Кисловодсккъа бармаздан, сонъки куньлери перделери къапалы кабинетининъ тынчлыгъында къальбини меланхолия сара тургъан - бойле вакъытлары аяткъа, ишке меракъ дуймайсынъ…
Атта Ругие ханымнынъ ятакъ одасындан эшитильген фортепиано давушы акъайынынъ къальбиндеки аджджыны къалдырмай эди.

Эв саибининъ къулакълары эшитмеге истеген екяне давуш — энди сийрек мусафир олгъан — кабинетнинъ босагъасындан адым аткъанда хырылтылы нефес тарлыгъындан чекишкен Осман Акъчокъракълы таягъынынъ агъыр тыпырдысы эди.

Чобан-заде киби, бир вакъытлары Акъмесджит педагогика институтындан къувулгъан ве Къырымдан кетмеге меджбур этильген Акъчокъракълы Бакуда, къардашы Хатидженинъ эвинде ерлешти.
Бу эв Роза Люксембург сокъагъында ве Кооперативнаядан олса-олса элли адым авлыкъта эди.

Бир кунь, аман-аман эр кунь киби, агъыргъан аякъларыны язмакъ истеп, Чобан-задеге бир аякъ кирди.
Субетни башламакъ ичюн аягъынынъ агърысыны алгъан, Хатидже ханым къырым шифалы отлардан озю ясагъан шифалы бальзамны макътады, коклерге котерди…

— Санъа да тевсие этем, Бекир, файдасыны корерсинъ… — эм бир кереден, янъ эсине тюшкен киби, незакетлик иле сорады: — Мен санъа кедер этмедимми?

Чобан-заде, Бакуда къалгъан достларындан екяне къалгъан Осман агъасы кельгенине пек къувангъаныны онъа айта-айта, ишандыргъан сонъ, Акъчокъракълы гурь къашларыны окюнч иле котерип, оны чекиштирген суальни берген эди:

— Бекир, догъру да шу, чар заманларында, Исмаил Гаспралы иджат эткенде, рус чары йыкътырылгъаннынъ ильк йылларында да, алимлер, «Терджиман»нынъ газетчилери макъалелеринде шимди эр кесни къоркъузгъан «пантюркизм» ёкъ эди?
Шимди исе «сол мейиль», «сагъ къатмер миллетчилик» киби сёзлер...
Не дерсинъ?
Догъру айтам да мен?
Бойле яман ниетли, сахте къабаатлавлар, олса-олса он йыл эвель къырым институтындаки мен, сен киби оджаларнынъ китаплары, дюнья бакъышларына къыймет кесмек акъкъыны озюне алгъан «къызыл профессор»ларнынъ тюшюнип тапкъаны да… — девам этти о, агъыргъан тизини окъалап: — Гаспралы акъкъында меним ишим, зайыф хатырам мени алдатмаса, бинъ докъуз юз он сенеси дердж этильди… яш, Гаспралыны самимий севип…
Энди оны, Гаспралынынъ зарарлы апологетикасы, деп адландырып, озюни де шахыс оларакъ, маарифчи оларакъ махв этип, китапханелерден ёкъ эттилер… — ве, невбеттеки, оны эеджанландыргъан суали устюнден тюшюнип, Осман агъа тюссюз козьлерини тавангъа котерди, ельпазенинъ къанатлары айлангъаныны козетти.

Акъчокъракълы, аньаневий суальге озю джевап тапмагъанындан, китап долабы янына барды, яхшы корьмеген козьлеринен девамлы бакъты, бир китапны чыкъарып, саифеледи ве:

— Я мына бу китапны, Бекир, институтнынъ огретюв прогаммасындан чыкъардылар да?!
Не гунях ичюн?

Чобан-заде, диваннынъ къолтугъына къолунен таянып, отурды, башыны тёбен алды.

— Сен халкъымызнынъ акъикъий шаирлерининъ адларыны — Номан Челебиджиханнынъ…
Амди Гирайбайнынъ анъгъанынъ, шимдики акимиетке хызмет эткен, къараманларыны янъы тертипке уйгъунлаштыргъанларны дегиль! — Ве апансыздан, къарт, дирильдевик сеснен айтты: "Къол котерип татар, татар, дегенде"
"Татар къаны сынъырларгъа кельгенде,мен дюньягъа бир джумурдыкъ урарман,
Душманымнынъ таджын, тахтын къырарман.
Татар ичюн дерьяларны тыярман,
Бир иненинъ тешигине сыярман"...

Чобан-заде мусафирининъ алына кирип, онынъ сеси аэнкине уйып, онынъ иле экевлешип:

— Татар ичюн инджерермен, азарман, 
Татар сёзин башташыма язарман.

Заманнынъ чезильмез меселелери юкюнден кедерленген Акъчокъракълы кеткен сонъ Чобан-задени кене лякъайтсызлыкъ сарды — оны омюрнинъ сыджакъ къучагъында туткъан эр шей кечмишке дёнди, огде — къою думанда — бельгисизлик беклей эди…

Онынъ бу алындан теляшлангъан Ругие ханым, онъа омюрге меракъны къайтармакъ макъсадынен, парккъа, денъиз ялысына, театрге темашалы спектакллерге чагъыра эди.
Итибарлы танышларындан акъайы ичюн санаторийге ёлланма алып олды, о тедавийленип, тендюрист ве сагъламлашып къайтыр белледи…

Акъайыны Кисловодсккъа кеткен автобускъа отуртып, акъшам, спектакльге бармаздан Хатиджеге кирип чыкъты ве дешетли хаберни эшитти: агъасы Османны якъалагъанлар ве ич бир тюрлю анълатувлар бермейип, кери, Къырымгъа алып кеткенлер…
