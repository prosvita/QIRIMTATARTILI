### VI

Пенджереде танъ аткъаны белли олгъанынен, Хабиб агъыр, раатсыз юкъудан уянды ве кийинмеге ашыкъты.
Онынъ къальбинде, бельки, биревлер Кисловодсккъа бармакътан ред этер ве билетини кассагъа къайтарыр, деген умют бар эди.
Тюневинки къалабалыкътан сонъ, Чобан-заде иле корюшмекни даа зияде сабырсызлыкъ иле бекледи, оны къучакъламакъ, сагълыгъыны сорамакъ истеди…

Хабибнинъ одасында давушлар пейда олгъанынен, алсызлыкътан зорнен аякъ устюнде тургъан Ругие ханым да аяткъа чыкъты.
Кергин синъирленювден: бутюн гедже онынъ козюне юкъу кирмеди, чюнки Сумбатов командасы иле я гедженинъ дер маалинде, я да танъда, умумен, эр аньде къайтып, тинтювни девам этеджегинден къоркъты.

Сиясеттен ич алып береджеги олмагъан, севген ишине бутюнлей берильген Ругие ханым апансыздан театрде олып кечкен сонъки топлашувлардан бирини хатырлады.
Шу топлашувда директор эмир сыфатында репертуарны гъайрыдан бакъып чыкъылмасы акъыкъында сёйлеген эди.
Цензурадан Юсуф Везир, Али Назим, Мюшфык, Мухтанлы, Талыблы кечмедилер.
Спектакльде бу муэллифлернинъ шиири я да къыскъа бир репризасы янъгъырагъан олса, электен кечирмек эмир берильди... 
Къадынынынъ пек тесирленген табиатыны билип, Чобан-заде онынъ иле сиясет акъкъында лафлардан къачына тургъан — къорантада теляшландыргъан, “халкъ душманлары” адландырылгъан кимселер иле сонъсуз курешке джельп этильген къызыл профессуранынъ заман эмринен денъишкен, къарышыкъ къуйпалыгъынен багълы мевзулар ясакъ астында эдилер.

Кисловодсккъа кетмезден, Чобан-заде тесадуфен айткъаны киби, о, ве даа онгъа якъын оджанен берабер институттан ректорлары Симург Тагишахбазыны кетмеге меджбур эттилер.

Хабиб одасындан чыкъаркен, шашмалагъан Ругие ханым иле къаршылашты.

— Хабиб, сизмисиз? — ичи енгиллешкен киби, нефес кечирди къадын. — Мен, тюневинки чагъырылмагъан мусафирлер кене къапумызны тырмалай, деп белледим.
Анджакъ, мен неден къоркъа экеним?!
Айттылар да, муфсит ич бир шей тапмадылар.
Сумбатов да незакетли эди, фортепианоны сазламагъа ишандырды, — къадын токътап-токътап, фикирлерини къарыштырып ифаде эте эди: — анджакъ ким биле оларны — агъызларындан бал тамлар, джеплеринде исе окъ толу наган…
Тюневин олгъан шейлер акъкъында Бекир агъанъызгъа сёз къачырманъ.
Айтынъыз: севемиз, беклеймиз, эм Кисловодскта чокъ къалманъыз.
Сиз эр вакъыт озюнъизни тута бильген, сабырлы адамсыз, тюневин де джесюрлик косьтердинъиз…
Бутюн гедже юкъламадым, мийимни чешит фикирлер ёрды…
Театр репертуарындан силип ташлангъан языджыларнынъ адлары, эм апансыздан, булар арасында билесиз нени тюшюндим...
Къадынларнынъ сезгирлиги алдатмаз — сиз ве Асие бири-биринъизге пек келишесиз, бир бахт йылдызы астында догъгъан киби.

Башына явлукъ багълагъан, китапларны тоздан сюрткен Асие, озь адыны эшитип, Бекир агъанынъ кабинетинден юзюни косьтерди.

Хабиб онъа достане баш къакъты ве Ругие ханым узаткъан зарны алды.

— Бекирге эки сёз яздым: беклейим, севем.
Тюневинки акътар-тёнтер акъкъында бир сёз ёкъ…
Огъурлы ёллар олсун, яхшы хаберлернен къайтмакъ насип олсун.

Хабиб мектюпни курткасынынъ джебинде терендже сакъламакъ макъсадынен, оны тантимнен къатлагъанда Асие чыкъты:

— Ханым, Бекир агъанынъ кабинетинде кене темиз ве къынтавлы…

— Ёкъ, мазунлыкъ иле сесленди эв саибеси, — бизим ювамызда энди ич бир вакъыт къынтавлы ве тынч олмайджакъ…
Мен буны билем, сезем...

Бугунь, бельки, такъдир онъа кулер, деген умютнен, Хабиб чыкъышкъа догърулды, лякин азбар къапуны ачмаздан, апансыздан ичинде шубе догъды: онынъ эр бир адымыны незарет эткенлер бардыр.
Ойле олмаса, Сарымсаков онынъ автобус станциясына тюневин баргъаныны къайдан бильди?
Керчектен де, оны аязлы сабанынъ кескин къокъусынен къаршылагъан сокъакънынъ кошесинде, трамвай дурагъынынъ кунешлиги тюбюнде, къалдырымгъа япышып, брезентнен орьтюли машна тура эди.
Бир кереден айдавджынынъ еринде балыкъ къармагъыны дюменге денъиштирген Рустем козьге чарпты.
Артта исе — Чобан-заденинъ эвинде тюнтюв вакътында онынъ джемиданыны акътаргъан сержант Ахундов отура эди.

Хабиб, машинаны корьмезден олып ве такъиптен къачаракъ, къатты адымларнен автостанциядан терс тарафкъа ёл алды, лякин оны чагъырдылар:

— Эй, деликъанлы, джаяв юрменъиз, ёл узакъ — сизни машна беклей.

Биринджи фикри чапмакъ, машна кечип оламагъан янаша тар сокъакъкъа бурулмакъ ве Ичери-шехернинъ битмез-тюкенмез лабиринтлеринде гъайып олмакъ эди…
Лякин, озю-озюнден беклемезден, антиквар тюкянчыгъы янында токъталды ве ичтеки сагълам фикирлерине динъленди: токъта!
Акъай ол!

Сержант Ахундов, пыштав къыны асылгъан къайышыны чекерек, пешинден кельди ве Хабибнинъ тирсегинден тутып, сыкъты. 
— Къайда я огъурлар?
Автовокзал терс тарафта да.
Сизни алып барарыкъ, Кисловодсккъа билет алмагъа ярдым этерик, — енгиль истизанен деди такъипчи. — Лякин бир къач зарарсыз суальге джевап бергенинъизден сонъ…

— Сиз кимсинъиз?!
Мени неге эсасланып якъалайсыз?! — Хабиб къолуны серт чекип алды ве кери адым атты: — Машнагъа отурмайджам…
Джаяв севем…

Ахундов оны омузындан къапкъачлады:

— Сиз акъыллы адамгъа ошайсыз, милис нарядыны чагъыргъанымны истемезсиз…
Тюшюнъ пешиме, баштакълыкъ япманъыз.

Машна къапусы янында Ахундов Хабибнинъ курткасы джеплерини акътарды, Ругие ханымнынъ мектюбини къармалап чыкъарды, бухаралыны машнанынъ арт отургъычына итеп отуртты.
Озю шаматанен айдавджынынъ кабинасына минди.

Машна еринден бирден кочькенде, къаранлыкъта Хабиб янында отургъан Сарымсакъовнынъ бетини абайлады.
Терс-терс юзюне къаршы къычырды:

— Сиз кимсинъиз..?
Сучум неде?!

— Шимди даа бир шейде дегиль, — эшитти о сагъыр сесни — Сиз бизни шаат оларакъ меракъландырасыз, яш достум — джадид.
Пек истер эдим, сиз, илериде де, ватанынъызгъа, къадим заманларнынъ шаирлери мубарек, деп адландыргъан Бухарагъа аман-эсен къайткъанынъызгъадже, тамам шу статуста къалгъанынъызны. — Сарымсакъов “джадид” деп мыскъыллагъаннынъ тизине къолуны къойды. — Къабаатлангъанлар бойле онъайтлы юрмейлер… оларны пармакълыгъы олгъан “воронок”ларгъа къапайлар…
Тынчланынъ.
Раат олмакъ — кучьлю олмакъ.
Сиз тасавуф суфизм иле авесленесиз, гъалиба.
Тамам софу киби вакъыт ирадесине ве сабыргъа берилинъиз, ве манъа, семетдешинъизге ишанынъыз.
Сизинъ устазынъыз ве достунъыз олурым, — пиязлап, айта-айта, анъалата берди капитан.

— Меним устазым — Бекир эфенди Чобан-заде, — эшитти субетдеш терс джевапны. — Мен ондан ич бир вакъыт инкяр этмем, якъалав телюкеси олса биле…

— Хм, — кулюмсиреди Сарымсакъов. — Заманлар денъише, устазлар да, къайда шимди бухаралыларгъа устазлыкъ, атта акимлик япкъан — джадид айдут такъымы — Файзулла Ходжаев, Фитрат, Абдукъадыр Мухиддинов, Муса Сайфитдинов ве дигер затлар?!
Олар Бухарада омюрге ве тасильге пантюрк къанунларыны кирсеткенде нелер япкъаныны бабанъыздан соранъыз!
Ёкъ, бизим догъру ёлдан кетмедилер.
Ве джезасыны корьдилер.

Ахундов, джебини къармалады ве бирден Сарымсакъовгъа чевирильди:

— Афу этерсиз, капитан аркъадаш.
Тинтюв вакътында гражданин Гулям-задеде мектюп таптым, — ве зарфны онъа узатты.

Сарымсакъов къычырып окъуды:

— Севем, беклейим.
Йырджы — къыскъадан, нотадан окъугъан киби, бир арткъач сёз ёкъ.

— Ох, шу йырджы къадынчыкълар, — сесленди Рустем, — Акъайына, севем, деп хабер ёллар, озю исе ойнашынен тёшекке ятар, ха! ха!

Айтылгъан сёзлер Хабиб ичюн шамар киби корюнди.
О, бирден турмагъа ынтылып:

— Биревлернинъ мектюплерини ачмакъны алчакълыкъ саям!
Ойле айтмагъа акъкъынъыз ёкъ, арамзаде!
Ругие ханым вели къадындыр!

Сарымсакъов Хабибге тааджипнен бакъты ве, иште, не япайым, хызмет, демеге истегендай, омузларыны сыкъты.

Чорлангъан Хабиб даа бир шейлер айтаджакъ олды, лякин сонъ, оларгъа не дейджексинъ, мундирлер кийген арсызлар, эписи бир анъламазлар, деген киби, къолуны къакъты.
Олар ичюн азиз бир шей бармы экен…

Бойле этип, сукюнетте Приморский бульварны аштылар, Графский джаддесини кечип кеттилер, Шамахан арабакъапуларына бурулдылар.
Бу ерде машна ич бир шейнен айырылмагъан “Нефтяник” мусафирханесининъ бинасы янында бирден токътады.
