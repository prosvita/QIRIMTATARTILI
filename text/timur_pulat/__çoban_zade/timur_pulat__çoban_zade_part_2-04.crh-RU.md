### IV

Кооперативнаядан эки маалле узакъ олгъан автовокзалнынъ боз къутусына бакъкъанда, козюнъ ич бир шейге илишмей эди.
Беклев залынынъ къапулары артынадже ачыкъ, ичине денъизнинъ тузлу, дымыкъ авасы кире.

Тынчыкътан байыладжакъ алда олгъан къадынлар, мумиялар киби къыбырдамай отура, янларында раатсыз, агълагъан балалар.

Милис хадимининъ сынайыджы бакъышына даянып, Хабиб кассагъа олгъан невбетнинъ къуйругъына турды.
Тосат-тосат курткасынынъ джебиндеки акъча дестесине тийип ала: тренде икътисат этильгенлерге мангъал, пилявханелерде, “Тандыр”да топлангъан хайрие паралары къошулды.
Абу Сайид эписини айланып чыкъты ве бу паралар Бекир эфендиге, Кисловодсккъа бармакъ ичюн керек олгъаныны анълатты.

— О-о, эфенди, эфенди, — бу сёз озю адий тюкянджылар ве ашчылар арасында азиз сайыла, оны ерли азизлер ве эвлиялар сырасында анъа тургъанлар…

Даа невбетте отургъанда Хабиб касса пенджереси устюнде асылгъан, Кисловодскъадже къалын къыйш сызыкъ иле реклама маршрутына дикъкъат этти.
Къырмызы денъиз отларынынъ сыкъ къатламлары ичинде богъулаяткъан Каспийнинъ ялысындан.
Сонъ: Самур, Куба, Кизляр, Дербент, Махачкала...
Грозный, Пятигорск, Минводы, Ессентуки, анда исе Кисловодсккъадже аз къала.
Эвель бухаралы эшитмеген бу адлар озь тылсымлыгъынен айретлендире, дюньянынъ белли олмагъан кошелери киби чагъыра эди.
Лякин бу ерлернинъ чокъсунда, тюрк къабилелерининъ лехджелерини, тюркюлерини, дестанларыны язып, Бекир агъа олгъан эди… 
Бу сырлы ерлерден, оджасынынъ изинден кетип, талебесине де бармакъ къысметтир.
Сырлы маршрутнынъ тек бир ери таныш корюнди — Ессентуки.
Бу ерге бабасы, «интернационал», «рабоче-крестьянская инспекция», «Пролетарии всех стран – соединяйтесь!», «Кто был ничем, тот станет всем!» киби сёз ве ибарелерни адий озьбек халкъына анълашылгъан тильге терджиме этип, большевиклернинъ янъы сёзлери иле къыскъа сёзлюк тертип эткени ичюн, Наркомпростан макъуллев сыфатында ёлланма алып, барып кельген эди. 
Бабалары раатлыкъкъа кеткенини беклеген анасы — Марьям-бону — артындан къапуны къапатаркен, енгилликнен нефес кечирди, юзюм тюбюндеки тапшангъа отурып, кокке бакъты ве дуа окъугъан киби:

— Аллагъа чокъ шукюр…
Эвимизде эки-учь афта тынчлыкъ ве раатлыкъ олур — командир къычырыкълары ве опькелерсиз.

Анасы омузланыны керди, санки аркъасындан агъыр юкни тюшюрди.
Енгиль юрюшнен дюгенелерине мусафирликке, бир эки кере Хабибнен, дженюбий тарафта ерлешкен “Шеригон” арабакъапусы олгъан яры йыкъылгъан кермен дивары янындаки шеэр медениет паркына, беяз экраны чинарлар кевделери арасына асылгъан язлыкъ кинотеатрине биле барды.

Лякин тынчлыкъ ве раатлыкъ, бабасына раатланмакъ ичюн берильген дёрт афтагъа дегиль де, учь куньге сюрди.
Агъыр адымларнен эвнинъ босагъасындан атлап, шашкъан анасы огюнде яры-ярыгъа бош джемиданыны оданынъ кошесине котерип атты ве:

— Ессентукта яшайыш ёкъ… тынч, сырасынен… мен алышкъан сынфий куреш руху дуюлмай… беяз халатлар — саба турмакъ — акъшам ятмакъ — булар мен ичюн дегиль… джаным сыкъылгъанындан олеяздым…

“Бабам айткъан “олюм ери”не бакъмакъ меракълы олур эди”, деп тюшюнди Хабиб ве кассаджынен юзьме-юзь билет сатылгъан пенджеречик янында олгъаныны абайламай къалды.

Араларында къыскъа субет:

— Къайда, яш йигит?

— Кисловодсккъа… бугунь.

— Билетлер тек биринджи сентябрьге.

— Не вакъыткъа?!

— Саймагъа беджермейсизми?
Еди куньден сонъ.

Хабиб шашмалагъанындан, артында турып, энъсесине нефес эткен акъай оны къабаджа невбеттен итеп чыкъаргъандже, касса янында тура берди. 
Залда бошагъан ерге отурды ве озь-озюне фысылдап суаль берди: “Энди не япмалы?
Ругие ханым даа бир афта сабырсызлыкънен беклевден болдурып, апансыз адамларнынъ телефон ачкъанларына чапып бараджакъ, Бекир агъаны къасевет этип, бир кошеден дигер кошеге юреджек…”.

Янында отургъан эсли, эски мотлы пенсне кийген акъай козюни китаптан алып, нефес кечирди:

— Не япмалы?!
Беклемели, яш йигит… манъа мында джойгъан куньлериме янмакъ ери бар, сизинъ исе бутюн омрюнъиз огюнъизде…
Даа нелер-нелер беклерсинъиз яшайышта — ятакъ сатын алмакъ ичюн талон да агълагъан баланъызны ашатмакъ ичюн сют ашханесине невбетни… дантистке къабулны я да пролетарийлерге алякъасыны къайд этип, башына къызыл къыйыкъ багълагъан бездирген апайынъызнен айырылыкъны…

Зиялынынъ фикир этювининъ къарама-къаршылыгъына къыймет кесмеген Хабиб озь меселесини текрарлай эди: 
– Манъа бугунь керек, я да энъ кечи — ярын.
Беклейлер, — эм оны теляшландыргъан фикирлер топундан апансыздан бусы айырылды: пролетар фаалининъ къызыл къыйыгъында бездирген апайы…
Недендир, бу къызыл къыйкълы фаальнинъ сымасы оны балалыкъкъа, узун кой ёлуна къайтарды.
Бу ёлдан къомшу къадынгъа джаны агъыргъанындан козьяшларыны тутып, бир озю кеткен эди.

Бабасы о заман Гиждувангъа — Бухарадан къыркъ километр авлакътаки бир шеэрчикке мектеплерге мудирлик япмакъ ичюн ёлланылгъан, афталарнен эвге къайтмай эди.
Анасы озь насылдыр ишлеринен онынъ янына, Гиждувангъа бараджакъ олып, Хабибни эсли къомшусы — Гульсумнынъ васийлиге къалдырып кеткен эди.
Джан сыкъысындан азбарда футбол ойнагъан Хабиб, тесадюфен, онъа пенджереден бакъкъан Гульсумнынъ пенджересине топнен урды.
Парлангъан джамнынъ шашыртыджы чинъильдиси ве къоркъудан къыйышкъан къан ёлакълары иле Гульсумнынъ юзю огъланчыкъны ойле сескендирди ки, о, анасындан имдат къыдырып, арабакъапугъа атылды.
Гиждувангъа джаяв бармагъа къарар алды.
Кене яхшы, ёл таныш эди.
Чюнки бундан эвель автобуста бабасынен онынъ иш ерине баргъан эди.
Бойле этип, ялынаякъ, къаршысына кельген адамларнынъ — къайда кеткени, джоюлмагъан экенми, деген суаллерине джевап бермейип, юре берди.

Аман-аман къыркъ километр ёл юрип, Гиждуваннынъ дживарына якъынлашкъанда кечкен машинадан апансыздан анасынынъ сесини эшитти:

— Хабиб, огълум!
Эвден къачтынъмы?
Не олды?

Машина бирден токътады.
Айдавджы когертени тюшюрип, огъланчыкъны котерди ве баласы ичюн къоркъудан буз-бузлагъан анасынынъ къолуна узатты.
Бухарагъадже бутюн ёл бою оны къучакълап кетти, инат бала кене бир орьнек косьтереджегинден къоркъты…

Хабиб озь омрюнде ильк сеяатыны хатырларкен, эски мот пенснедеки пассажирге чевирильди ве апансыздан сорады:

— Кисловодсккъадже къач километр, айтмазсызмы?

— Айтырым, — азырлыкънен сесленди къарт, — ве бурнунда пенснени тюзетти. — Эгер бугунь автобускъа минмеге огърунъыз олгъан олса — секиз юз алтмыш алты километр, бу беш юз отуз инглиз мильге мусавий.
Эгер джаяв — тендюрист, акъайджасына юреджек олсанъыз, бир ерге бурулмайып, догъру ёлнен — еди юз километр.

— Сиз Кисловодсккъа джаяв бардынъызмы? — тааджипленди Хабиб, ильк кере онынъ бурюшикли бетине бакъып.

Лафазан субетдеши китапны ачты, санки анда ишанчлы субет ичюн бир шейлер язылгъан эди.
Лякин тез къапатты.

— Мен император хызметчисим, такъдир эмринен большевиклерге хызметке кечтим.
Бутюн Кавказны энине боюна, эм де Каспий этрафындаки топракъларны ермай къыдырып, доланып чыкътым.
Къара шеэрде биринджи куюны тешкен эдик.
Козьлерим энди манзарасыны унутты, аякъларым исе хатырлай, геджелернен сызлайлар.
Эбет, беш юз отуз миль, бир дюйм зияде дегиль.

Хабиб сабырсызлангъанындан атылып турды:

– Джаяв барарым… мытлакъа етиштирмек кереким.
Манъа еди яшымда, эбет, еди юз километр дегиль, олгъаны-оладжагъы къыркъ километр юрмек къысмет олды, — лякин шу арада, эсаплап, кене отурды: Адий адымнен беш километр дегиль, тез юрюшнен еди километр олсун, гедже раатлыкъкъа бир саат.
– Бир дакъкъачыкъ! – сабыкъ чар мутехассысы яш адамнынъ джесаретлигини бегенди.
Онъа ярдым этмек макъсадынен узакъ сефернинъ вакътыны акълында эсаплады: — Бир куньде тез адымларнен сиз юз алтмыш километр кечерсиз.
Бир саат юкъламакъ ичюн айырсанъыз, Кисловодсккъадже дёрт ярым куньде барып чыкъарсыз, хасталангъан эфендининъ хатыры ичюн джурьатлы олунъыз, йигит!
Талебе ичюн оджа — бабасындан устюн — Сизде шаркъта ойле айталар, гъалиба.
Сизде джаяв юрмек теджрибеси де бар экен.
Балалыкъта алынгъан теджрибе, къашкъырны сезгирлик интуиция юрсеткен киби, хатасыз ола… — Бираз сускъан сонъ, къошты: — Дербентке киргенинъизде, кемер янында — уфакъ къынтавлы къавехане бар.
Анда лезетли ашамакъ ве бираз юкъламакъ чаренъиз олур.
Сиз озюнъизге айыргъан бир сааткъа тамам олур.
Меним яхшы танышым Сафар Мемет огълу.
Шишханеде гедже-куньдюз ола.
Чагъырсанъыз, Мемет огълу юкъудан козьлерини сюртер ве шу арада софраны донатыр.
Грозныйнынъ дживарында исе – акъсакъ Ахмад, менден селям айтсанъыз, гедже биле сиз ичюн вайнахларнынъ лезетли ашы жижиг-галнашны къыздырып берир, тоймасанъыз – фурундан чыкъарып, чепалгаш иле сыйлар, меним адымны айтынъыз – Фатали Гянджеви, чаргъа киби хызмет этер, даа ёлджугъа эндирим де япар.
«Къарт, гъалиба, акълы», – тюшюнди Хабиб – «янъы ерлерни корерим, вайнах ашынынъ дадыны бакъарым… бухара ашларына къошма бир-эки рецепт язып алырым - анам ашкъа уста, пек лезетли пиширир».
Кене китапкъа далгъан Фатали Гянджевиге чевирильди.

– Икметли меслеатынъыз ичюн сагъ олунъ, Фатали агъа...
Эвге тез-тез барып келейим, ёлджу урбасыны киерим де, ёлгъа чыкъарым…

– Енгиль, хавфсыз ёлунъыз олсун, – тиледи Фатали Гянджеви ве къолуны саллады. – Узакъ ёлнен хастагъа баргъан инсан къальбинде дева кетире. — Ве къошты: — Тек чытырманлы дагъ чалыларына далманъыз, агъа-къардаш урушы къызылларнынъ гъалебесинен биткенинден хабери олмагъан акъ субайларгъа расткельмек хавфы бар…
