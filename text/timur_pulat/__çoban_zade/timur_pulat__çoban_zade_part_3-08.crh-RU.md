### VIII

Эвинде олып кечкен тинтюв Чобан-заденинъ кейфини о къадар бозды ки, ашагъыдаки къатта озь ятагъыны къармалагъанда, бездириджи къомшусынынъ суалини биле эшитмеди:

— Элинъиз-аягъынъызны къырмадылармы?

Чобан-задени, онынъ ишине ич бир зарар кетириджи шей къошмагъан тинтювнинъ озю дегиль де, «тез тесирленген апайы бесе-белли шашмалагъандыр», деген фикир эеджанланды, хаста юреги де агъры иле сесленди.

Онынъ козю огюнде ябанджылар тарафындан рефикъасы эвленгенлерининъ ильк йыллары яраткъан къынтавлы шараитни бозгъанлары, ятакъханеде, ашханеде тертипни бозып, Чобан-заде, иште болдурып къайткъанда тынчлыкъ, тескин тапкъан бу джыллы эвнинъ муитини ёкъ эткенлери джанланды…

Сумбатов ве компаниясы эвни асть-усть эткенинден Ругие ханым озь хатагъа ёл бермеген къадын сезгирлиги иле акъайы Кисловодскта олмагъаныны — санаторий тедавийлевининъ он дёрт куню энди чокътан кечти — о энди Бакуда, Къара шеэрнинъ зинданында азап чеккенини анълагъандыр, деген фикир Чобан-задени зияде азаплады.
Бу куньлери, акъайы ичюн къасеветтен олеязгъан къадын чапып-чапкъалап, генерал Сумбатовнынъ, я да Бакуда энъ итибарлы адам сайылгъан — Багировнынъ кабинети къапусына сокъулып, акъайы иле корюшмеге изин бермелери ичюн ялварадыр…
Ругие ханымны эписинден зияде яралагъан — даа якъында онынъ санадаки чыкъышларына эльчырпкъанларнынъ лякъайд сусмасы оладжакъ, бойле этип, бир ань ичинде дургъун корюнген омрю бутюнлей денъишти, онынъ шерефи, унванлары, мукяфатлары бир капик фиятындалар…

Къомшусы башыны эгильтип, Чобан-заденинъ кейфсиз алда урбасына де сарылгъаны, де шишкен тизини сыйпагъаныны козетти.
Онъа, тёпеден бакъкъангъа, профессор бу сефер, тахкъикъатчы Карпоноснынъ соргъусында инатлыкъ япып сускъаны ичюн незаретчиден сопа ашагъаны киби корюнди.

Чобан-заде исе, къомшусы онъа бакъкъаныны абайлап, апансыздан онъа сёз къатты.
Онынъ адыны бильмесе де, урбасында язылгъан номерасыны эм де Мемед Айлисли: «Он единджи, чыкъышкъа!», деп къычыргъаныны хатырлады.

— Айтсанъыз, муэндис, Къара шеэрде сой-акърабанен корюшмеге изин берилеми?

— Изин бериле, лякин тек мен киби, ана-мына, лагерьде отурмакъ ичюн узакъ ёлгъа азырлангъан частлы адамларгъа…
Къара шеэрнинъ дженюбий арабакъапусындан чыкъышта бир-эки сёз къатмагъа имкян берелер…
Сизни теляшландырмагъа истемейим, лякин Литер А киби бельгиленгенлернинъ сой-сопундан атта олар комюльген ерни гизлейлер.
Сахте мензильни бильдире ве «Олюм акъкъында шеадетнаме»де биле догъру вакъытны косьтермейлер… джезалангъан куню, йылы башкъа ола…
Меселя, фелянча адам, дейик, бинъ докъуз юз отуз докъуз сенеси он экинджи июльде вефат этти, Азербайджан Эс-Эс-Джнинъ Хачмаз коюнде дефин этильген, я да Къырымда Коккозь коюнде...
Сонъ тап, бакъайым.
Сой-сопундан комюльген ери гизленильген адамларны террорист я да джасуслар сырасына къошалар ве мезарында не православ хачы, не мусульман айыны къоймагъа изин берелер. 
Иште, кедерли, лякин акъикъат ойле…
Бедавадан бу ерге Къара шеэр демегенлер. — Ве башыны эгильтип, Чобан-заденинъ къулагъына фысылдады: — Анъла, бакъайым: не ичюн биз, къанымыз къайнап, диване киби къызыл байракъны беязлар байрагъына къаршы саллап юрдик…
Агъа къардашыны танымады, огъул бабасыны…
Миллионлар эляк олды…

Чобан-задени эфкяр сарды, о, богъазында айтылмагъан сёзлер тыкъалып къалгъаныны дуйды.

— Олар къальбимни къырдылар, — апансыздан айтты о хырылдап.

— Олар умют яшагъан къальплерни къыралар. — Сесленди къомшусы ве юкъламагъа истегенини косьтереджек олып, козьлерини къолларынен къапатты.
Бир янындан дигер янына айланды, дуа киби бир шейлер фысылдады ве апансыздан айтты:

— Профессор, меним апайым Лизавета мен иле чыкъышта манасы олмагъан — чыдамлы ол, акъайчыгъым киби олмайджакъ къадын лафлары айткъаныны истемейим, мени кунешли Бакудан терс, сувукъ Нарьян-Маргъа йибергенлеринде…
Меним азгъан, хорлангъан, гъарип алымны корип, бу энди яшамайджакъ, деген хуляса чыкъарыр.
Лизавета лабораторияда ермайнынъ ачыкъ союны къою тюстекинден айырмакъ устюнде чалышкъан Сары Володькагъа акъайгъа барыр.
Бойле олгъаныны истемеййим!
Сарыгъа акъайгъа чыкъа берсин, амма манъа дуйдурмасын, онынъ арсыз козьлерине бакъып, онынъ гизли фикирлерини дуймагъа вакътым ёкъ, — ве Чобан-задеге ичип битирмеген, тютюни чыкъкъан папиросны узатты.

Чобан-заде тютюнни бирден ичине терен чекти ве коксюнде пейда олгъан джыллылыкъ юрегининъ сызламасыны ятыштыргъаныны дуйды...
