### VI

Хаста аягъыны айланчыкъ мердивенге незаретчиден бираз эвель басып, Чобан-заде агъыр, нефеси-нефесине етмей, бир къач къаткъа котерильди.

«Мемед Айлисли… Файтонджы башлагъан оюнда о насыл роль ойнай экен?
Эр бир ара-тешикте бинъ дикъкъатлы козь ве къулакъ олгъан Къара шеэрде незаретчи тахкъикъатчы иле анълаша, онынъ ишмарынен азбаргъа къапуны ача эм анда мабюс ве тахкъикъатчыдан гъайры кимсе ёкъ, юкъары нарадан къомшусы айткъанына инансанъ, анда тек биревни атмакъ ичюн чыкъаралар…», тюшюнди о ёл бою.

Камерагъа къапуны ачмаздан эвель незаретчи Мемед ильк кере Чобан-задеге девамлы бакъты, санки онъа — нуфузлы, азбарда кезинмек акъкъындан файданлангъан мабюске не дереджеде ишанмакъ мумкюнлигини сынамакъ истеди.

Анахтар жынъгъырдысы иле озгъарылгъан Чобан-заде камерагъа кирди ве наралар арасындаки сырадан ерине барды.
Камерада отургъанлардан онынъ къайткъанына кимсе къулакъ асмады.
Тек къомшусы, Чобан-заде къыйналып, аягъыны котермеге ынтылгъаныны корип, ярдымгъа къолуны узатты.

715 номералы мабюс сес чыкъармай ятаркен, тобан толу миндери ушюген аркъасыны къыздырмагъа башлагъаныны сезди.
Башында, Файтонджы иле кезинтиден пейда олгъан къарышыкъ фикирлерден онъа хитап этильгенини бир кереден эшитмеди.

— Сонъ, бугунь насыл?
Эль-аякълар сагълармы?

— Эр шей еринде, — Чобан-заде, юкъарыдан кельген мырылдыны аз да олса, эшитмек ичюн, башыны бираз котерди.

— Энъ эсасы бу, джесюр баш исе къолларгъа озю къошулыр, профессор, яшамакъ ве беклемек ичюн — сонъуны...

Къомшусы сускъанынен Чобан-заденинъ мийини досту ве устазы Сеит-Джелил Хаттатовнынъ якъаланмасы акъкъында фикир ярды: «Сеит Джелилнинъ апис этильмеси акъкъында хабернен къальбимде яра ачмакъ ерине… бареме, къолларыма ургъай эди Файтонджы».

Чобан-заде сувукъ къолларынен козьлерини къапатты ве эр даим, юкъугъа кеткенде олгъаны киби — тюрьме азбары левхасыны эвининъ манзарасы денъиштирди — кабинет, ятакъ одасы… ве андан, Къара шеэрнинъ казематларындан кечип, эшитмек галлюцинациясы киби, пьесанынъ муэллифи Асан Рефатов ве Ругие фортепианода дёрт къол олып чалгъан ве эки сеснен йырлагъан «Арзы къыз»нынъ чая макъам давушлары кельди…

Лякин бир кереден бу давушларны, дигер достлары киби Къырымгъа къайткъан Асаннынъ такъдири акъкъында теляшлы фикир къувды.

Бираз сукюнеттен сонъ давушлар къайтты, лякин бу энди трампете тапырдысы ве боразан чагъырувы эди, олар мындаки тюрьме азбарына узакъта къалгъан маджар окопларындан эшитильген киби олды.
Чобан-заде сескенди, отурды ве юкъарыдаки къомшусы тарафындан кягъытта язгъан къарандаш шытырдысыны эшитти.
Къомшусы, къарандашны агъзында сылатып, нараларда ятаракъ, бир шейлер яза эди.

Чобан-заде, боразан давушына сесленген киби, пенджере янына барды.
Къар иле къарышкъан бурчакъ данелери пенджереге сонъки аккорд иле тапылдатып, четке чекильди ве булутларнынъ кенарыны ярыкъландыргъан кунеш нурларына ер бердилер.
Къолларынен пенджере тюбюне тирелип, табиатнынъ къуйпа оюныны сейир этти: къар иле бурчакъны кунеш денъиштирип, онынъ шавлеси яваш-яваш уфукъкъа таба догърулгъан булутны ичтен ярыкълата эди.

Юрегини асрет сарды, мийинде, Будапештте кечкен узакъ студентлик чагъында пейда олгъан ве шимди сатырларгъа чевирильген фикирлер, хатырлавлар айланып турдылар.

«Булутлар, булутлар,
Къаерден келесиз?
Коюмден, анамдан не хабер билесиз?
Айтынъыз, барабар, туйдурмай джылайыкъ,
Ёлларгъа тюшийик, сарарып солайыкъ
Булутлар, булутлар,
Яйлагъа кетинъиз,
Эсмамны корьсенъиз,
Селямлар этинъиз.
Йыкъанъыз анамнынъ яшлы козьлерин.
Къолларын опюнъиз, унутсын кедерин» 

Къальби аджыныкъ агъырлыгъындан бираз бошанып, Чобан-заде даа текаран пенджере янында турды, санки муджзие бекледи, сонъ яваштан озь ятагъына къайтты ве къомшусы къаршысында турып сорады:

— Эвге хабер язасынъызмы?

— Э! — шу арада джевапланды юкъарыдаки къомшусы. — Учь сёз: сагъ-селяметим, севем. — Марфа Петровна… — ве анълатты Марфа меним апайым.
Къара шеэрде эвдекилернен язышмакъ ясакъ этильген… мында не олаяткъаныны сычан биле бильмесин, деп.
Язмагъа яздым ама, бир мераметли незаретчи тапсанъ да, ёлласанъ… казематнынъ арабакъапусындан чыкъкъан сонъ пошта къутусына ташласын…
Ана къайда меселе!
Истейсизми? — юкъарыдан къарандаш ве талебе дефтеринден къопарып алынгъан кягъытны узатты. — Иште, профессор, энъ саде, амма терен маналы: сагъ-селяметим, севем сёзлери иле гонълюнъизни раатлатынъ…

— Сагъ олунъ, тырышырым, — разы олды Чобан-заде, апис этильгенининъ ильк кунюнден о, зенаатдашлары арасында язма сёзнинъ устасы сайылып, чешит къабиле ве халкъларнынъ миллионнен сёзлерининъ дадыны бакъкъан ве иште къуллангъан олса да, шимди чекише, апайы, эви акъкъында хабер насыл этип алмалы… ве кери мензильни — Ичери-шехер Къара шеэр олгъаныны насыл косьтермели, деген фикирден азап чеке эди…
Сонъ къарар алды — ёкъ, Ругие бойле мутхиш дарбеге даянамаз.
Кягъытны тизинде тегизлер экен, озь дуйгъуларыны, къасеветлерини шиир вастасынен ифаделемек истеди.
Лякин къальби ильхамлы сатырлар иле сесленмеди, аз да олса, арынмакъ, тазермек истемеди.

Къоллары озю-озюнден Алла берген ильхамындан марум къалгъан мабюснинъ тюшюнгенлерини, дуйгъанларыны серт несир сатырлар иле ифаделедилер:

«Меним языларым ич бир шей косьтермесе де, къырылгъан, чайпалгъан, бельки бугунь-ярын олип, ёкъ болуп кетеджек къырымтатарны, онынъ минлерини, дуйгъуларыны бек яхшы косьтере; бир кунь келип, тарих Къырымман огърашса, къырымтатар къырымтатарны къыдырса, меним языларым ортагъа чыкъар.
Эгер булай олмаса да, зарары ёкъ, манъа, бу сатырларымны язгъаным да етер...».
