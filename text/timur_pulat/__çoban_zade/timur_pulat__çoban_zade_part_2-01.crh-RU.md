## Экинджи къысым

### I

Бинъ докъуз юз отуз единджи сенесининъ бир аязлы сабасы бизим тикбаш бухаралы кене чагъыргъан Каспийнинъ ялысына ёл алды… 
Вагон пенджересинде корюнген манзарадан тарсыкъып, янъгъызлыкъ ве къорувсызлыкъ дуйгъусыны къозгъагъан къазах чёллерининъ джансызлыгъындан болдурып, Хабиб Гулям-заде Семипалатинсккедже аман-аман бутюн ёлны юкълап кечирди.

Не ашагъыдаки ерде ач сабийнинъ агълавы, не ярысархош картаджыларнынъ сеслери, не къалп ракъы къокъусыны даркъаткъан стаканларнынъ тыныкъ давушы онынъ агъыр, тосат-тосат эсини джойгъан хастанынъ юкъусына ошагъан юкъусыны бозып олды...
Сыкъ-сыкъ токътагъан тренге Оренбургда, Бузулукъта, вагондан вагонгъа кечип, пишкен йымырта, къартоп, тузлу хыяр теклиф эткен станциялардаки шаматалы сатыджылар биле бу юкъуны айындырамай эди… 

Рязаньда токътамаздан эвель вагон сарсылды.
Хабиб уянды, пенджерени ачты, бурнуна куюк, къырмызлангъандже къабугъы сыдырылгъан акъкъайынларнынъ къуру япракъларынынъ къокъусы урды — кузь сувугъы келеджегининъ беяны.

Перронда Хабиб синъирли-синъирли тютюн ичип, чевре-четке бакъынгъан кишини абайлады.
Эм бир кереден шу бельгисиз адамны хатырлап, истемеден эгильди ве пенджереден чекильди.
Шубе ёкъ — эр шейи: ишмарлары, омузларыны синъирли сыкъ-сыкъ силькигени о, шу Хабиб Бакугъа ильк баргъанда вагон-ресторанда расткетирген пассажирни анъдыра эди.
О келишинде Хабиб чокъ вакъыт бу адамнынъ къысыкъ бакъкъан, ичинъни-багърынъны якъкъан кескин, бездириджи козьлерини унутып оламагъан эди…

«Бесе-белли эбедий пассажир, озю де не ерде тюшеджегини, къайда башыны ясландыраджагъыны бильмейдир”, — мыскъылнен тюшюнди Хабиб, оны теляшландыргъан фикирлерни къуваракъ.
Айныкъ тюшюнерек, трен кочеджекте минген бу инсан чиптесиз юргенлерни джоремеге ограткъан, кимсе дуймасын деп, адий урба кийип юрген тешкериджидир, деген нетиджеге кельди, даа десенъ.
Алла биле ким о…
Хабиб ачувнен къолуны къакъты…
...Иште, Москва дживарындаки ильк эвлер де корюнди.
Пассажирлер узакъ ёлда тютюннен паслангъан пенджерелерге япыштылар, къою ыстан бири-бири артындан, этрафтаки бир-эки къатлы эвлерге опькелеген киби, Кремльнинъ кулялары корюнмеге башлангъан сонъ, эр кес, эмир эшиткендай, джемидан ве чанталарына япышты.
Биринджи кересине нисбетен бу кереси Москванынъ манзарасы Хабибни ич эеджанландырмады; анджакъ Ташкентни кечеяткъанда о, озю ичюн къарар алгъан эди: Бакугъа кетеджек тренни Курск вокзалында еди саат беклегендже, пайтахтнынъ тарихий ерлери ве белли шахыслары акъкъында яланнен акъикъатны къарыштыргъан лафазан къылавуз иле туристик автобускъа минип, айтувлы, корюмли ерлерни бакъып чыкъмалы…
Хабиб, джемиданыны салландырып, адамлар акъынтысындан тез айырылды ве юк ташыйыджыларнынъ шаматасына къулайкъ асмайып, Къазан вокзалынынъ бинасына якъынлашты.
Энди бильген маршрутнен метрода Курск вокзалына барып чыкъты.
Яры-ярыгъа къаранлыкъ беклев залыны тапып, Бакугъадже тренге отурмакъ мумкюнлигини илян этмегендже, анда кечирди, еринден биле къыбырдамады, залнынъ ичи тер сасыгъы ве аджеле гъыда ашханесинден кельген борщ къокъусындан гъает тынчыкъ эди.
Хабиб юкъусыз геджелернинъ нетиджеси — эки юз саифели метнни сыгъдыргъан салмакълы джуздан яткъан агъач джемиданыны тизлеринен сыкъып отурды.
Бутюн ёл, Чобан-заде онынъ Абдулла Къадыри акъкъында ишини екюнленген, деп саяджакъмы, я да оджагъа даа бир кере кельмек керек олгъанына озюни азырламалымы, деген тюшюнджелер оны къыйнады.
Бухаралы огюнден джемиданына, онынъ ичиндекилерине къыймет кескен киби, кескин назар ташлап, энди эки кере къатты адымнен милис хадими кечти…
Радиодан Москва-Баку тренине отурмакъ илян янъгъырагъаныны, девамлы беклемектен юкъу серсеми олгъан Хабиб эшитмеди ве зал ярысындан зияде бошагъандан сонъ озюне кельди.

Вагонда купенинъ кенарында ер алып, джемиданыны юкъары ятакъкъа атты ве ястыкънен къапатты.
Купеде трен кочьмезден нард оюныны башлагъанларгъа козь ташлады.
Тахтагъа ташлар урулгъаны эм де оюнджыларнынъ “ду бир”, “шеш беш” къычыргъанларындан джошкъун Баку нардджылары олгъаныны анълады.
Олар бир кереден бухаралыгъа обир сеферки келишинде далгъан муитни хатырлаттылар… о заман да багъчалар ве азбарларда ташлар тыкъырдысы ве “гоша беш” фетхий давушлар этрафкъа даркъала тургъан…
Сонъ исе хатырлавларыны даа девам этип, сыджакъ, эеджанлы дакъкъалар козь огюнде джанланды — Бекир агъа ве Ругие ханымнынъ Кооперативная сокъагъындаки о киби яш, чокъсу Къырымдан студентлер толу эви.
Асие Акимованы да хатырлады…
Шимди къайда экен?
Оны насыл къаршылар?

Къаршыда отургъан оюнджыларнынъ апайлары ёллукъ богъчаларыны тизлерине сыкъып, теляшлана эдилер, акъайлар шу кумар оюнындан зияде къызышып, къавгъа этмесинлер.
Алла косьтермесин пычакъ да чыкъмакъ мумкюн.
Лякин, бир оюн ойнагъан сонъ эм юткъан, эм юткъузгъан, къол тутушып, оюнны “Аршин мал алан” тюркюсининъ иджрасынен екюнледилер.
Бойле екюнден тынчланып, Хабиб пенджерени къапатты.
Трен кочьмезден эвель бошагъан перронда анавы белли олмагъан эриф кене козюне чалынды.
Трен мудири янында турып пармагъынен кягъыттаки джедвельни кечире эди.
Учюнджи, созулгъан гудок оны энди кочеяткъан треннинъ басамагъына, онъа къолуны узаткъан мудирнинъ пешине атламагъа меджбур этти.
Онынъ пейда олувынен тааджипленип, пенджереден чекильди ве акълына, бу бинъкилометрлик ёлны бельгисиз кишининъ назары астында кечиреджегини тюшюнди: эр бир дакъкъада о, вагон бою огге-арткъа кече биле я да Хабибнинъ артындан вагон-ресторангъа нарзан шишеси алмагъа бара билир…
Анълашылмагъан хаялет.
Хабиб юкъарыдаки ятакъкъа минди, теляшлы фикирлерни къувмагъа тырышып, козьлерини къапатты, лякин бу, бельгисиз адам тесиринде пейда олгъан фикирлер анъында Чобан-заденинъ сымасыны яратты.
Хабиб, Абу Сайид онъа Бекир агъаны “телефли гуняхлар”да дефаларджа къабаатлагъан, онынъ ве Ругие ханымнынъ омрюни къарарткъан душманлар акъкъында икяе эткен “Тандыр”даки акъшамны хатырлады.
Биринджи апайы къавгъаджы Диляра Булгакова, къырым газетлеринде агъасына чиркеф тёккенлерге къолтутмагъан ве Къарасувбазар мектебинден къувулгъан догъмуш къыз къардашы Зулейха Чобан-заде...
Бойлеликнен, ёл бою бири-бирини денъиштирген станциялар — Елец, Борисоглебск, сонъра – Сталинград, Астархан, Махачкала, Сумгаитни кечер экен, Чобан-заденинъ сымасы онынъ козю огюнде ве фикирлеринде эди.
Ич бир станцияда вагондан чыкъып, тазе ава алмагъа истеги олмады.
Хабиб пенджереден дикъкъатнен бакъып, къыдырса да, Тифлис вокзалынынъ перронында къаршылагъанлар арасында Абу Сайид Ходжаев ёкъ эди.
Бухаралы мусафир тренден тюшип, чевре-четке бакъынды — перрондан кетеяткъан адамлар арасында шу бельгисиз кишини корьмеди.
Трен оны энди экинджи кереси кетирген Тифлис вокзалы Бакунынъ дигер вокзалларындан тыш корюнишинен, византия услюбинде сутунлар, денъиз боюнда къурулгъан шеэрлер ичюн хас миллий орьнекли ярашыкълы шекиллер иле сюслендирильген залларнынъ дюльберлигинен баягъы фаркълана эди…
Лякин къасевет Хабибни вокзалдан тыш тарафкъа, ялы кенарына къувгъан киби олды.
Нефтяниклер джаддесини тез кечип, Губернаторскийге чыкъты, анда бурнуна ермай лекелеринде чюрюген денъиз отларынынъ сасыгъы урды…
Оны чекиштирген суаллер сырасында, не ичюн, Ходжаев онынъ келеджек кунюни бильсе де, оны къаршыламагъа кельмегени бар эди.
Ялы бою сокъакътан тотлу демир басамакълар иле сувгъа эниш башлангъан ерде янъгъыз балыкъчы тургъаныны корьди.
Къолуны кенъ чекип къармагъыны сув сайы олгъан ерге ата, лякин даима телине сарылгъан гурь, къан тюсте къырмызы сув отларыны чыкъара эди.
Ялыгъа урулгъан далгъалар санки сувгъа баткъан адамларнынъ къанындан даа арынмагъан киби, дуйгъу пейда олды... 
— Э-э… — эшитти Хабиб атындан созулып айтылгъан сёзлерни: — Иште, денъиз де, къартлар биле хатырламагъан, кечкен язнынъ сыджагъына къаршы исьян къопарды.
Сув отлары къою къырмызы тюсни алдылар, тек еди баллыкъ фуртуна денъизни темизлей биле.
Къызыл фуртуна…

Хабиб таныгъан сеске бирден чевирильди.
Ялыда сувгъа бакъып, шу “эбедий пассажир” тура, санки денъизнинъ мына-мына къопаджакъ исьяныны беклей — энъ теренден котерилип, сайы ерлергедже келеджек ве ялы боюна къызыл, темизлейиджи фуртуна иле дарбе ураджакъ…
— Сарымсакъов аркъадаш! — эски танышына киби, къычырды балыкъчы, тельни къармакъкъа аджеле сараракъ. — Насыл келип чыкътынъыз?
Ахун сизни машинада къаршыладымы?

— Къаршылады, арбийджесине, дакъкъасы дакъкъасына. — А-на, къалдырымнынъ кенарында турып беклей, — сесленди Сарымсакъов адландырылгъан адам.
Дюрбинни Хабибге къаршы тиклеп бакъты ве, бираз акъсап, машинагъа догърулды.
Хабиб, Сарымсакъов, къалын кевдесини тар къапугъа сокъып, машинагъа отурмагъандже, онынъ артындан бакъты, о бир кереден сурьат алып, эвлер арасына синъди.
Бу экинджи кере онынъ пешине тюшип, бир афталыкъ ёл кечкен “даимий пассажирге” бизим бухаралынынъ ачувындан къаны къайнады.
Хаяллар ичинде яшагъан яш йигитнинъ мийинде ве юрегинде топлангъан къоркъулар аксине чевирилип, оны джесюр, атта теджавузий олмагъа меджбур эткен сынъыр бу эди…
— Бу, Сарымсакъов аркъадаш, ким олгъаныны айтмазсызмы?
Шанлы Баку шеэрине оны не кетирди? — адым атты Хабиб, ялы боюндан кетеяткъан огъуры ачылмагъан балыкъчынынъ ёлуны кесип.
Балыкъчы, сескенип, къармагъыны огге алды ве тааджипнен Хабибге бакъты.
— Сиз буны менден яхшы бильмек керексиз…
Сиз семетдеш дегильсизми, экинъиз де Бухарадан, — зевкъландырыджы сеснен джевапланды о. 
Бойле апансыздан япылгъан итирафтан Хабибнинъ юреги сыкъылды, бир кереден кескинлешкен къулагъына денъизнинъ агъыр хасталардаки киби нефес алувы урды.
— Сиз буны да билесинъиз?
Мен Бухарадан олгъанымны?
Джевап оларакъ айнеджи бакулы теэссюфнен башыны саллады ве ерли акъайларнынъ энъ сонъки моты олгъан — узун ялпакъ кунешлиги олгъан шапкесини чыкъарды. 
Эм де, онъмагъан балыкъчылыгъыны унутмагъа тырышып, фикирлерини сеслендирмеге башлады.

— Нафиле айтмагъанлар, шимдики яшларнынъ хатырасы къыскъа…
Бизни байлардан къуртаргъан большевиклернинъ адларыны ич де акъылларында тутмайлар… душман моллаларнынъ чешит олмайджакъ язылары ерине, мектеплерде азербайджан тилинде дерсликлерни де унуттылар.

“Мефкюревий аркъадаш, онынъ иле мукъайт олмакъ керек”, - тюшюнди Хабиб оны динълеерек.

— “Къара шеэр” къуюсында бомбаджыларны исьянгъа котерген фитнеджилерни де… о ерде шимди нумюневий тюрьме ерлеше…
Мени, Рустемни ойле де хатырламадынъызмы? — айнеджиликнен козьлерини къысты… — Эки йыл эвельси, сиз, яш йигит Бакугъа ильк келишинъизде, денъизни корип, айреттен къычыргъанынъызны, аркъанъызда ялдап, бутюн балыкъларны ушкюткенъизде.
Сизни къувмадым, бу чёллю, дедим, денъиз оларда тек къумлар ичинде уфукъта хаялет, яланджы тасвир, козьни алдаткъан бир левха киби корюне…
О заман танышкъан эдик; о йылы ав да гъает берекетли эди, шимдики киби дегиль.
Ава да яхшы эди, енгиль ельчик уфюре...
Денъиз тынчыкъ… аджайип…
— Бельки де, — озю де шубеленмеге башлап, башыны къакъты Хабиб, хатырламагъа тырышып. — Селям алейкум…
Янъыдан корюшкенимизден мемнюним. — Ве джадде тарафкъа адымлап, тюшюнди: — Эки йыл эвельси… большевиклер, меньшевиклер, душман моллалар — бойле сёзлер газетаджыларда ве минберге чыкъкъан профессорларда мот… буларны балыкъчыларнынъ, ермайджыларнынъ, адий адамларнынъ башларына да синъдиргенлер… о заваллылар шимдигедже тек аш-сув акъкъында тюшюне тургъанлар, сынфий куреш оларнынъ акъылларына биле кельмей эди.
