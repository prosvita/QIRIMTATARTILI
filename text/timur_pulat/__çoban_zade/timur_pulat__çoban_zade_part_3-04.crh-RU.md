### IV

Сычан тюсте мундир кийген алчакъбойлу, тыгъыз незаретчи чызмаларынен такъырдап, Чобан-задени алып кеткен бургъучлы мердивен Къара шеэрнинъ дёрт къатындан сармал шеклинде сарып ала.
Бир вакъытлары ермай къуллеси котерильген ерден къавий туттурылгъан пармакълыкълы арабакъапудан тар кечит бар эди. 
Мабюслернинъ камераларындаки демир кемерлер чокълугъындан Чобан-заденинъ козьлери джырыкълана, оны козь иле озгъарып, нараларда яткъанларнынъ тек къаралтыларыны коре эди.

Незаретчи баягъы вакъыт, эринген киби, багъламдаки анахтарларны сайлады, сонъ демир къапугъа басты — яры къаранлыкъта пармакълыкълы пенджереге тирельген тар аралар иле эки къатлы наралар манзарасы ачылды.
Незаретчи джедвельге бакъты:

— Мабюс Чобан-заде — он дёртюнджи ер.

Он дёртюнджи — ашагъыдаки нараларда — къатты, тер ве тютюн сасыгъан миндер.
Козьлери зайыф ярыкъкъа алышкъанынен Чобан-заде оданынъ манзарысына талгъын бакъты — маса, сув иле чапчачыкъ, кенефни айыргъан фанер дивар.
Юкъарыдаки къатта отургъан къомшусы янъы кельгенни къыркъылгъан башындан аягъынадже козетти, агъаргъан тюрьме урбасындаки 715 номерасына дикъкъат этти ве тасдикълады:
— Литер А…

Чобан-заде бирден башыны къакъты, бу худжур сёзлерни о тахкъикъатчынынъ кабинетинде, о биревнен телефондан лаф эткенде эшиткен эди.

— Сиясий мабюс, — саде, эр кимге белли шей киби, ачты тахкъикъатчынынъ сырыны къомшусы. — Бизде мында литер А хусусий къорчалав астында…
Агъалар тиймезлер...
Хоразлар тийип башласалар исе, котлерине яндырарлар...
Анджакъ паханлар ерине соргъуларда тахкъикъатчылар гъайрет иле чалыша… керекли къабаат танылмасына иришмек ичюн ичеклерни къарыш-къарыш созып чыкъарырлар…
Ана шай…
Мен олар иле къонушмакъта буюк теджрибе саиби олам. — Ве апансыздан фысылдамагъа башлады: — Мени башта литера А боюнджа къабаатлайджакъ олдылар, санки мен Мангъышлакътаки ермай къазмаларында диверсия япаджакъ экеним.
Эр кунь обир дюньягъа кетмеге азырладылар…
Мен де пенджереден бакъып, озюмни анда, энъсемде окъ иле яткъанымны тасавур эте башладым…
Лякин, насыл бильмем, араларына Москвадан кельген якъарлыкъ къарышмалар боюнджа мутехассыс тюшкен… меним ишимни бакъкъанда, янгъын олгъан ерден фотоны, ресимлерни дикъкъатнен огренип, мени къуртарыджы мелегим нетидже чыкъаргъан: къулледе янгъын заводнынъ къайнакъ къусурындан башлангъан…
Ишимни литера Б-ге денъиштирдилер — он экиден он бешкедже.
Мен исе бу куньлерде — аначыгъым! — алтмышны толдураджам. — хымылдады: — Нефакъагъа чыкъмакъ вакъты кельди…

Чобан-заде, келишкен ятышны тапамай, бир янындан дигер янына чевириле берип, оны яхшы эшитмей, къомшу нараларда яткъанларынынъ шамата ве шытырдысындан сеси узакътан кельген киби эди.
Биревлери, пирени басмакъ ичюн, миндерини шамарлай, кимдир анълашылмагъан бир шейлер сомурдана, къарыкъ давушнен оксюре эди.
Тёпедеки къаттан къомшусы исе бойнуны ашагъы созып, Чобан-задеден лаф арай, бесе-белли онъа ишанч дуя, я да къальбинде олгъан къасеветлерден, оны къыйнагъан тахминлерден къуртулмакъ ичюн лаф эте берди:

— Пенджере янында турсанъ, сыкъ-сыкъ азбардан кельген атыш давушларыны эшитмек мумкюн.
Бизни бу къатта къапагъанлары ичюн — бизге алий джеза чыкъарылмаз… ойле олур: тройка, тахкъикъат ишинен таныш олгъан сонъ, меним ишим киби, сизинъ ишинъиз де къарарнен он беш йылгъа чеккени акъкъында нетидже чыкъарыр, анджакъ, бу аныкъ дегиль…

Чобан-заде оны аман-аман эшитмей эди, онынъ дикъкъаты зайыфлашты, о, озь адетине уйып, миндерге сагъ янагъынен басылды, чеккен къарсанбалардан къызышкъан къальбинден сыджакъ вуджудына авушты, эр бир уджейресини, эр синъирини бошаштырды…
Эм эр заман олгъаны киби, юкъугъа кеткенде талгъын мийи шу куню яшагъан теэссуратлардан чешит худжур, фантастик левхалар яратмагъа башлады.

Къалабалыкъ левхалар-тюшлер арасында, кескинлешкен насылдыр единджи дуйгъу иле Чобан-заде камера ичинде наралар арасында, о якъалангъан танъда, санаторий палатасынынъ къапусы ачылгъанда, апансыздан пейда олгъан анавы къаралты олгъаныны сезди, зорнен танылгъан сымасындан, къалпакълы башынынъ колеткеси, къаранлыкъта йылтырагъан бакъыштан…

«Эбет, бу одыр… насыл эди?
Насыл эди шу?
Файтонджы Сервер…» — хатырламады, сезди о.

Чобан-заде козьлерини ачты ве теляшлы юрек урувы тюшни къувгъаныны дуйды, отурды, топракъ тёшемеге табанларынен тийди.
Юкъарыда яткъан къомшусы, юкъусызлыкътан чекишип, мындаки Къара шеэр, адлие акъкъында, кене озь къарыкъ сесинен тариф этмеге девам эте эди - анълатувларына кунь джедвелини къошты: мабюслерни чалышмагъа меджбур этмейлер, кезинмеге чыкъармайлар, ашаладжакъ боткъаны наралар янында ерлештирильген масачыкъларгъа кетирип бошаталар…
Машиналь тарзда, керек олмаса да, Чобан-заде къолунен агъач таянгъычларны къыдырып, ятакънынъ къайсы тарафындан шу ачылгъан аш масачыгъы ерлештирильгенини анъламагъа тырышты…
Апансыздан, ич бир алякъасыз, Севиль деген адны хатырлады…
Севиль ве Сервер…
Сонъ фикири болюнди...
