### III

Биревнинъ телефон чанъына кабинеттен мемнюн чырайынен кеткен Карпонос, сытыкъ чырайынен, бир шейден къасеветленип къайтты.

— Отурынъ!
Битирдинъизми? — огюне «Анкета»нынъ толдурылгъан япрагъыны чекип алды. — Бир шейни гизлемединъизми? — языларны козьден кечиргенде, мутехассыс бакъышы иле къайд этти: «язысы тюзгюн, синъирли дегиль, озюни къолда тутмагъа беджере — къавий ирадели демек…
Къырарыкъ»...

— Демек, «Анкета» толдурылгъан кунь: Бинъ докъуз юз отуз секизинджи сенеси экинджи февраль… догъулгъан ери Къарасувбазар, Аргъын кою, яшы - къыркъ учь, къырымтатар, эвли, — окъуй эди тахкъикъатчы сесини юксельтмейип, санки Чобан-заденинъ омрюни агъыр ювакънен тегизлеп кечти.
— Мусульман хайрие джемааты тарафындан Истанбулгъа окъумагъа ёлланды. — Онынъ сеси тюзгюн ве джан сыкъыджы эди.
 — Бинъ докъуз юз он дёрт сенеси тюрк лицейини ве бунен берабер Истанбул университети янындаки арап ве френк тиллерини огреткен учь йыллыкъ курсларны, бу тиллерни мектеплерде ве лицейлерде дерс бермек акъкъынен ёкюнледи.
Башыны котерип, папироскъа серник кетиргенде, мабюске козь ташлады, тютюнни ичине терен чекип, хырылдап оксюрмеге башлады.

Бутюн бу вакъыт Чобан-заде козюни алмай, онынъ эр бир сёзю, эр бир ишмарыны козетип турды ве лехджесинден, денъишмелер ели оны Бакугъа къайсы бир улькеден — Тамбов я да Воронежнинъ коюнден кетиргенини бельгилемеге тырышты…

— Демек, бинъ докъуз юз он дёрт сенесининъ сонъу…
Бизде не бар? — Тахкъикъатчы сусып отурды, тюшюнджеге далды ве «Анкета»да бир шейни къайд этти: — Бекир Ваапович Чобан-заде бундан сонъ ненен мешгъуль олды?
Будапешт университетининъ тарихий-филология факультетинде окъуй…
Дёрт йылдан сонъ оны битире… — Тахкъикъатчы «Анкета»да невбеттеки къайдны япты, бир шейден шубеленип, тюшюнджеге далды:

— Йигирми сенеси кене шу университетте диссертация къорчалады, — токътады ве эджалап окъумагъа башлады: — «Кодекс Куманикус»та сингармоник уйгъунсызлыкъ киби корюнген аллар ве тюрк тиллеринде артикуляция базасы меселелери” тюркшынаслыкъ боюнджа филология докторы унваны, ильмий ребери академик Игнац Гольдцигер, — кученип окъугъанындан къызаргъан козьлерини метинден алды ве хошнутсыз сеснен:

— Бу тарифлемелер де неге керек?!
Игнац ве башкъа шейлер?
Анълайым, филолог ве шаир оларакъ чокъ сёзлер къулланмагъа арекет этесиз - сизге юзь берсенъ — кечмиш ве Къара шеэрде кечеджек яшайышынъыз акъкъында дестан язарсынъыз. — Кулюмсиреди ве «Къызыл фуртуна» иши» адлы джюзданны ачып, ичинде къарандашнен нелердир къайд этти: — Тюрк тилини Будапештнинъ Шаркъ Академиясында окъуттынъыз, бойле, Академия киби эмиетсиз шейни къайд эттинъиз, лякин, не ичюндир, джиан дженкинде австриялы маджарларнынъ тарафында олгъанынъызны гизлединъиз, — ве серт сеснен, Чобан-задени тахкъикъат ичюн муим бир делиль гизлегенинде туткъандай: — Дженкте иштирак эткенинъизни язып кирсетинъ.
Ондан сонъ — насыл тиллерни билесиз?
Козенегинде окъуймыз: немсе, тюрк, маджар, френк, арап, рус…
Совет Шаркънынъ эсас тиллери — озьбек, къазах, туркмен…
Эрмени тилини огренем, — Карпонос козьлерини «Анкета»дан бир аньге алды, Чобан-задеге ифадели бакъты: эрмени тили де даа неге керек?
Эндиден сонъ етиштиреджек экенми? - дегендай, кулюмсиреди. — Бугуньки куньге зенаат боюнджа ильмий ишлернинъ умумий микъдары эки юзге якъын…
Олар арасында «Кодекс Куманикус»та сингармоник уйгъунсызлыкъ киби корюнген аллар”, Будапешт, бинъ докъуз юз йигирми, «Къырымтатар тилининъ ильмий сарфы деневи», Акъмесджит, бинъ докъуз юз йигирми дёрт, «Тюрк тили ве эдебияты усулиети», эки томда, Баку, бинъ докъуз юз йигирми единджи… — Ве муреккеп серлевалардан болдурып, окъувыны сессиз, тосат-тосат тек айры арифлерни айтаракъ: бу-бу, эбет-эбет, мына-мына, я? — окъумакъны девам этти, сонъ кене сесли окъумагъа башлады: — Рус, тюрк, озьбек, къырымтатар, маджар тиллеринде дердж этильген…

Мабюс акъкъында бу къадар чокъ малюматны алдырамайып, Карпонос апансыздан башыны къолларынен къапкъачлады, «Анкета» устюнден къыбырдамайып, эгилип отурды.
Бакъмайып, масада «Казбек» къутусыны къолунен тапты, якъмайып, пармакълары арасында папиросны эзгеледи.

Тахкъикъатчы вазифесинде секиз йыл чалышып, онъа чешит мабюслер расткельген эди — биревлери зарар кетиргенлеринде къабаатлангъан, дигерлери джинает акъкъында чакъмагъанлары ве дигер гуняхлар ичюн джинаий кодексте «сиясий» маддесине уйгъан тек бир дане бар эди.
О, геджелернен къораларда ве газет тюкянларынынъ джамларында чешит сыфатта гурь мыйыкъларны сыза тургъан — сытыкъ чырай, ири бурун, инже дудакълар улени сыкъып тура ве тютюнден сараргъан мыйыкълар…
Карпоноснынъ хызметдешлери чыкъарылгъан фотоларны чешит шекиллерде Иосиф Виссарионовичнинъ суретлерине къойып бакътылар — эм гедже, невбеттеки ресим сызылгъанда, авескяр рессамны тутып, якъаладылар.

Чобан-задеге кельгенде исе, ильк сефер тахкъикъатчынынъ мийи китаплар ве умумий микъдары юз он докъуз том олгъан ишлернинъ джедвелини, мабюс бильген тиллернинъ чокълугъы иле Бабилон къуллесини йыкъмакъ чареси олгъаныны, четэль адлар ве шеэрлернинъ алышылмагъан номайлыгъыны къабул эталмай эди…
Апансыздан болдурув сыкъып кельген башы патлайджакъ киби олды.
Къоллары эски баш агърысындан липильдеп ургъан чекелерине озю узанды, башында исе санки мийнинъ эки ярысы айырылгъандай дуйгъу бар эди, - тамам Карпонос чекистлер мектебинде имтианладан эвель огренген «кипит наш разум возмущеный» тюркюсине ошады.

Къолу «Анкета»ны озю тапып, козю огюне кетирди ве устюне «Тройка»гъа.
 Литер-А.

— Бугуньге — етер! — кирген незаретчиге кягъытны узаты: — Имза къоюнъыз — мен тапшырдым, сиз — къабул эттинъиз.
Къолдан къолгъа.
