### V

Бекир агъа иле корюшмек ичюн Кисловодсккъа джаяв кетмек къарары бизим бухаралыны ойле бир эеджанландырды ки, Кооперативная сокъагъына тез адымлагъан вакътында о, озюни энди янъгъыз ёлджу олып, сюлялеси имам Шамильден башлангъан акъ гвардияджы авар субайлары сакъланып юрген тикенли дагъ ёлчукъларындан кеткенини козь огюнде джанландырды… 
Эвге киреджекте, нефесини тынчландырмакъ ичюн, адымларыны явашлатты.
Асие, Абу Сайид аман да айретленирлер, Ругие ханым исе талебесининъ Бекир агъагъа садыкълыгъына къыймет кесер, деп тюшюнди.
Лякин Хабиб квартиранынъ къапусыны ачкъанынен, белли олмагъан адамларнынъ серт эмир берген сеслерини эшитип, тааджипленди ве шашмалады.
Давушлар шаматасындан къадын агълавы айры эшитиле эди… 
Хабиб къапуны бирден ачты ве босагъада, даа эки саат эвель денъизни тап тюбюнден тёпесинедже темизлейджек къызыл фуртунаны беклеп дюрбинге бакъкъан адамнен юзьме-юзь къаршылашты…

“Сарымсакъов аркъадаш” – санки юзюни атеш якъкъан киби олды.

— А-на-на, меним семетдешим Хабиб Гулям-заде, янълышмасам, – деди Сарымсакъов, Хабибни баштан-аякъ сюзерек, санки о урбасы астында бир шей сакълай. – Кисловодсккъа бармагъа истединъизми, энъ олмагъанда – джаяв.
Ашыкъманъыз: эгер, машнанен кетмек джаяв юрмектен хавфсыз олгъаны къарарына кельсек, шу куню сизге билет алырмыз, девлет эсабындан.

Онынъ эмир этиджи сесини эшитип, ятакъ одасындан къолларыны эеджан иле къапкъачлагъан эм башына сылакъ явлукъ саргъан Ругие ханым чапып чыкъты ве яйгъаралы сеснен къычырды:

– Аллахым, Хабиб!
Бизде тинтюв…
Неге?
Не ичюн?
Бекир Чобан-задени неде шеклегенлерини айтмайлар!
Бу къышкъыртма!
Бойле къанунсызлыкъ юзь бергенини Парижде, Берлинде, Будапештте, Москвада, Ташкентте, эм де мында, Бакуда бильселер, онынъ зенаатдашлары, талебелери не тюшюнир?!

Давушына ятакъ одасындан ашыкъмайып, таз баш, салпыкъулакъ адам чыкъты
Агъзында тютеген папирос:
— Тынчланынъ, бизим севимли артистимиз, хасталанырсыз, къоркъам, тёшек хастасы олурсынъыз…
Сиз — халкъ серветисиз достояние, сийрек истидат, озюнъизге мукъайт олмайсыз, — айнеджилик этип, пиязламагъа тырышты о.

— Генерал Сумбатов?!
Бу спектакльни неге косьтересиз?
Бутюн эвни аякътан башкъа къойдынъыз, уста Джованни Понтининъ он единджи асыргъа аит фортепианонынъ къапагъыны тырнадынъыз.
Клавишаларыны батырдынъыз, санки сизинъ команда бу клавишаларда “Казачок” чалды…
Акъайым йылларнен устюнден чалышкъан къыймети буюк олгъан эльязмаларны аякъ тюбюне атып, кирли чызмаларнен басып кечтинъиз…

— “Казачок”! — шакъылдап кульди Сумбатов, сары, тютюнден сараргъан тишлерини косьтерип, о, мундирининъ юкъары дёгмелерини ашыкъып чезгенде исе, бойнунынъ дамарлары къабаргъаны корюнди. — Не ичюн “Джанги” дегиль?!

Оны динълемезден, Ругие ханым аякъ тиремеге девам этти:

— Атта мусафиримизнинъ джемиданыны тинттинъиз, — Хабибге чевирилип, козьлерини акъайтты. — Не къыдырдынъыз, бир чифт чорапмы?
Тюб урбасынымы?
Айып олсун!
Гъарип аспирант…
Бутюн шейлерни къарыштырып къойдынъыз, учь йылыны сарф эткен ишининъ саифелерини дагъыттынъыз…
Онынъ оджасы — йигирми дёрт яшында профессор унваныны къазангъан Бекир Ваап огълуны тюркшынасларнынъ бутюн топлашувларында дюньяджа белли олгъан алимлер янына алып, президиумларгъа давет эте эдилер.
Онынъ бутюн, эминим ки, келеджекте музейлернинъ дегери оладжакъ китапларыны, эльязмаларыны, языларыны кирли солдафон чызмаларынен бербат эттинъиз, — токътамакъ бильмеди Ругие ханым, онынъ сесинде агъламсырав нефрет иле денъишип турды.
— Олды!
Олды! — котерди къолларыны Сумбатов. — Джаным, тынчланынъ - профилактика, огюни алмакъ макъсадынен.
Сизинъ акъайынъыз киби истидатлы адамлар бала киби садедиль олалар.
Яман бир алгъа тюшмесин деп, къоруймыз… эр ерде тузакълар къоюлгъан… инкъиляп душманлары юкъламай. — Ве къычырды: — Команда — пешиме тюш!

Ругие ханым чагъырылмагъан мусафирлерни озгъараракъ:

— Ёкъ!
Башкъа чагъырманъыз мени…
Сизинъ милислеринъиз огюнде йырламакътан ред этем.

Энди къапуда тургъанда Сумбатов даа бир тынчландырыджы арекет япаджакъ олды:

— Сизге уста Керим Бедайбейлини чагъыртырым, фортепианоны сазласын деп…
Яхшы къалынъыз.
Бекир Вааповичке селямлар сёйленъ.
— Аллах къорусын! — айтмагъа етиштирди Ругие ханым: — Сизинъ Бедайбейли саздан гъайры къолуна бир шей алмагъан, Джованни Понтининъ фортепианосыны сазламакъ къолундан келеджекми...
