## ИКЯЕНИНЪ СОНЪУ

(Алты йыл кечкен сонъ)

Асие, къаверенки картон джемидан онынъ джансыз эллеринде тюшеятаджакъ сайын, адымларыны де тезлештирип, де сакинлештирип, тозлу кой ёлу бою талгъын-талгъын кете эди.
Эвельки, Бакуда окъугъан Асие Акимованы бильгенлер, онъа бакъып, о замандаки нарин, юксек бойлу дюльбер, Бекир Чобан-заденинъ Кооперативная сокъагъындаки эвинде бекленильген мусафир олгъан къызны зорнен таныр эдилер.

Гъурбет кокю тюбюнде дженюпнинъ ич бир вакъыт сёнюкмеген кунеши ве сыджакъ еллер онынъ вуджудыны къуруткъан, бетинден табанынадже къарарткъанлар.
Мавы козьлерининъ къыгъылчымлы бакъышы, дудакъларындан тюшмеген ве Хабиб Гулям-задени иситкен тебессюми кетип, онынъ, къорантасынынъ ве семетдешлерининъ башына тюшкен фаджиа бетинде солгъун янакъларындан сакъалынадже узангъан эрте бурюшиклер иле акс олунгъан.

Бу, эки ай незарет астында булунып, комендатура сынъырындан ильк чыкъышы эди, кузь башынынъ уйле кунеши онынъ эр бир адымыны излеген киби, къыя кольгеси де сагъдан, де солдан пейда олып, сюргюнлилерни баракларда ерлешкен оба-тёпели Ромитаннынъ дживарындаки Сардор къышлагъындан озгъарып кельди.

Уфукъкъадже баргъан памукъ тарлаларыны больген кой ёлунынъ кенарларында, эр бир бурулышта ёл косьтергичлери турып, апансыздан «Ромитан — Бухара. 19 км» деген косьтергич пейда олды.
Япракълары сувсузлыкътан бурулгъан дут тереклерининъ талдасында Асие тосат-тосат адымларыны сакинлештире, кимерде токътай ве будюрли  кевделерине таянып, нефес ала эди.
Козьлери талгъандже памукъ тарлаларынынъ узакъларына бакъа.
Сийрек корюнген адам эндамлары, сыкъ толдурылгъан чуваллар иле чалыдан чалыгъа кече.
Оларнынъ къолайсыз арекетлеринден Асие, анда, узакъта онынъ семетдешлери янъы ве агъыр памукъчы зенаатыны менимсегенлерини анълай эди.

Бу эсирликте кечкен эки ай девамында о да эр кунь памукъ тарлаларына чыкъып чалышты ве тек бугунь, комендантнынъ изининен, Бухарагъа алып баргъан тозлу ёлгъа ялынаякъ басты.
Чокъ олмаса да, бир къач сааткъа, озюни эсаретте олмагъаныны дуйып, кесильген терекнинъ кутюгинде раатланмагъа отурды.
Чевик къушчыкъ — чибис, башы тёпесинден учып, чалылар арасына синъип кетти ве апансыздан богъаз сеснен отьмеге башлады.
Къомшу чалыларда сакъланып, къуш чивильдиси башлагъаныны беклеген киби, чибиске девамлы сызгъырманен авдотка сесленди, ансамбльде давушларнынъ диссонансыны ятыштырып, оларгъа травник къошулды…

Ерли къушларнынъ бири-бирине сесленмеси Асиенинъ хаялыны узакъ къалгъан Бакугъа алып барды.
Бу сеслерге уйгъан киби, онынъ пармакълары тизлери арасына къыстырылгъан джемиданнынъ къапагъында ойнап башлады.
Санки къушларнынъ чивильдиси яваштан фортепианонынъ ойнакъ давушларына чевирильди.
Хатырасы оны, Асан Рефатовнынъ дирижёр таячыгъы ишаретлерине бойсунып, Ругие ханым иле экевлешип, «Арзы къыз» пьесасындан парчаны огренген заманларгъа къайтарды...

Чёль къушларынынъ музыка аккорды, озюне аш къыдыргъан къырмавы къанатлы чайлакънынъ чалылар тёпесинде учушы себебинден, апансыздан кесильди.
Торс сукюнетте Асиенинъ хаялында кене Ругие ханым джанланды, «джан авджысы» Сумбатов оны якъаламагъа кельген куню Асиенен сагълыкълашкъанда, къучакълап агълагъаныны хатырлады.

Ёлуны девам этмек ичюн энди турайым деген Асие, кене отурып къалды — агълап йиберди.
Чюнки эр сефер гъурбетте Ругие ханым акъкъында тюшюнгенде, онынъ козю огюнде къырчмалар кийдирип, квартирада тинтюв кечиререк, эр шейни асть-усть этип, кеткенде, эписи къапуларны муурьлегенлерини хатырлай тургъан, къальби исе Чобан-заденинъ эши такъдири иле багълы асреттен сыкъыла эди.

Ругие ханым, милислернинъ къычырыкълары алтында коридордан кечеяткъанда, Асиеге чевирилип бакъты, санки, къызны ве онынъ къорантасыны да ватанындан къувулгъанда айны такъдир беклегинини бильди.

Ягъланмагъан копчеклерини гъыйчылдатып кеткен араба токътады.
Асие чечек орьнекли явлугъынынъ кенарынен козь яшларыны сюрткенини корьген арабаджы тельбевлерни ойле бир тартты ки, эки копчекли арабагъа екильген эшек итаат этип, башыны ерге таба басып, агъыр-агъыр ичине ёл тозуны чекти.

— Къызым, Бухарагъа кетесинъми?
Отур, алып барайым…
Экевлешип кетмек зевкълыджадыр, — къычырды Асиеге сагъыр сес иле арабаджы, къолундаки джемидангъа къыймет кесип.

Асие башыны котерди: къарт бир кереден онъа ишанчлы корюнди.

Айдавджы джемидангъа къуру къолуны узатты, юкни согъан толу чуваллар устюне къойды.
Асиеге минмеге ярдым этип, тельбевини тартып, инат эшекке эмир бермезден эвель къойнундан торбачыкъны чыкъарып, тантаналы тарзда авучына ешиль насвай топузчыкъаларыны тёкти, эзди ве тили тюбюне атты.

— Мындаки дегильсинъ…
Къырым? — сорады о агъзы насвай толу олгъанындан фысылдап.
Асие джурьатсызлыкъ иле башыны къакъты, чюнки, узун ёлдан джанлары сыкъылгъан айдавджылар, адет узьре япкъанлары киби, агъзындан ешиль эзмени тюкюрген сонъ, сюргюнлилернинъ яшайышы акъкъында сораштырмагъа башлайджагъындан къоркъты.
Лякин къарт апансыздан: – Къоркъма, сиз, къувулгъанлар мында, биз, ерлилер киби, рахман ве рахим Алланынъ козю алтындасыз...», деген сонъ, тынчланды.
Арабаджы исе кирза чызмасынен тенбель эшекни тепип, копчеклер гъыйчылдысы везинине уяракъ яваштан йырламагъа башлады:

Асие, онынъ чая тюркюсинден озюни тынч дуяракъ, болдургъан вуджудыны бошаштырды ве башыны чувалгъа къойды.
Онынъ бурнуна кескин согъан къокъусы урды ве Кезлевдеки эвини, анасы, базарда сатмакъ ичюн, ашханеде пиширген аджайип чибереклерни хатырлатты…
Чиберек къокъусы артындан, узакъ балалыгъындан анасынынъ тынчландырыджы сеси, о, къызынынъ бешигине эгилип.

Татлы юкъусырав ичинде булунгъан Асие апансыздан арабаджынынъ сесини эшитти:

— Калян… Калян минареси… уфукъта парылдагъан тадж киби корюне…

Асие котерильди, онынъ юреги дукюльдеп башлады: кунеш сагъынына сарылгъан минаре эп юкселе берди…
Бакуда акъшамки кезинтилер вакътында минарени, бутюн гузелликлери ве инджеликлери иле, эеджанланып, Хабиб Гулям-заде тариф эте тургъан, эм бу ифаделер бир-эки кере дегиль, чокъ ве тесирли олып, Асие шимди Калянны онынъ севинч толу козьлеринен корьген киби корьди.

Къачып кеткен Бухара эмирининъ сарайы огюндеки мейданны айланып, араба юксек пахса диварлары янында токътады.

— Кельдик! — деди арабаджы, бельбагъыны чезип ве онен манълайындаки терни сюртип.
Онынъ кельгенини беклеген киби, арабагъа эки акъай чапып кельди ве Асиеге къулакъ асмай, омузларына чувалларны юклеп, базарнынъ ешиль арабакъапуларына ашыкътылар.

Алыш-веришке далгъан арабаджы, гъалиба, Асие онъа миннетдарлыкъ бильдирип, сагълыкълашкъаныны биле эшитмеди. 
Асие чинарлар оськен буюк сквер янындан кечкенде, олар артында сагъдан мермер сутунлар арасында эки оймалы къапусы олгъан театр бинасыны корьди.
Мындан, афишаларгъа бакъа-бакъа, Чобан-заденинъ лекцияларына, институткъа Хабиб ашыкъып кече тургъан. 
Акъшам кезинтилердеки Хабибнинъ ифадели икяелерини хатырлап, Асие хаялында онынъ эвине тар аралыкътан кечкен ёлны сызды.
Къыз арабакъапу огюнде токътады, эеджанлангъанындан ичине аваны терен чекти.
Эбет, бу тамам шу оймалы, сом, къанатларында агъыр бакъыр алкъалары олгъан арабакъапу…

«Алкъаларны бири-бирине урмакъ керек» — Хабибнинъ къаранесини эшиткен киби олды о.

Джурьатсыз такъылдыгъа арабакъапу агъыр, гъыйчылдап ачылды.
Чал сачлары чыбалып чыкъкъан къара явлукъта Марьям-бону — Хабибнинъ анасы мусафирге тааджипнен бакъты, лякин шу арада: 
— Асие?
Сизинъ берабер чыкъкъан фоторесиминъизни Бакудан огълум йиберген эди. — Ве Асиенинъ къолунда, огълу Бакугъа алып кеткен джемиданны корип, чар-чар сес этти:

— Онъа не олды?!
Сонъки мектюби Соликамск лагеринден эки йыл эвельси кельди…
Куньлерни саям… хабер-тебер ёкъ. — ве джемидангъа узанды, санки онда огълунынъ девамлы сесленмегенининъ сыры бар эди. — Лютфен, киринъиз…

— Кимнен лаф этесинъ анда?! — Азбар ичинден талапкяр акъай сеси эшитильди.

— Бабасы, бизим мусафиримиз Асие, — сесленди Марьям-бону, Асиенинъ огюнде джемидан иле адымларакъ.

Акбар Саидович апайынынъ аркъасы артындан узанып бакъкъан мусафирге тааджипнен бакъты, бир шейни хатырлап, козьлерини къысты.

Бу энди бам-башкъа, Чобан-задени Бакугъа къайтмаздан огюне Хабибнинъ эвинде мусафир оларакъ къабул эткен адам дегиль эди.
Къамбурайгъан, юргенде, огге хаста аягъыны чеккен ве таякъкъа таянгъан.

— Асие…
Къырымдан Асие Акимова, — тез-тез текрарлай эди о, мусафирни, къаршыдаки оданынъ сыджакъ диварларындан къорчалагъан юзюм тюбюндеки тёшемеге давет этерек.

Асие килимге къынтавлыджа ерлешти ве Акбар Саидович, огюни алып, къыз бираз раатлыджа отурсын деп, онынъ аякълары тюбюне курьсючикни чекти.
Сонъ апайынынъ къолундан ашыкъчанлыкъле джемиданны тутып алды.
Онынъ къолайсыз арекетинден шалтакъ килит шакълады ве картон дёрткоше ичинден ерге салмакълы джюздан айланып тюшти, устюнде къара боянен «Хабиб Гулям-заде.
Абдулла Къадырининъ земаневий озьбек тилинде янъылыкъчы арамалары.
Бухара — Баку.
Февраль,1937 сенеси».

Анасы, джемидандан чыкъкъан огълу урбасынынъ таныш къокъусыны сезди.
Кольмегини чыкъарды ве оны юзюне басып, яваштан агъламагъа башлады.

Акбар Саидович апайыны омузларындан къучакълады, тынчландырып, одагъа алып кетти.
Оларгъа бакъып, Асие: бабасы, Хабиб тариф эткени киби, серт, итираз этмелерине даянмагъан дегиль экен, деп тюшюнди.
Бесе-белли йыллар тек онынъ тыш къыяфетини дегиль де, къуюны да денъиштирген, йымшаткъанлар. 
О хатырлады: шимди отургъан еринде, Хабиб айткъанына коре, дигер мусафир — Чобан-заде раатлангъан эди.
Бу фикир онынъ синъирлерини ятыштырды, санки оджасы онъа озь оптимизмининъ бир парчасыны синъдирди…

Апай-акъай азбаргъа къайттылар — экиси де кевшеген, тынчлангъан.
Акбар Саидович апансыздан суаль берди:

— Асие, бу насыл олды?

Суальни сонъунадже анъламагъан Асие, Чобан-заде эляк олгъанындан эртеси куню онынъ апайыны — Ругие ханымны якъалагъанларыны, эвини муурьлегенлерини ве о Кезлевге къайтмагъа меджбур олгъаныны икяе этмеге башлады.
Айткъан сайын, икяеси фаджиалы аэнкке бояланды.
Къырымда оджалыкъкъа окъувыны девам этмеге истегени, лякин Чобан-заденинъ талебесини институткъа алмагъанларыны…

О, айткъан вакъытта Акбар Саидович джюзданны ачып, сесли окъуды:

— Диссертация юксек профессиональ ве ильмий севиеде язылгъан.
Муэллиф Баку педагогика институтынынъ тильшынаслыкъ къафедрасында бошагъан доцент ерини алмагъа ляйыкътыр.
Профессор Бекир Чобан-заде… — ве озь тефсирини къошты: — меним огълум акъыллы…
Эгер техник саасына кеткен олса, памукъ джыйгъанларнынъ эмегини енгиллештирген машна тюшюнип тапар эди…
Лякин оладжакъ шей олды…
Асие, онынъ сонъки сёзлери насыл эди?!
Къанаатлендириджими?

Асие бу сефер де суалининъ манасыны анъламады, гъайрыдан сорамакъ истеди, амма ярдымгъа, акъайыны яры сёзден анълагъан Марьям-бону кельди:

— Бабасы, огълунынъ сен иле ведалашкъанда не дегенини сорады, балам.

Асие пек чекинди:

— Хабибни дигерлери иле, машналаргъа миндирмек ичюн Къара шеэрнинъ арабакъапусындан чыкъаргъанда, о менден: Сен мени беклерсинъми?
Бекле, ялварам…, деди, — ве козьяш толу козьлерини тёбен алды:
— Сёз бердим…
Онъа лагерьге, бизимкилери энди Къырымда олмагъанларыны яздым…

Акбар Саидович, озь фикирлерине далып, онъа баягъы тикилип отурды, апансыздан:

— Пек яхшы…
Сёз бергенинъ яхшы яптынъ…
Огълума эсирлик агъырлыкъларына даянмакъ енгильдже олур…
Той япарыкъ…
Карнай ве сурнайлар бутюн Бухарагъа янъгъырар.
Сиз яшсынъыз…
Вакъыт тез кечер…
Меним эки догъмуш агъам Абдулло-Махсум элли докъуз яшында эвленди…
Эки баласы, дёрт торну бар… — деди ве тёшеменинъ кенарына агъыр энип, субет мевзусыны денъиштирди:

— Кене шу йылы Абдулла Къадырининъ де башына беля тюшти…
Учь такъдир озьара багъланды — меним огълум, Чобан-заде ве Къадыри…
Бойле бакъсанъ, чешит-чешит адамлар, лякин не ичюн Алла оларны багълады?
Бедавадан дегиль, эбет, бедавадан дегиль… — Ве апансыздан апайыны омузындан самимиетле къучакълады: — Икмет саиплери айталар: талебе ичюн оджасы бабадан устюн…
Хабибнинъ исе эки оджасы бар — Чобан-заде ве Абдулла Къадыри, оларнынъ бильгиси, икмети ичюн устюне азапларны алды… — Ве эдасыны денъиштирип, ашыкъмагъа башлады. — Я биз, зынджыргъа багълангъан киби, не отурамыз…
Келинге дастарханны донат…
Пиалаларнен чайникни кетир…
Шимди «хусайни» юзюминден бир-эки салкъым кесерим.
Асие бегенир…

Асие сескенди, эсини топлагъандай, сытыкъ кокке бакъты: 
— Багъышланъыз… Саат едигедже Ромитангъа къайтмакъ ве комендантта корюнмек кереким… — Ве джурьатланып, турды. — Багъышланъыз…

Марьям-бону Асиени эпкин къучакълады, коксюне басты ве козьяш иле:

— Биль, сен биз ичюн ябанджы дегильсинъ…
Сени эвимизде къабул этмеге шад олурмыз, бизим екяне огълумызнынъ апайыны севеджекмиз…

Асие шашмалап, арабакъапу тарафына теляшлы бакъкъан вакъытта, талгъын аякъларынен къыскъа-къыскъа басып, одагъа догърулды.

Марьям-бону къолунда ренкли-чечекли антерлернен къайтты, тёшемеде яйып къойды, къолунен йипекни сыйпады.

— Устюнъдеки урбалар ипрангъан…
Ал, озюнъе ве якъынларынъа келиштирип, антерлер ве шалварлар уйдур.
Алла тёпемде бар, бир кере биле киймедим…
Огълумызнен сизинъ тоюнъызда киерим, деп сакъладым…

— Ал, ал…
Меним кампириме сизинъ тоюнъызгъа янъы антерлер алмагъа етиштиримиз, — къолтутты апайына Акбар Саидович.

Асие, бойле дикъкъаттан пек утанды, Марьям-бону янъы шейлерни огълунынъ джемиданына тырачлыкънен дестелеп къойгъанда, не айтаджагъыны бильмейип, сусып турды.

— Бу санъа Хабибден, деп сай...

Гъалиба, тек шимди бабанынъ къулагъына «комендант» сёзю илинди.

— Коменданткъа вакътында къайтмакъ керексинъми?!
Билем мен о, сенинъ бабанъ ве мен киби барот къокъламагъан пезевенк комендантларны!
Джанынъны агъырттырса, орденлерим иле кителимни киерим ве сизинъ Ромитан къаравулынъызгъа барырым.
Эгер гедже-куньдюз эсли башлылар, къартлар ве яш балаларны — эсирлерни незарет этмеге къоюлгъан олса, не тюрлю акъай олгъан о, не тюрлю субай? — Ве мевзуны денъиштирди: истейсинъми, къызым, мындаки тикиш фабриканынъ директорынен лаф этейим, тикиджи-мотористликке огренирсинъ…
Бизни, къартларны сыкъча ёкълап олурсынъ…

Хабибнинъ эвинде оны ойле керимане къабул эткенлеринден тесирленип, Асие:

— Сагъ олунъ…
Ромитанда — хаста анам, эки кичкене огълан къардашым бар…
Бабам даа джебеден къайтмады…
Бутюн акъай ишлери меним бойнумда…

— Анавы даа! — котерди ишарет пармагъыны Акбар Саидович: — Джебеден даа къайтмады!
Бу бизим джаиль, пропаганда иле толдурылгъан адамлар сен, сенинъ хаста ананъ, энъ ошлусы — атта сенинъ кичкене огълан къардашларынъ немселерге хызмет эткенине инана!
Мен де къыркъ бир сенесинден къыркъ дёрт сенесине къадар сиясий ребер олып…
Ватан ичюн!
Сталин ичюн!
Эм биринджи уджюмге ким чапты — бизим озьбеклер, къырымлар, гурджилер, къалмыкъ баллар… 
Асие турып, джемидангъа узанды…
Марьям-бону оны къучакъламагъа ашыкъты:

— Ромитангъа сизни ёкълап барармыз…
Сен де ятсырама, бизим эвде даима бекленильген мусафирсинъ…

Акбар Саидович онынъ пешинден арабакъапугъадже барды.
Асие кеткенине бакъып, артындан къолуны саллады.

— Комендант исе…
Бир шей олса, барырым ве бетине бакъып, эр шейни айтырым!

Асие «Суфиен» мааллесининъ тар сокъагъындан, къаршысына кельгенлерден козьяштан шишкен юзюни сакълап, кечти...

2020 сенеси.
