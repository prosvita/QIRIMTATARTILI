### IX

Эгер Хабиб Гулям-заде, мусафирханеден чапып чыкъкъан сонъ къомшу берберханенинъ кузьгюсинде чыбалгъан сачларыны тюзетмек ичюн токътагъан олса, пенджересиз, брезент тёпеси олгъан таныш машнаны, ичинден исе милислер Абу Сайид Ходжаевни чыкъарып, мусафирханенинъ къапусына итегенлерини мытлакъа корер эди.

Хабиб киби, бу алышылмагъан ве теляшлы шараитке тюшкен ишсиз доцент озюни эшине коре, къарама-къаршы алып барды.

Эгер Хабиб, биз корьгенимиз киби, синъирлене ве телюке вазиетинде къорчалама инстинкти оны, Сарымсакъовнынъ суаллерине тиль къайтармагъа меджбур эткен олса, Абу Сайид бойле алларда озюни садедиль, ондан не истегенлерини анъламагъан инсан киби алып бара эди.
Дивангъа отургъаны ве сербест, вуджудыны джайратып ерлешкенинен, меракъланды: бу, бельки, хатадыр, бельки, оны башкъасынен, айны о киби муэндислик институтынынъ доценти олгъан кимсенен адаштыргъандырлар?!
Чюнки НКВД хадимлерининъ бойле де иши чокъ, эр кесни тешкерип, козетип етиштирамазсынъ.
Бакуда эмиш-демишлер юре де: къуюмджы Самвел Акопян ерине кене шу эвде яшагъан онынъ сойаддашы аякъкъапчыны якъалагъанлар…

Лякин эр шей Абу Сайид хаялына кельген сценарий боюнджа кетмеди.
О, садедиль, масум бир черенен къапалы оданы козьден кечиргенде, къомшу ханеден начар, акъсагъан адам чыкъып, эмир берди:

— Манъа бакъ!
Къыбырданма! — ве Ходжаевге фотоаппаратны тикледи.

Обири юзюни къапатмакъ ичюн къолунен къорчалайыджы ишмар этти.

— Олды!

— Тарих ичюнми? — ынтылды шакъагъа чевирмеге даа джесаретини джоймагъан Абу Сайид.
Анджакъ о биле эди: соргъуларда фотоны “Мабюснинъ анкета”сына япыштырмакъ ичюн япалар.

Лейтенант Григорьянц къансыз индже дудакъларыны тебессюмде созды, сесинде енгиль акцент иле, истизанен анълатты:

— Фотограф профессор Чобан-заденинъ истидатлы талебесини хатире оларакъ къалдырмакъ истеди.
Йигирми эки яшында оджасынынъ гъайретинен Бакунынъ энъ яхшы алий окъув юртунынъ кафедарсында доцент ерини алгъан…
Демек, Абу Сайид Ходжаев, сизге бир къач суаль бермек истеймиз, виджданлы, самимий джевап береджегинъизге умют этемиз.

Абу Сайид козь къыйыгъындан лейтенант Шор, язмагъа азырланып, "“Къызыл фуртуна” иши" язысы олгъан джюзданны ачкъаныны корьди.

Абу Сайид бир аягъыны дигер аягъына нумайышлы къойды ве озюне эминлик бермек ичюн маил омузларыны догъурлады:

— Меним джевапларым, мен ким оларакъ: шаат я да шекленген олгъаныма багълы оладжакъ…

— Бу сизинъ самимий икърар этменъизге, бизге ярдым этмек истегинъизге багълы, — къайд этти Григорьянц ве не ичюндир Ходжаевнинъ бурну огюнде пармакъларыны шакълады.
Бираз арткъа берилип, Абу Сайид омузларыны сыкъты:

— Самимий олмагъа тырышырым, анджакъ, эгер сиз абайлагъан олсанъыз, мен эеджанлангъанда бираз пельтекленем…
Бундан интонациямны къанаатлендириджи деп саймазсыз, бельки, — эвельки садедиллик иле джевап берди согъу япылгъан.

Онынъ яры шакъа давуш аэнки, къаршыларында отургъан адам, къапалы одада бир озю олып, къоркъудан тилини юткъанына, я да эсини джояяткъан алда олгъанына алышкъан тахкъикъатчыларны энъ башындан асабийлендире башлады.

Институттаки сабыкъ зенаатдашларындан онынъ йымшакъ табиаты, шенъ, мазунлыкъ бильмеген къую ве танышмакъ ичюн бакулы къызларны сайламагъаныны билип, тахкъикъатчылар Абу Сайид ильк суальден башлап, Бекир Чобан-задеге къаршы оларгъа керекли шаатлыкъ береджегини бекледилер, джевап оларакъ исе кульмек, шакъа этмек…

— Доцент унванына сиз, профессор Чобан-заде сизге теклиф эткен Махмуд Къашгъарлынынъ “Дивон-и лугъат-и ат-тюрк” эсерини азербайджан тилине терджиме эткенинъиз ичюн наиль олдынъыз.
Ойлеми? — берди суалини Григорьянц, ода бою юрип.

— Догъру… бакулыларгъа мусафирченликлери ве гъарип студентке къолтуткъанлары ичюн меним тешеккюрлерим оларакъ, — джевап берди Ходжаев, озю исе тюшюнди: “Бильмирли инсанлар, бедава айтмагъанлар: энкавэдэде “къызыл пофессорлар” сырасындан энъ тасилли чекистлер чалыша"…

Григорьянц, кескин демленген чай къокъусы кельген къомшу одагъа, биревни соргъуда иштирак этмеге чагъырып, бакъты ве бирден чевирильди:

— Я сизинъ акълынъызгъа кельмедими, совет бакулыларгъа: ермайджыларгъа, сувгъа далыджыларгъа, денъизджилерге узакъ къуллукъ заманыдан къалгъан “Дивон” неге керек олгъаныны тюшюндинъизми?
О оларгъа насыл бильги бере биледжек?!

“Ама да янълышкъаным, — тюшюнди Абу Сайид онынъ бетине бакъып, — бир дакъкъа эвельси чекистлерни укъукъкъоруйыджылар арасында энъ окъумыш сандым, мында исе не эшитем… ресмий, эскиджесине, шиарлар тили.
Эбет, аджджы козь къайтув...”.

— Къашгъарлынынъ мешур “Дивон”ны хызметим талабынен алимлер шурасы изини иле терджиме эттим… бунынъ ичюн кафедрада бошагъан доцент ерине кирдим.
Эгер къыскъа айтаджакъ олсакъ…

— Айды, ойле олсун, — тахкъикъатчы озь агъыр кевдесинен соргъугъа огърагъаннынъ янына, дивангъа ойле ялпашты ки, тап зембелеклери пружина гъыйчылдады, — айса, чокъ икметли алимлер шурасы сизинъ ишинъизде ачыкътан-ачыкъ зайыф, миллетчи фикирлерни не ичюн корьмегенини насыл анъламакъ мумкюн?! — Бирден турып, Григорьянц къапында “Къызыл фуртуна” иши” деген джюздан яткъан маса янына барып, пармагъынен онъа тирельди.
— Бельки, оларнынъ козьлерине Бекир Чобан-заденинъ шуретинден перде тюшти?
Сёз сырасы, гъает шубели шурет, дер эдим.
Чобан-заденинъ тезкереси бар, онда ильмий шурагъа, сизге тюрк филологиясы кафедрасынынъ доцент унваныны бермек риджасы язылгъан, бу кафедрагъа исе о озю ёлбашчылыкъ япа эди.

— Эбет, риджа этти, чюнки Чобан-заде о заман меним ильмий реберим эди — тааджипнен бакъты тахкъикъатчыгъа Абу Сайид, — профессор Латыф-заде язма шекильде къолтутты…

Григорьянц, козьлерини къысып, соргъугъа огъратылгъангъа девамлы бакъты, санки доцент унваны иле вакъиада даа зияде къандыраджакъ делиллер къыдырды.

— Сиз сабыкъ зенаатдаш доцентлер Мемет Энвер-огълу, профессор Ахмат Кълыч-огълунынъ адларыны билесизми?

Абу Сайид, эбет, белли, дегендай, тааджипнен омузларыны сыкъкъан вакъытта тахкъикъатчы масадан “Къызыл фуртуна” иши” деп адландырылгъан джюзданны котерип, оны авада силькиди:

— Мында бакъ.
Бу эки иззетли оджа сизинъ “Дивон”гъа язгъан изаатларынъызгъа къандырыджы бир сесленме яздылар… бу намуслы алимлернинъ фикриндже — Къашгъарлы тариф эткен тюрклер тили, оларнынъ адетлери, риваетлери акъкъында сиз язгъанларынъыз — сахте илим.
Сизинъ, къадимий тюрк къабилелерине бакъкъанда, славянлар къабилелери — земаневий рус, украин, акърусларнынъ илерилев дереджеси он къат ашагъы эди — язма тили олмагъан, цивиль адалетли къанунлар олмагъан, къыскъасы айдутлар, деп тасдикълагъанынъыз да тенденциоздыр.
Эм сиз насыл этип анълатырсыз ки, Чобан-заде киби ойле бир басиретли алим сизинъ язынъызда усталыкънен сакълы сувасты ташларны, земаневийджесине айткъанда — джебинъизде учьпармакълы ишаретни корьмеди?
Бельки, сизинъ эфенди бу къатмер миллетчиликке махсус козьлерини юмды?
Анджакъ, неге шашмакъ мумкюн мында!
Аджджы алма тюбюнде аджджы алма… Сиз де зенаатдашларынъыз козюнде аджджы алма олдынъыз, эм олар сизни ве меслекдешинъизни институттан къувдылар… — Айнеджиликнен козьлерини къысып, иш иле джюзданны тосат-тосат саифелеген зенаатдашы Шоргъа бакъты ве Абу Сайидге чевирильди.
Яшнынъ юзюнде тааджип ве шашкъынлыкъ дуюла, санки о, тахкъикъатчы ойле тафсилятлы, давушында махсус аэнкнен айткъан сёзлерни анъламай эди.

— Сёз сырасы, Бекир Ваапович Чобан-заде шимди не ерде олгъаныны бильмейсизми?
Бакуда я да Къарасувбазарда?

Абу Сайид суальни эшитмегендай этти, онъа ве Чобан-задеге чакъув язгъан — профессор Ахмат Кълыч-огълу ве доцент Энвер-огълуны хатырламагъа тырышты.
Оларнен танышлыгъы чокъ якъын дегиль эди, шимди исе ишсиз къалгъан вакъытта оларны хатырасындан умумен чыкъаргъан.
Эписи бир бу чакъув онынъ зытына басты…

— Ильмий фезада Къашгъарлынынъ “Дивон” иши этрафында, адет узьре, эки я да учь давалы фикир пейда ола…
Шу себептен иззетли “къызыл профессорлар”нынъ сесленмеси… не эди шу адлары… огълу… огълу?, — эки йыл омрюни сарф эткен эмеги нетиджесини яманлагъанларнынъ адларыны хатырламагъа тырышып, манълайыны бурюштирди о, — мен тек Чобан-заденинъ дегиль, Самед Агамалининъ фикрини де козь огюне алдым.

— Сиз шимди не акъкъында айтасыз? — асабийленип айтты, Чобан-заденинъ булунгъан ери акъкъында суальге джевап беклеген Григорьянц.

— Ильмий алемдеки мунакъашалар акъкъында… — садедилликнен джевап берди Абу Сайид.

Соргъунынъ базы ерлерини язып алгъан зенаатдашы Шор, бесе-белли, джан сыкъыджы иштен безди.
Асабийленип, къарандашнен масагъа такъылдамагъа башлады:

— Озь окъумышлыгъынъызны нумайыш этмекни токътатынъыз!
Тахкъикъат сизге нисбетен энди екяне нетидже чыкъарды!

Масагъа такъырдыны этишип, Сарымсакъов къомшу оданынъ къапусыны ачты ве, ягълы къолларыны сюртерек, босагъадан атлады.
Артындан, чевре-четке сакъынып бакъкъан хызметчи къадын аш къалымтыларыны алып чыкъты.

— Кунь хайырлы олсун, Абу Сайид Ходжаев, — бир къарар достане, бир къарар япма сыфатта селямлашты Сарымсакъов.

Абу Сайид семетдешининъ таныш лехджесини эшитип, бекленильмеген бу вазиетте тап турмагъа ынтылды.

— Тааджиплендинъизми?!
Мен де хызмет ишлеримнен мында, Ташкенттен бинълер километр узакъкъа келип, эки семетдешим — Хабиб Гулям-заде ве сиз иле танышаджагъымны беклемедим.
Хабиб энди мында олгъан, — кельди Абу Сайиднинъ акълына.

— Тютюн ичесизми?
Буюрынъ… — капитан папирос къутусыны ачып, онынъ тарафына узатты.

— Ичем… — шашмалап, деди соргъугъа огъратылгъан.
О але даа “Хабиб де мында олгъан…
Шимди къайда экен?
Бельки, шу, Сарымсакъов лезетли ашкъа тойгъан корюнишнен чыкъкъан къомшу одададыр”, деген мусаллат фикирден къуртуламай эди.
Лякин:

— Лютфен, буюрынъ… — сёзлерини эшитип, апансыздан: — Ёкъ, тютюн ичмейим, сагъ олунъыз…
Мен, иште, янълыш айттым — балалыгъымдаки чаялыгъымны хатырладым…

— Машалла, меним балалыкъ чаялыгъым, ана-бабамдан сакъланып ичкеним, мени теджрибели тютюн ичиджи япты…

Сёзлерини тасдикълагъан киби, Сарымсакъов токътамайып тютюн иче, тосат-тосат погонларындан, башлары тёпелеринде давуш чыкъарып чалышкъан ельпазенинъ япракълары бутюн одагъа дагъыткъан кульни къакъып тура эди.
Бир къач вакъыт тахкъикъатчы Шор отургъан маса устюнден эгилип, “Къызыл фуртуна” иши” джюзданыны саифеледи…

Онынъ таныш корюнген бетине бакъып, Абу Сайид апансыздан, институт китапханесининъ сакълы долапларында яткъан “Чар гизли полисининъ усуллары” деген китапны хатырлады.
Онда бири-бирини “даирели соргъуларда” раатлыкъ бермейип, токътамайып, Григорьянцкъа ошагъан “серт” тахкъикъатчыны “муляйим” , тамам шимди озюни ойле косьтермеге тырышкъан, Абу Сайидге тютюн теклиф эткен, Григорьянцкъа аш кетирген акъсакъ хызметчиге исе, соргъу соралгъангъа буфеттен бир шише “нарзан” кетирмеге авале эткен Сарымсакъов киби сою.
Бу токътамагъан, мыргъаны чыкъаргъан даиреге тюшкен инсан, “серт” сою оны акъаретлеп, устюне къычырып, урмакънен къоркъузып, “муляйим” союна теслим эткен сонъ, ондан имдат къыдырып, озю ве башкъалары акъкъында, “муляйим” сою не талап этсе, айта тургъан...

Лякин “муляйим” сою да чаресини тапмаса, озюне джельп этип оламаса, ве соргъу япылгъан адам не озюне, не де башкъаларына ифтира ташламакътан вазгечсе, онынъ ерине кене “серт” сою келе.
Бусы таякънен агъыргъан ерлерге урмакъ… япышкъакъ орюмчек къолларынен, соргъу соралгъан эсини джоймагъандже, богъмакъ уста…

“Мен олар ичюн ойле, язылмакъ ичюним, олар Чобан-задеге якъынлашмакъ ниетинделер” — бу айныкъ фикир Абу Сайиднинъ мийинде олгъан къалабалыкъ ичинден тепип чыкъты.

— Ичери-шехерни бегенесизми? — башлады бекленильмеген суальден Сарымсакъов, ве, джевапны эшитмек ичюн токътамадан, девам этти: — Бакугъа кельгенимнинъ ильк куню таныш бир бакулы иле Ичери-шехерге бардым.

Онынъ сеси узакътан кельген киби эди.
Чобан-заде акъкъында фикирлернен мешгъуль Абу Сайид, эфенди этрафында башлангъан бу хавфлы оюнда эмиетсиз бир адам олгъаныны къандырды.
Къулагъы уджунда эшитти:

— Энъ-эвеля бакулы мени Бухарадан кельген базиргянлар токътагъан кервансарай янына алып барды… самимиетле, манъа бизим сизнен умумий ватанымызны анъдыргъан кошечикни корьмектен мемнюн оладжагъымны бекледи…
Мен исе окюндим, чюнки мында озю акъкъында тек бизим киргин туджджарларымыз хатыра къалдыргъан.
Алишер Навои, Бобур, Ибн-Сина киби улу семетдешлеримиз дегиль… — ве тюшюнджели алда токътап, капитан тавангъа тютюн булутчыгъы чыкъарып, папирос тюпчигини масада тургъан куллюкке басты.

Абу Сайид бираз бошашты ве дивангъа онъайтлыджа ерлешти.

— Эписи бир Навоининъ руху мында авелей.
Бекир Чобан-заде озь ишинде бизим белли семетдешимизнинъ шиириетини теткъикъ этти…
Онынъ ичюн…

— Эбет, меракълы, демек, Озьбекистаннынъ авасы, манзарасы, ярыкъ кунеши профессорны ильхамландырдылар… бизим улькемизни бир сефер, эки сефер дегиль, чокъ зиярет эткен, озь бильгиси иле бизим анъкъав генч тюрклернинъ младотурки дюнья бакъышларыны кенишлеткен Исмаил Гаспринскийни киби…
— Ве апансыздан мевзудан чекилип, сорады: — Сиз, мен беллесем, Бакуны Истанбулгъа коре, зияде бегенесиз…
Мында сиз ильмий мувафакъиетке ириштинъиз, бу мувафакъиетнинъ эсасы даа Тюркиеде къоюлса да… мен сизинъ “Бозкъурт”лардаки иштирагинъизни козьде тутам.

— Бу янълыш. — Абу Сайид окюнчнен дудакъларыны сыкъты, — бир ерде, ич бир тюрлю Истанбул тешкилятларында аза олмадым… университетте окъудым, шиирлер яздым…
Эвимни сагъынып яздым, иште.

— Я сиз Самед Агамали иле насыл таныштынъыз?
Насыл авесликлеринъиз сизни фикирдеш япты?

— Доктор Агамали иле бизде насыл умумий авесликлер ола биле, о менден чокъ яш буюк, гъает мувафакъ, дюньябакъышлары къавий инсан?
Бизни Бакуда Чобан-заде таныштырды, — джевап берди соргъу япылгъан сакин сеснен, санки Истанбулдаки окъув йылларыны хатырлап.

— Самед Агамали шимди къайда?
Сиз билесиз?

— Ёкъ, тек шуны билем ки, профессор Чобан-заде иле Агамали институттан къувулдылар, мен де олар иле берабер къувулгъанлар компаниясына кирдим…

— Компаниясынамы?!
— Сиз шимди шашырып айттынъыз я да анълы суретте? — Сарымсакъов къомшу ханенинъ къапусына чевирильди, андан токъ уйлеликтен козьлери ягълангъан тахкъикъатчы Шор чыкъты.

— Я сиз, тюрклернинъкине ошагъан тешкилят — “Туркистан бозкъуртлары”нда берабер аза олгъан Ташкенттеки студентлер компаниясы акъкъында не айта билесиз?
Чобан-заде масюм раатлыкъ ве оюнлар шеклини берип, сизни табиаткъа чыкъаргъаны; профессор тюрклернинъ миллий дегери акъкъында девамлы субетлер алып баргъаны, Туркистан совет Русиеге къошулгъан сонъ улькенинъ халкълары тек мустакъиллигини дегиль де, миллий анъыны джойгъаны акъкъында, оларны руслашмагъа меджбур эткенлерини.
Ве даа чокъ олмайджакъ шейлер айткъаныны...

Абу Сайид тааджипнен Сарымсакъовгъа бакъты ве сонъ козюни четке алды:

— Булар эписи ялан…
Чобан-заде ойле лафлар юрсетмеди!
Бекир Ваапович аудиториядан тыш да болдурмакъ бильмей эди…
Лекцияларда анълатмагъа етиштирмегенини айта тургъан…
Болдургъан сонъ, ойнап кучь ала эдик…
“Къувалама”ны огрене, я да “Батты балыкъ” ойнай тургъанмыз.

Апансыздан, сааткъа бакъып, субетке тахкъикъатчы Шор киришти:

— Бу яланчыкълар неге керек асыл?!
Капитан аркъадаш, хатырасыны бираз тазертмек ичюн, Ходжаевни белли бир вакъыткъа бираз къынтавлыджа шараитке къоймакъ ляйыкъча олмазмы?

— Ойле олса керек, — керди къолларыны Сарымсакъов ве тамам обири киби сабырсызлыкънен сааткъа бакъты.
Бесе-белли зияде муим ве башкъа вакъыткъа къалдырылмайджакъ иши бар эди.

— Машнаны чагъыртынъыз.

— Бизнен кетедженъ! — Шор Абу Сайидни къапугъа итеди.
О исе чевирильди ве чокъ отургъанындан уюшкъан аякъларында салланды: — Сагъ олунъ, джаяв да юре билирим… — Джамы буланчыкъ ёлакъларнен орьнекленген пенджереге бакъты. — Ягъмур ягъгъанда мийинъе яхшы фикирлер келе…

Григорьянц къапуны бираз ачты:

— Бизнен кетедженъ, акъыл торбасы, — деп, босагъадан атлады.
Ве Абу Сайид яры ачыкъ къапугъа башыны чыкъаргъанынен, тахкъикъатчы оны тез къапатып, яшнынъ пармакъларыны къысты.

Абу Сайид даянмагъа чареси олмагъан агърыдан къычырды.
Григорьянц, кескин сестен кейфленип, къапуны даа бираз къапалы тутып турды:

— Даа зияде агъыраджакъ, чокъ зияде… эгер ялан айтмакъны токътатмасанъ...
