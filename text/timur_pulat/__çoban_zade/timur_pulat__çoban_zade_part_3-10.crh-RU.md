### X

Чобан-заде ве таныш олмагъан адамнынъ бу, дёртюнджи ве сонъки, азбарны адым-адым, екюнленмеген тёгерек бою кезинтисини де Хабибге корьмек къысмет олды.
Теляшлы юкъудан зорнен айынып, бирден пенджереге япышты.
Азбарнынъ корюниши але даа эеджанландыра эди: ким экен о кесментик, юргенде къолларыны гъайретнен саллагъан беллисиз адам?
Сааткъа сыкъ-сыкъ бакъа.
Бесе-белли сувукъ азбарда юкъарыдан биревлери изин берген вакъыттан арткъач къалмагъа истемей.
Тизинедже къара пальтосы, къулакъларынадже бастырылгъан къалпакъ.
Къырымдан ёлланылгъанмы?
Не кетирди?
Чобан-заде онынъле тюрьме азбарында тынч кезине.
Башкъаларына исе, тазе авада кезинмек четте турсын, камералардан чыкъмакъ ясакъ.
Бири-биринден анълашылмагъан суаллер бухаралыны шашырта, якъаланувдан олгъан шоккъа даа зияде айрет къоша эдилер…

Миндерде созулып яткъанда исе козю огюнде Асиенинъ сымасы джанлана тургъан…
Онъа чокъ шейлер ишандырды, энди булар эписи ич бир заман омюрге кечмейджек киби корюне: Бакудаки экинджи татилинден сонъ къызны Бухарагъа алып бармакъ...
Оны догъмушларынен таныштырмакъ ве оларнынъ разылыгъыны алмакъ.
Эр Алланынъ куню догъмуш шеэрининъ сокъакъларындан кок козьлю, ачыкъ тебессюмли, тюзгюн эндамлы, Хабибден ярым баш юксек къырым къызынен кезмек ве къаршыларына кельген огълан ве къызларнынъ мерагъыны сезмек…

…Чобан-заде Мемеднинъ чагъырувына бир кереден сесленмеди.
Козетиджи белине илиштирильген къырчмаларны жанъгъырдатып, къапуда тургъан вакъытта, саллана-саллана, босагъадан атлады ве коридоргъа чыкъты.
Мабюс аякъларыны зорнен алмаштыргъаныны корьген Мемед, тосат-тосат оны тирсегинден тутып кетти.

Файтонджы папиросны агъзына алып, энди азбар бою юре эди.
Ачылгъан къапунынъ гъыйчылдысына айланып, Чобан-заденинъ чырайы къачкъаныны корьди: бети агъаргъан, козь къапакълары шишкен, мердивеннинъ пармакълыгъына тирельген къолу къалтырай.

Чобан-заде Ругиени къасевет этип, гедже юкъламады.
Онынъ мийинде Файтонджынынъ «халкъ душманларынынъ апайлары» акъкъында сёзлери мыхланып къалды.
Оларнынъ ич бир къабааты олмаса да, акъайлары япкъанлары ичюн чокъ йылларгъа лагерьлерге ёлланылгъаныны тюшюнди.

Танъ алды къаранлыкъны кесип, Чобан-заденинъ юзюне ургъан къаравулхане устюндеки прожекторнынъ ярыгъындан мабюс айынды.
Файтонджыгъа ильк сёзлери исе талап киби янъгъырады:

— Сервер манъа абулкъат керек!

Файтонджынынъ козьлеринде мемнюнлик къыгъылчымлары йылтырады, санки айтаджакъ олдылар: не исе, сен манъа ишандынъ.
Чобан-заде онынъ тебессюмини корьмесин деп, къалпагъыны манълайына бастырды.
Мабюске папирослар иле къутуны узатаракъ, хымылдады:

— Абулкъат?!
«Тройка» махкемесинден кечкен камерадашларынъ санъа айтмадылар ёкъса: махкеме сурьатлы кече, йигирми-отуз дакъкъа…
Адынъ-сойадынъ… ве махкюм…
Абулкъаткъа натыкъа косьтермек вакъыт бармы?

Чобан-заде къутугъа элинен узанды, Файтонджы азырлыкънен юзюне янгъан серникни якъынлаштырды.

— Бизим узун субетлеримизден анъламадынъмы: сенинъ тахкъикъат ишинъни дикъкъатлы окъугъанда, мен буны, яшлыкъта сеннен къан къардаш олгъан инсан оларакъ меракълангъаным ичюн япмадым.
Къырымгъа къайткъан сонъ исе, къарасувбазарлыларгъа сен Къара шеэрнинъ зинданында озюнъни насыл дуйгъанынъны, андан исе сийрек адам сагъ чыкъа, икяе этмек ичюнми?
Сен сонъуна къадар джесюране тургъанынъны!
Эльбет де, ёкъ!
Мен санъа бу тюрьме азбарында анълаткъан шейлерге инанмадынъмы?
Меним азиз макъсадым — Къырымгъа бир озюм дегиль де, сен иле къайтмакъ…
Эдждатларынъ, ананъ-бабанънынъ къабирлерине теменна этмеге, къардашынъ Зулейханы къучакъламагъа, сен къундакътан бакъкъан, янъы догъгъан къозуны киби къолунъда ташыгъан огълунъ Мустафанынъ къуванчлы тебессюмини корьгенинъни истедим.

Чобан-заде сувукъ белькемигини бузлатмагъа башлагъаныны дуйып, сорады:

— Айса, Сиз махкемеде чыкъыш япаджакъсынъызмы?
Мен къабаатсыз олгъанымны исбатлайджакъсынъызмы.
Курек ве орьсю арасына тесадюфен тюшкен демир ёнгъа киби!
Сизинъ образлы къыясламанъызны махкеме бегенир.
Сумбатов сизинъ агъзынъызны къапатмаз ве махкеме тез ве адалетли олгъаныны хатырлатып, къапу артына къувмаз!

— Кх! — чыкъарды сес субетдеши, тюшюнджеге далып. — Сен меним амелимде энъ къыйын вазифе бердинъ.
Енгиль джевапны беклеме…
Бу суальге мусбет джевап екяне адам — генерал Сумбатов — бир шахыста ве баш къабаатлайыджы…
Анджакъ, сонъки вакъытлары генерал, не ичюндир, мени севмей къалды, меним делиллеримни динълемей…
Атта, меним делиллерим онынъ, Сумбатовнынъ, Къырымгъа аит о я да бу иш боюнджа делиллерине кесен-кес олмагъанда. — Синъирленип, ичине тютюн чекти ве къошты: — Булар эписи капитан Сарымсакъовнынъ кучук фитнелери, айттым да — зихниетимиз, тасиль севиемиз фаркълы.
Сарымсакъовда «Къызыл фуртуна»да олгъаны эки иш — озьбеклернинъ — сенинъ аспирантларынънынъ, Дубараджы Сарымсакъов генералны, мен Бакугъа кетирген «Къырым йигирмиси»нинъ ишинде къабааты бутюнлей тасдикъланмагъан адамларнынъ сойадлары расткельгенинде, Къырым «тройка»сы оларгъа ишлерни Москвагъа план арткъачынен беджерильгени акъкъында рапорт ёлламакъ ичюн ачкъанында къандырды.
Гогольдеки киби «Ольген джанлар»...
Сёз сырасы, бугуньки куньге мабюслернинъ микъдары йигирми дегиль де, он секиз, эки данеси Москва джедвелине кечти — Рефат Рефатов, сен бильген Асан Рефатовнынъ агъасы… ве актёр Джелял Меинов.
Сенинъ ишинъ иле мураджаат этмеге чарем олгъан екяне инсан — Сумбатов…
Эбет, эгер тахкъикъатчы Карпонос иле ишбирликте олсанъ.
Баштаки соргъуда бутюн къабаатларны инкяр эткен эдинъ…
Разы олсанъ, генерал сенинъ ишинъни янъыдан бакъылмасына ёллайджакъ — Сумбатов иле бойле анълашкъан эдик.
Сен екяне дегильсинъ — бойле этип, сенинъ институтынъдан бир къач профессор озь ве якъынларынынъ омюрилерини къуртардылар.
Тек ойле сен озюнъки ве Ругие ханымнынъ омрюни къуртарырсынъ.
Бунен берабер исе, ачыкъ айтам, меним — Сервер Файтонджы, Къырымда энъ яхшы тахкъикъатчынынъ ад-саныны.
Бойле де Сумбатовнынъ маньяк сесини даима эшитип турам: «Исбатлап оламасанъ — озюнъни ат!». – Апансыздан пальтосынынъ ян джебинден экиге букюльген кягъытларны чыкъарды. — Вакъыт тапып, таныш олурсынъ…
Джедвельнинъ сонъунда сен Сумбатовгъа айтаджакъ бир къач сёз бар…
Иште, бутюн бу къырым мабюслерини билем…
Эр бирине къаршы шаатлыкъ япмагъа азырым, бирисинен чалыштым, дигеринен дост олдым, учюнджисинен Миллий фиркъада аза олдым, дёртюнджисининъ миллетчи назмиети акъкъында макътав къасидеси яздым ве иляхре…
Мемед ишмар этти. — ве ашыкъмагъа башлады. — Тез арада корюшкендже...
