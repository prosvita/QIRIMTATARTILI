### III

Къыт студент стипендиясына - эбет - Ичери-шехернинъ энъ айтувлы турист нокътасы олгъан “Тандыр” къавесинде байрам япылмаз.
Бунъа бакъмадан, киногъа бармакътан, дигер эгленджелерден икътисат этселер, Абу Сайид ве Хабиб, узакътан долма къокъусыны алып, «Тандыр»да маса башына кече эдилер. 
Таныш аякъчы – мераметли шишман Мехмет оларны муляйим тебессюм иле къаршылай эди. 
Aбу Сайид, оны достчасына омузындан таптап, эр сефер бир ибарени айта тургъан: 
% – Не бар, не ёкъ, Мехмет бей.
Бу сефер де Мехмет, чанакъ-чёльмекни чевикликнен донатып, зораки кулюмсиреди. 
% – Шэраб… Озьбек ве азербайжан халкъларынынъ достлугъы сагълыгъына! — достане чертип алды Абу Сайид Мехметнинъ къолуны.
Обири хошнутлыкънен башыны къакъты ве сымарышны эда этмеге ашыкъты, Абу Сайид исе Хабибге анълатты:
– Азерилер джумерт софралар сымарлагъанларны севелер, бизим софрамыз бугунь берекетли оладжакъ, деп беллесин.
Билесинъми, мен Бакугъа ильк кельген йылым Бекир агъамызнен мында сыкъ-сыкъ келе тургъанмыз.
Лякин сонъки вакъытта экимлер Бекир агъама ашкъазаны агъыргъаны себебинден диета тутмагъа тевсие этелер, Кисловодск сувларына барып кельмеге…
Чобан-задени корьсе, Мехмет бир кереден чапып келе, букюлип, селям бере тургъан: "Селям, эфенди"...
Мусаллат этип, сагълыгъы акъкъында баягъы вакъыт сораштыра, эписи сой-акърабасыны анъа, ойле бир гъайрет эте эди ки, санки эписини шахсен биле: — Къыйметли эшинъизнинъ сагълыгъы насыл, икметли бабанъыз сагъ-селяметми, я иманлы мусульман ананъызнынъ?.
Хабиб, тепсидеки орьнеклерге бакъып, къайгъынен деди: 
– Бекир агъанынъ сонъки вакъыттаки кейфи мени раатсызлай - сыкъ-сыкъ гонълю къырыкъ юре.
Буны Ругие ханым да сезди - олюм акъкъында айта, санки мен Ташкентте бильген оптимист, джошкъун, омюрсевер агъамызны денъиштиргенлер.
Абу Сайиднинъ мезекли кейфи денъишти, о бир кереден джиддийлешти:
– Бекир агъа ичюн сонъки эки-учь йыл чешит огъурсызлыкъларнен пек къайгъылы олды, агъыр, пек агъыр...
Башкъасы олса, чокътан йыкъылыр эди…
Дарбе артындан дарбе - эм де эписи дарбелер Къырымдан.
Пек хырпалай, юрегинде яра ача.
Насылдыр “Енъи дюнья” газетчиги эр бир санда профессорны фитнелей… пантюкист, миллетчи, миллифиркъаджы — бакъса, насыл сёз уйдургъанлар! — экен эмиш.
Совет акимиетине тек тильде садыкъ эмиш, — Абу Сайид, чевре-четке бакъынып, Хабибнинъ къулагъына эгильди. – Ондан сонъ кене шу «Енъи дюнья», замангъа коре, эр шейге “халкъ сеси”, деген ад берип, Керич маден заводы эмекдарларынынъ беянатыны дердж эткен — шунъа бакъ — эмекдар халкъ — эписи ишчилер къырымтатар…
Анда тек нелер ёкъ: миллетчиликте, сиясий экикъоллукъта къабаатлав…
Ондан сонъ бу газет сачмалавы чагъырувнен екюнлене, шимди киби, сёзме-сёз акълымда къалды — «Девлет маден заводынынъ ишчи татарлары совет акимиетининъ аит органларына мураджаатта булунып, Чобан-задени профессор унванындан марум этмекни талап этелер”.
Дуясынъмы, завод парткомынынъ канцелярия услюбини!
Санки яры ач яшагъан ишчилер маден оджакъларынынъ сыджагъындан зияде сиясий экикъоллулардан чыкъкъан миллетчиликнинъ ёкъ этиджи сыджагъыны корелер…
Къырым эмекдарларынынъ “Баку ишчиси” газетинде басылгъан даа бир мектюплеринде — профессор унванындан марум этмек ве Баку институтындан, озь къысметини озю тапсын деп, къувмакъ меселесини къойдылар... 
Хабиб, эшиткенинден шашып, ашкъа къулакъ асмай, огге берилип, къатып къалды. 
– Бу эмекдарларнынъ зурна сеси киби давушлы хоры, антик фаджиасында киби.
Аилевий огъурсызлыкъларнен бир кельгени де тесадуфен дегиль…
Къайдандыр бильмем, чокъ йыллар сусып тургъан эфендининъ биринджи къарысы Диляра Булгакова башыны котерди - о, Хатидже Булгакова алякъалы Кирпаковский князларынен сойлукъта олгъан Исмаил мырзанынъ асыллы сюлялесинден ола экен.
Бизим заманымызда, адет узьре, аякъ бити башкъа минди дегиль де, баштан аякъкъа тюшти, десенъ оладжакъ, — аджджы кульди Абу Сайид. – Дуясынъмы, профессор унванындан марум этмек, институттан къувмакъ, фитнелемек, ашаламакъ истегенде, эмекдар халкънен князь асыллы задекянлар насыл бирлеше экен?..
Иште... – Абу Сайид богъазыны чайкъамакъ ичюн фильджандан шербет ичти, дикъкъатлы Мехмет исе сувугъан долмаларны алып кетип, ашханеден сыджакъ союны кетирди. — Иште, ана шу къадынчыкъ, яш Ругие ханымгъа куньлеп, бутюн ачувыны Бекир агъанынъ башына ягъдырды…
Олян, къартайгъан, ташлангъан апайлар куньджюликтен пек къоркъунчлы ола экенлер!
Буны акълынъда тут, достум…
— Озьбек къадынлары юваш, — деди Хабиб.
— Ан-на-а, ювашларны атешке де, сувгъа да ёлламакъ мумкюн.
Бунынъ ичюн партком бар…
Диляра иле алекетлерни, Кооперативнаядаки эвине баргъанымда, мен де корьдим…
Бекир агъанен эвлиликте оларнынъ Мустафа деген огъуллары олгъан.
Диляра иле айырылышкъан сонъ Мустафа бабасыны пек севгенини корип, Бекир агъа оны янына алды…
Диляра махкеме вастасынен огълуны озюне къайтарды…
Лякин бундан сонъ энъ ашша ве Бекир агъа ичюн агъыр заман башланды - Диляра Къарасувбазарда къолум-къомшудан юрип, оджаны фитнелей, къаргъай эди…
Баласыны не маневий, не малиевий джеэттен теминлемей, деп акъаретледи…
Къавгъаджы институт ректорына, атта Багировгъа мектюплер язып башлады.
Онынъ арекетлери нетиджесинде “Баку ишчиси”нде фельетон басылды…
Иште, бойле!
Бу да етишмегени киби, Бекир агъанынъ сагълыгъына къыз къардашы Зелиха Чобан-заде иле вакъиа тесир этти...
Къырымдаки душманлары Зелиханы агъасына фитне атмагъа, ерли газетлерде алып барылгъан гъарезкяр кампаниягъа къошулмагъа меджбур этеджек олдылар.
Зелиха ханым, акълымда, бир къач кере агъасына келип кеткен эди…
Эеджаннен аякътан башкъа минген битке ошагъан къызыл профессорлар, келирли ерлерни алгъан сонъ, нелер япкъанларыны, оджалар арасында ишанчсызларны къыдырып тапып, укюмдарларнынъ чанакъяларлары олгъанларыны икяе этти…
Бу джедвельге о да тюшкен.
Къарасувбазар мектебинден къувгъанлар…
Маскъаралыкъ!
Софра янына дуйдурмайып кельген Мехмет “Тандыр”нынъ даимий муштерилери ойле де татмагъан ве сувугъан долманы алып кетти.
Сыджакъ союны кетирди, бурунларына нане ве кескин бахарат къокъусы урды.
Абу Сайид тепсиге къолуны узатты, амма къолундаки къашыкънен кене къатып къалды:

— Зелиха ханым агъасынен эм корюништен ошайлар, табиатлары да оларгъа Ваап агъадан кечкен — садедиль, джесюр ве тирнекли.
Къардашы агъасында мусафирликте олгъанда Ругие ханым иле Зелиха ханым бири-бирине урьметнен бакъа, муляйим лаф эте эдилер.
Лякин табиатлары эм де саалары чешит-чешит олгъанынданмы, араларында насылдыр кергинлик дуюлды…
Зелиха ханым агъасынынъ апайы оны яхшы бакъмай, деп тюшюнгендир… акъикъий къырым къадыны киби дегиль — вакътында ашатмаз, охшамаз, джанына мельем олмаз.
Лякин бу бош шей — апайларнынъ табиаты ойле! — саллады къолуны икяеджи ве апансыздан, болдурткъан яман хаберлер ве Бекир агъанынъ хасталыгъандан тыш, бир шенълендириджи шейни хатырлады.
— Достум, къаранлыкъ куньлер арасында кунеш нуру да йылтырады… эфендимизни къыздыргъан ве умют берген бир хабер — Чобан-задени Париж лингвистик джемиетининъ азасы оларакъ сайладылар, дюньяда энъ белли тюркшынаслар Армин Вамбери, Игнац Гольдцингер, Дьюла Немет, Радлов Василий Васильевич кибилер сырасына кечти, Махмуд Къашгъарлынынъ улу ишини азербайджан тилине терджиме этмеге башлагъанымда тамам оларнынъ китапларындан файдаландым.
Апансыздан, тепсини четке чекип, шапылдады ве къычырды:
– Браво!
Машаллах!
Буюкбурун Париж биле къазанчларыны таныгъан Бекир Чобан-задеге шан-шуретлер! 
Ойле шаматалы къуванчны беклемеген «Тандыр»нынъ даимий муштерилери шашып, оларнынъ софрасына таба чевирилип бакътылар, Хабиб исе семетдешини омузларындан къучакълап, къалпагъыны сыйпады.
Къычракълав ве шапылдыны эшитип, шашмалагъан Мехмет чапып кельди.
Онынъ шашкъын козьлери, яры ачыкъ агъзы: “Даа бир шейлер сымарлайджакъсызмы?”, — деп сорагъандай эди.
