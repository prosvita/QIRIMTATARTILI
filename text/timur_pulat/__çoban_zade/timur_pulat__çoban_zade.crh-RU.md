# Къызыл фуртуна

(Чобан-заде: Тикенли ёллардан — йылдызларгъа!)

Къырымтатар миллий арекетининъ ветераны Фазыл Аметовнынъ хатырасына

Бекир Чобан-заденинъ элягъындан сонъ Баку тюрьмесининъ незаретчиси Мемед Айлисли тесадуфен тапкъан онынъ васиетнамеси:
“Эгер мен язгъанларым ич кимсеге меракълы олмаса да, эр алда, о гъайып олаяткъан, рухий тюшкюнликте булунгъан, не байрагъы, не шурети, не топрагъы къалгъан къырымтатар халкъынынъ вазиетини акс этмекте…
Мен язгъан къырымтатар тилинде лаф этеджек кимсе къалмаса биле, тилимиз эписи бир улу ве озьгюндир, чюнки онда халкъымнынъ бинъйыллыкъ теэссюри, онынъ мазун сеси янъгъырамакъта…
Ве лякин такъдир Къырымгъа юзюни чевирсе ве къырымтатар озь къардашы — къырымтатарны къыдырмагъа башласа, меним эсерлерим мейдангъа чыкъар ве зарур олур.
Ойле олмаса исе, меним бир къач сонъки думанлы, мазун ве юкъусыз геджелерим унутылса, манъа бу язгъан сатырларым да етер…”.
