### V

Ачылгъан къапунынъ демир гъыйчылдысында Чобан-задеге юкъу серсеминден окоп устюнден учкъан топнынъ гурюльтиси эшитильди…
Онынъ бедени окопнынъ кенарлары эшилип, оны топракъ иле къаплагъаны киби дуйгъу пейда олды…
Анда, маджар джебесинде санитар олгъан студентнинъ къолуны тесадуфий окъ якъып алгъан эди.
Шимди исе, чокъ йыллар кечкен сонъ бу яра, Чобан-заде эгилип, аякъларыны ерге тийдиргенде, кескин агърынен омузыны сыкъып хатырлатты. 
— Еди юз он бешинджи — Чыкъышкъа! — незаретчининъ янъгъыравукъ давушы, аписте ильк геджеси пейда олгъан дуйгъулар къалабалыгъында апансыздан хатрысына тюшкен окоп иле левханы къувды.

Агъач наралар гъыйчылдады, санки бир ятакътан дигер ятакъкъа, сафкъа тизильгенлернинъ ёкъламасыны анъдырып, хошнутсыз юкъудан серсемлеген сеслерни тыгъырлатты…
Чобан-заде агъыр юкъудан айынып оламай, кок леке киби корюнген пенджереге таба чевирильгенини корип, юкъарыдаки къомшусы онынъ омузына токъунды:

— Бу сизни, профессор, соргъугъа… — Ве онынъ сёзлерине уйгъан киби, незаретчи сабырсызлыкънен анахтарлар багъламыны шатырдатты, ашыкъынъыз, демеге истеди.

Чобан-заде, бу сефер озюни Карпонос иле насыл алып бараджагъыны тюшюнип, ашыкъмайып, тюрьме урбасыны кийди ве къапудан чыкъты.

Кене шу, оны шей киби къолдан къолгъа Карпонос теслим эткен, тавшандудакъ незаретчи Чобан-задени бургъулы мердивенден тёпеге, тахкъикъат одасына дегиль де, тар коридор бою тюрьме азбарына чыкъкъан къапугъа алып барды.

Ачыкъ демир къапудан якъыджы сувукъ урып, Чобан-заденинъ бетини тазертти ве юкъусыны тамамиле айындырды.
Чобан-заде зорланып бакъты ве азбарнынъ ичинде онъа тараф, агъзындаки тютеген папироснынъ атешчиги иле озгъарылгъан, къыскъа пальтогъа сарылгъан къалпакълы къаралты якъынлашкъаныны корьди.

«Файтонджы» — ич де тааджипленмеди Чобан-заде, санки Къырымдан кельген иле корюшеджегини эвельден биле, бу корюшювге азырлана эди.

— Селям алейкум, къардаш, — эшитти о янына кельгеннинъ агъзындан, адам ушюген къолларыны пальтосы джеплеринден чыкъарып, Чобан-задени къучакъламагъа истеди.

Чобан-заде истемеден бир адым кери чекильди, бу сеснинъ аэнки оны хатырлавлар далгъасынен къаплады, Къарасувбазарнынъ дженюбине таба ачылгъан чёльнинъ къокъусы иле якъты.

— Бекир… халкъымызда айталар: «Акъшам къаранлыгъы тюшкен coнъ, шейтанлар пенджеренъден бакъмасын деп, перделерни къапатмакъ керек» — деди Сервер, азбаргъа чыкъкъан пенджерелерге дикъкъатнен бакъып.

«Борюни анъсанъ, таягъынъны азыр тут», — тюшюнди Чобан-заде, Файтонджынынъ бетинден козьлерини алмайып.
Саба ярыгъы ашагъы, азбарнынъ энъ къаранлыкъ кошелерине эп эне, муляйим кулюмсиреген Сервернинъ юзюни ярыкълата эди.

— Тааджиплендинъми?
Хызмет ишлерим мени Бакугъа кетирди…
Сен къайда олгъанынъны эшиткенимден сонъ Къара шеэрге ашыкътым… — тырышты лаф ачмагъа Файтонджы. — Севиль санъа селям айтты, эбет, бойле ерде бу акъта айтмакъ ерли дегиль.
Ве, субетдешининъ тирсегине токъунып, Файтонджы азбар бою айланып чыкъмагъа теклиф этти.
Лякин Чобан-заде инатлыкъле еринде турып, кескин сувукътан къорчаланмакъ истегендай, къолларыны къапкъачлады.

— Бу урба — сабадаки кезинтилер ичюн дегиль… — Файтонджы онынъ тарафына къолуны узатты: — Огге, арекет къыздыра.
Э-ээ, яшлыкъ, — апансыздан денъиштирди о мевзуны. — Бизге рушдиедеки къызлар иле бираз шакъалашмагъа рухсет берильгенде, акълымда, меним Севилим ве Къыпчакълар задекян сулялесинден олгъан Диляра, дуйдурмаздан, озьара сенинъ дикъкъатынъ ичюн куреше эдилер.
Такъдирнинъ эмринен, эр шей къарышты — Севиль меним омюр аркъдашым олды, Диляра исе, мен бильгениме коре…

Апансыздан, инатлыкъ косьтерип, бир ерде къыбырдамайып тургъан Чобан-заденинъ акълына фикир кельди: Файтонджы дегильми экен, Осман Акъчокъракълыны якъалап, эллерини къырчмалап, Къырымгъа, «тройка»нынъ махкемесине алып кеткен?
Энди исе оны, Чобан-задени алмагъа кельдими?..

Чобан-заденинъ ильк дакъкъаларындан туткъан торс сускъунлыгъыны Файтонджы мабюснинъ шашкъынлыгъы ве рухий тюшкюнлиги оларакъ къабул этти.
Эм де Чобан-заде онъа махсус, араларында дагъларнен ташлар олгъаныны косьтермек ичюн, «сиз», деп лаф этмеге башлагъанда, баягъы юрекленди:

— Бу сизинъ Бакугъа экинджи келишинъизми? — субетдешининъ юзюне дикъкъатнен бакъып, сорады Чобан-заде.

— Ёкъ, ёкъ!
Биринджиси.
Инанасынъмы, Къара шеэр насыл сокъакъта ерлешкенини биле сорамадым.
Бир якъкъа чыкъмайып, чалышам, атта раатланмагъа ве юкъламагъа тахкъикъат одасында керек ола, — ашыкъты озюни акъламагъа Сервер.
Ашыкъчанлыкънен папирос къутусыны ачты ве субетдешине узатты:
— Буюр, профессор… халкъымыз бедава айтмагъан: генчлик достлары чёльде атеш якъкъанда, бутюн неджис янып кете…
Бизим тюрьмени якъмакъ ниетимиз ёкъ, онынъ ичюн тютюн иле эгленейик.

— Ичмейим, — деди Чобан-заде ушюген дудакъларыны зорнен ачып ве бутюн бу сонъки афта бою Зураб Константиновичнинъ тевсиеси иле тютюн ичмектен вазгечип, чекишкенини хатырлады.
Лякин бираздан къолу озю ачыкъ къутугъа узанды.
Файтонджы серникни чертти, атешчикни элинен къапатты, ве, бинанынъ пенджерелерине теляшнен бакъып, сыртыны чевирди.
Чобан-заде папиросны якъкъанда озю ичине тютюнни терен чекти.
Субетдешинден бир баш алчакъ олгъан Сервер бойнуны узатып, Чобан-заденинъ къулагъына:

— Шаир айткъандай: «Ватан тютюни бизчюн татлы ве хоштыр...”, — деди достане тавырнен.
— Сен, Бекир, Къырымдан кетмеге меджбур этильгенинъден берли, сенинъ шиириетте, ильмий фаалиетинъдеки мувафакъиетлеринъни козетип турдым ве джан-юректен ташкъын тендюристлигинъ, кавказ аулларына сыкъ-сыкъ зияретлеринъе, ильмий алемдеки шубесиз итибарынъа къувана эдим…
Эбет, башкъаджа олур эдими?!
Балалыкъ достум, мен киби чёллю чобан, берабер Къарасувбазар рушдиесинде окъудыкъ… озь эмегинъ ве акъылынънен, аркъанъ олмайып, дюньяджа белли севиеге чыкътынъ, — Сервер, айретини ифаде этмек ичюн, сесини де юксельте, де фысылдагъандже сакинлештире эди: — Эр шейни хатырлайым…
О! О кунни хатырламакъ эм къуванч багъышлай, эм агъыр ола, отуз йыл эвельси…
О заман чёльде, къойларны отлаткъанда, йигитлигимни косьтереджек олып, кийик, даа эгерге алыштырылмагъан айгъыргъа мингеним…
О! Аргъымакъ мени ташларгъа йыкътырды, туягъынен башымны ярды.
Омюрлик унутмам: Къарасувбазардаки хастаханенинъ экими: Аллагъа шукюр этинъ: эки кунь сизни аркъасына алып кетирген эшинъиз — Бекир олмагъан олса, къан къокъусы къашкъырлар сюрюсини джельп этер эди.
Эбет! — Агъыр-агъыр кокюс кечирди Файтонджы, семиз, шишкен бетинде агъры акс эттирмеге тырышып.
Бу арекеттен онынъ дудакълары боручыкъ киби узандылар.
Апансыздан серт ве джиддий сёз къатты: — Энди исе, вакъыт джоймайып, ишинъе кечейик.
Бу сонъки куньлери, гедже-куньдюз ишинъни огренип отурдым.
— Керекли сёзлерни араштырып, бир саниеге сусты, сонъ азбарнынъ япышкъакъ сазындан ашыкъып адымлады.

Чобан-заде сескенди.
Оджалары институттан къувулгъандан сонъ, Къырымгъа къайтмагъа меджбур олгъан студентлер бири-биринден теляшлы хаберлер иле эеджанландыра тургъанлар: ерли НКВД «тройка»сында озь якъалангъан ватандашларына даир энъ залым мунасебетте фиркъа кятиби олып янъы тайинленген «къызыл профессор» дипломы иле Москвадан къайткъан ве карьерасында юкъары котерильмеге пек истеген Сервер Файтонджы… 
Субетдешининъ талапчан: — Мен айткъанларым арамызда къалыр, деген умюттем, — сёзлери Чобан-заденинъ фикирлерини больди.
— Ич олмадым, азатлыкъкъа чыкъкъан кунюнъедже, — къошты Сервер: — Эм тааджипленме, инан, сенде шанс бар, биз берабер Къырымгъа къайтып, догъмуш Къарасувбазарымызда адлиенинъ адалетлиги шерефине зияфет берирмиз…
Лякин Къара шеэрнинъ торс зинданларындан бу бахтлы азатланув саатынадже арамызда, яшлыгъымыздаки киби ишанч олмалы, тахкъикъатчы — мабюс багъламында эки тарафлама гъайрет керек, эбет, «багълам» сёзю, бельки де, джеллят ве къурбан арасындаки мунасебетлер ичюн келишмей, эгер институтта менимсельген рома укъукъына эсасланаджакъ олсакъ.
Лякин мен мында бу рольни ойнамакъ ичюн кельмедим…
Ёкъ!
Ёкъ! — нуткъуны уйгъун ве къандырыджы башлап, Файтонджы апансыздан къарышып къалды, санки онынъ тили акъикъатны яландан айырып оламай эди…

— Ана шу даа, — деди Чобан-заде, анджакъ Сервер о, не мана ойле айтканыны анъламады.
О, джеп саатына, корюшювге айырылгъан вакъытны бельгилеген киби, бакъты: — Вакъытны джоймайып, сенинъ тахкъикъат ишинъе якъынджа…
Мен Къырымдан Акъмесджитте бакъылгъан ишлернен Бакугъа чагъырылдым, оларны учьтен: НКВД — мындаки, бакъулы, озьбек ве къырымдакини бир екяне «Къызыл фуртуна» иши» ады берильген екяне ишке къошмакъ ичюн… бизим «тройка»ларгъа бойле ишлемек енгильдже олур, чюнки айны шахыслар: троцкист олсун, партюркист олсун, миллифиркъаджы олсун, душман тарафына джельп этильген джасус-диверсант олсун — эписи бир тахкъикъаттан дигерине кечелер…
Огюмде бунынъ джанлы ибрети тура — сен, Бекир.
Сенинъ, джинаий кодекснинъ мадделерине уйгъан арекетлеринъни, деерли, ватанда, Къырымда, я да Озьбекистанда чалышкъан йылларынъны, я да мында, Бакудакилерни, эм де даа кениш алсакъ — Тюркиеде, Будапештте окъугъан вакътынъ… дейджегим, бугуньки сенинъ окюнчли такъдиринъ сени тахкъикъат астында булунгъан чокъ такъдирлер иле багълады, мисаль, эки озьбек-аспирант, не эди шу — Гулям-заде ве Абу Сайид Ходжаев - мантыкълымы?
Мантыкълы! — озь-озю иле разы олып, къырым векили девам этти: — Ишан манъа, мен, кабинетте къапанып, бир къач кунь ве гедже, юкъламайып, сенинъ ишинъ олгъан джюзданны огренгенимде, сенинъки иле бир сырада, ишинъе къошулгъан дигер ишлерни саифелер экеним… козюм огюнде апансыздан бизим чёлюмиз джанланды: къой сюрюлери, рушдие — тамам Номан Челебининъ «Къарылгъачлар дуасы» икяесинде тарифленгени киби.
Акълыма: «Ёкъ, Бекир Чобан-заденинъ душманлары гъалебени эрте къайд этелер, бу сен акъкъында дегиль ки: Дженазе намазы вакътында джемааттан рахметлининъ ал-и хаяты ве кемал-ы сиххаты», — деген фикир кельди…
Эрте, пек эрте, халкъымызнынъ дегери адландырылгъан инсаннынъ дженазесини къылмакъ, дедим.
Чокъсу къарасувбазарлылар буны даа анъламасалар да, Бекир Чобан-заденинъ ады якъын келеджекте Исмаил Гаспралы, Номан Челебиджихан янында олып, бу учь киши бутюн дюньягъа белли оладжакъ, анджакъ бугуньде бизим талебелеримизге — Гаспралы ве Челеби джеалетперест ве иблиснинъ хызметчилери, деген фикир синъдириле.

Серс азбар бою айланып юргенинден Чобан-заденинъ аягъы агъырмагъа башлады ве онынъ акълына истиза кирди: «Аджеба, Файтонджы мени арыкъ ат екильген файтонда бу азбар ичинде юргюзген олса, къач кере оны айланып чыкъар эдик?»

Файтонджы яваш ве ишанчлы нуткъуны девам этип, баракларнынъ пенджерелерине тосат-тосат бакъа, оларда бири-бири артындан ярыкъ илиштириле эди.

— Гедже явашчыкътан сенинъ он еди томлыкъ ишинъ олгъан сейфни ача тургъаным.
Сенинъ акъкъында, яш чагъынъдан башлап, февральде апис этильгенинъе къадар эр шей тантиминен язылгъаныны, юрегим сызлагъандже, козьлерим яшлангъандже окъуй эдим.
Эр саифеси козюм огюнде джанланды — сен йигирми йыл эвель омрюмден гъайып олдынъ да — бойле этип, Алла ойле аджайип назм истидаты ве ойле ираде берген семетдешимнинъ, сенинъ такъдиринънинъ умумий корюниши пейда олды.

Чобан-заде, гедже аязыны топлагъан, кунешнинъ зайыф шавлелери иле ярыкъландырылмагъан азбарнынъ таш къутусы ичинде ушюгенини сезерек, Сервернинъ къальп тёкюнмелерине дикъкъат айырмады.
Апансыздан эшиткенлерини шакъагъа чевирди: 
— Къулакъларым чынълай, мени бири анъа…

Файтонджы Чобан-заде айткъаныны эшитмегендай, исрарлыкънен девам этти:

— Ишинънинъ он еди томында — тек нелер ёкъ, эр шей — яланлар, сени куньлеген зенаатдашларынънынъ чакъувлары… сени джелляткъа бермек ичюн… эр шей бир обагъа сюрюльген… атта сенинъ сабыкъ къарынъ, задекян Къыпчакълар къорантасындан олгъан Диляранынъ шикяетлери…
Тек ташлангъан къадын яш союны — Ругие Абдулинаны куньлеп, бу къадар кир тёке билир… — Сервер апансыздан хымылдады, — бундан мен де кечтим, Севиль иле айырылышкъанда.
Коресинъми, бизим романтик генчлик севгимизни маишет бозды… — сонъ къошты: — озь къоранта фаджиамны санъа башкъа шараит олгъанда икяе этерим… — ве, Чобан-заденинъ он еди томында окъугъаны акъкъында фикирлерини девам этти: — Диляра сен насыл барбар олгъанынъны, озюнъни гуманист-шаир косьтерип, Къырымда ачлыкъ ат ойнаткъан девирде Мустафа огълунъны ташлагъанынъны тасвирлей.
Ташлангъан апайнынъ бутюн бу сафсаталары иш томларында «Енъи дюнья», «Яш къувет» газетлериндеки, «Большевик ёлу» меджмуасындаки ве мындаки, ерли «Баку ишчиси» газеттеки фитнелер иле къарыштырылгъан — миллетчиликте, пантюркизмде къабаатлавлар сачма шекильни алалар.
Сен атта Лев Троцкий иле ишбирлик япкъан экенсинъ…

— Эбет, сачма, — сыкъты омузларыны Чобан-заде, насылдыр джевап бермек ниетинен.
Файтонджы ашыкъчанлыкънен сааткъа бакъты:

— Ярым сааттан, тамам секизде тахкъикъат одасында олмакъ кереким.
Кунни «тройка» авалелерден башлай: Къара шеэрден кимни махкемеге чагъырмакъ ве джезасыны илян этмек.
Бу акълы махкеме ярым сааттан зияде девам этмей.
Эм кимни — Сумбатовнынъ тилинде — ярын къуршунгъа тизмек… — ачылгъан къапу гъыйчылдысыны эшитип, апансыздан сусты.

Чобан-задени сувукъ азбаргъа чыкъаргъан тавшан дудакълы незаретчи маналы башыны къакъты.

— Олды!
Мемед бизге корюшюв ичюн айыргъан вакъыт бите, — ве, даа эки дакъкъа дегендай, незаретчиге эки пармагъыны косьтерди.

— Ифтира акъымы иле протоколларны окъугъанымда козюм огюнде сен иле дост олгъан вакътымыз джанланды, сен о заман къавий ирадели, сарсылмаз, акъикъат ве адалет ичюн сонъунадже турмагъа азыр инсан эдинъ.
Атта «Баку ишчиси» газетинде сенинъ тёвбе мектюбинъни окъур экеним, Файтонджы джебинден экиге букюльген газетни чыкъарды. — Бинъ докъуз юз йигирми докъуз сенеси он сентябрьдеки саны «Къызыл къырым» газетинде, сени буржуа миллетчиси, деп акъаретлеген Ружнынъ ифтирасына джевап… сен онда яшайышынънынъ белли бир вакътында къырымтатар буржуазиясы ве миллетчи зиялыларынынъ тесирине тюшкенинъни биле таныйсынъ.
Мен бу ачыкъламаларынъа ич де инанмадым: къабаатны озюнъ устюнъе алып, Бекир Миллий Фиркъадаки озь достларындан беляны аткъармакъ истей, деп тюшюндим.

Чобан-заде бирден адымларыны явашлатты, ильк сефер чевирилип, Файтонджы иле юзьме-юзь турып, козьлерине кескинликле бакъты.

— Шу сенеси сиз Къырымгъа къызыл профессор дипломы иле энди къайткъан эдинъиз ве Миллий фиркъанынъ ёлбашчысы эм де Къурултай башы олгъан саф юрекли инсан — Сеит-Джелил Хаттатовнынъ башына не къадар ифтира ягъдырылгъаныны бильмек борджлу эдинъиз.
Онынъ гъайретинен бизим халкъ Къырымда ачлыкътан бутюнлей къырылмасындан къуртулды. — Чобан-задени оксюрик тутты, санки о гъадабындан богъулмагъа башлады.
 — Я аджайип шаир, ялынъыз Къарасувбазарнынъ дегиль, бутюн окъугъан Къырымнынъ гъуруры олгъан, шиириетнинъ устасы ве янъылыкъчысы — Амди Гирайбайнынъ олюмине кетирген ашшаа ифтиралар?
— Ве окюнч иле башыны саллап, яваш айтты: — Эбет, меним бойле истегим бар эди — садедиль, пишкинлешмеген — олар ве дигер бизим ватанперверлер этрафында котерильген шаматаны озю устюме чевирме.…

— Догъмуш Аргъындаки чобан баласыны таныйым — романтик, адалет рыцари.
- Чобан-заде субетдешининъ сесинде енгиль истиза эшитерек, девам этти: — Киббарлыкъ япып: меним Авропада, Москвада, Асиеде олгъан итибарым бир тёвбе мектюбинден зарар корьмез, деп белледим, илимэтраф даиреде бираз ошек къайнатыр да, унутырлар.

Демир къапунынъ жанъгъырдысы эшитилип, артындан незаретчининъ кейфсиз юзю корюнгенде, Файтонджы онъа таба чевирильди ве ашыкъып, сагълыкълашмакъ ерине:

— Сёз сырасы, Сеит-Джелил Хаттатов шимди Къырымда тахкъикъат астында булуна.
Тазе авада кезинтимизни исе эки куньден сонъ девам этерик, незаретчи Мемед Айлислининъ невбетчилиги куню.
