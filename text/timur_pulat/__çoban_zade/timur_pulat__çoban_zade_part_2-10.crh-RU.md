### Х

Сумбатов ве компания Чобан-заденинъ эвине тинтюв япмагъа кельген кунюнден бир вакъытлары къынтавлы мескеннинъ къою авасындан къасевет руху ве янъы мусибетлер беклеви ойле де аваланып чыкъмады.
Бу вазиет Ругие ханым ичюн пек агъыр келе ве о, озюни куньден куньге эп начар ве хастаджан сезе эди.
Ноталарны четке чекти, фортепиано энди янъгъырамай эди…
Бекир агъа иле бахтлы эвлиликте кечкен йыллары бу эвде ич бир вакъыт ойле мелюль ве агъыр сукюнет олмагъан эди.
Асие иле субетлернинъ мевзусы да чокъсу акъайы эди: Бекир иле бир шей олса, даянамаз, якъаланувы исе яшатмагъан алгъа кетирир…

Тосат-тосат о, санки эссиз алгъа тюше эди…
Атта мусафирликке апансыздан яш, мизаджлы, музыкада буюк мувафакъиетке иришеджек Кара Караевнинъ кельмеси биле Ругие ханымда аяткъа меракъ къайтармады.
Караев сорамадан фортепианонынъ башына кечип, тикине тургъан сачларыны сыйпады ве Ругие ханым санада баш роллерден бирини иджра этмеге тайинленген “Еди гузель”ден бир къач аккорд чалмагъа ниетленди.

— Оны саналаштырмагъа изин бергендже мен энди къартайып кетерим, — чекти нетиджени Ругие ханым, бекленильмеген мусафирни эвден тездже аткъармагъа ве озь теляшлы фикирлери иле къалмагъа истеп.

Кара кеткен сонъ шашмалагъан, къайгъы-къасеветте къалгъан Хабиб къайтты.
Асие онынъ одасына ашыкъты: сабадан апханеге илядж алмагъа чыкъкъан Абу Сайид акъкъында бир шейлер бильмеген экенми.
Хабибнинъ къаршысында, болдургъан къолларыны тизлерине къойып, сусып отурды.
Бири-бирини бегенген яшлар арткъач сёзсюз бири-бирининъ алыны анълай эдилер…

Асие ве Хабиб бири-бирине меиль бергенлерини корьген Ругие ханым, шакъа этипми, джиддий айтыпмы, Гулям-задеге меслеат берди: къызгъа онъа акъайгъа чыкъмагъа теклиф этмек ве Бухарагъа алып кетип, Къырымдан келиннинъ ана-бабасыны чагъыртып, той япмакъ.

Бири-бирине меильни ве багълылыкъны берабер операгъа баргъанлары да къызыштыра эди, театрге кириште билетсиз яшларны Ругие ханым къаршылай ве галёркагъа озгъара тургъан.
Спектакльден сонъ, тескин алда ялы боюнда кезе, Хабиб Асиеге, Баку пахыллайджакъ дереджеде, Бухаранынъ дюльберликлери акъкъында эеджанлы икяе эте эди.

Ятакъ одасындан инъильти эшитип, Асие Ругие ханым янына ашыкъты, Хабиб исе багълы киби къатып къалды.
Онынъ къарышыкъ фикирлери Абу Сайид иле къавеханеге баргъан Ичери-шехернинъ сокъакълары, аралыкълары, лабиринтлеринде эди…
Ойле де реаль бир шейге шекилленмейип, теляшлы фикирлер апансыздан къопа, санки Чобан-заденинъ эвинде тинтюв олгъан он бир февраль кунюне барып тиреле ве онынъ къою, къаранлыкъ барлыгъында батып кете эдилер.
Эв ичинде вазиетни даа бетер кергинлештирмемек ичюн Хабиб Ругие ханымгъа ве Асиеге “Нефтяник” мусафирханесиндеки соргъу, Абу Сайидни шеэр бою къыдырып юргени акъкъында ич бир шей айтмады.
Ялынъыз Ругие ханым дегиль, Асие де кескин къадын дуйгъусы иле сезе эди — куньден куньге, челик сармал киби, бу эвде, эм де Бакуда саф юрегинен къабул эткен, севген адамлар устюнде дешетли бир шей сарыла.
Ятакъ одасындан чапып чыкъкъан Асиенинъ сесли давушы Хабибни озюне кетирди:

— Хабиб, къач!
Сакълан!
Подъездге къара “воронок” келип токътады.

Кескин давуштан Хабиб сескенди, къапалы азбарчыкъкъа чыкъкъан пенджереге якъынлашты.
Ильк фикри: кучьлю кевдеси иле пенджереге тирелип, первазыны аттырмакъ ве онынъ устюнде ерге барып къонмакъ…
Секирмеге энди азырлангъан сонъ, дешеттен шашмалагъан Асиени корьди ве токътады.

— Ёкъ, къачмакъ акъайджасына дегиль… Чобан-заде ве Абу Сайид телюке астында булунгъанда… — ве къызнынъ тирсегини сыкъып, сокъакъкъа чыкъкъан къапугъа догърулды.

Къапалы, пенжересинде пармакълыкъ олгъан демир “воронок” ичиндеки думанда тек кабинада отургъан милислернинъ аркъалары корюне эди.

Хабиб, сувукъ тар отургъычта мумкюн къадар къолайлыджа отурып, дуйгъу уджунда Абу Саийднинъ омузыны сезди, онъа сыйыкъты, эшини омузларындан къучакълады ве ушюген къолуна джыллылыкъ къайткъаныны дуйды.
