## IV

«Кучьлюни багъламагъандже, кучьлюнинъ эвине кирип, онынъ шейлерини ким чайпай билир..?»
Афросия Мезенчук Тевраттан окъугъан парча.

Азбардаки такъылдавны биринджи олып янъы уянгъан Юнус эшитти.
О, абдырап, тёшек ичинде отурды ве даа бир шей анъламайып, козьлерини сюртмеге башлады.
Бу яры-ярыгъа ипрангъан, тешик дамы, къыйышкъан къапу ве пенджерелери олгъан эвде ерлешкенлеринден берли Юнус ве таталарыны диварлар артында эшитильген эр бир давуш къоркъуза эди. 

Эр сефер, кене лейтенант Сапрыкин дружинниклернен келип, оларны эвлеринден чыкъарып атмагъа, озьлерини исе конвой иле кери, Озьбекистангъа ёллайджакъларынен къоркъузмагъа башлар деп, отьлери патлай эди.
Анасы ве бабасыны исе о апсханенен къоркъуза, лякин Мусанынъ чырайы таш кесилип, даима джевап бере тургъан:

– Бир якъкъа кетмейджекмиз, биз озь ватанымыздамыз!

Мусанынъ озюнде эмин, къатты давушы лейтенантны даа бетер къызыштыра ве о къанун, тертип акъкъында лаф юргюзсе де, бу лафларгъа илле къоркъузувларны къарыштыра эди. 

Пенджереден бу даваларгъа теляшнен бакъкъан Юнуснынъ акълына кимерде Сапрыкин озь Ана юртуна къайткъанларны дегиль де, Марс я да Айдан кельген скафандрлы насылдыр махлюкълар киби душман ерине тута, деп келе тургъан.
Бу бала хаяллары иле о, бабасы ичюн къасеветини тындырмагъа тырыша эди.

Муса Кременчуг лагерине сюрюльген сонъки бир бучукъ йыл къоранта ичюн гъает агъыр кечти.
Лагерьге мектюплер эки айда бир кере бара тургъан.
Мектеп татиллери вакътында беяз къуйрукълы савускъанны озюне алыштыргъан ве эллеринден ашатып, омузында ташыгъан къушкъа бакъып, Юнус бабасындан мектюп кельгендже, бу къуш Ер курресини учь кере айланып чыкъар, деп тюшюне эди.

Сапрыкин иле юрген дружинниклерден къыя козьлю, бети ичкиджиликтен даима шишик Монгол лагъаплы адам Юнускъа энъ къоркъунчлы корюне эди.
Сапрыкиннинъ Мусанен тартышкъанда делиллери биткенини дуйып, Монгол огге адымлай ве дудакъларыны къоркъунчлы созып:

– Ишни не эзип ёгъурасыз?!
Эли-аягъыны багълайыкъ да – вокзалгъа, мал вагонына...

Къоранта сюргюн этильмек телюкесинде 1975 сенеси баарининъ ильк куньлеринден, шимдики къомшулары Мезенчук, къатты ясакъкъа бакъмадан, оларгъа озь эвининъ бир къысмыны саткъандан берли  булунып кельди.

Бабасы кичик багъча янында чукъур къазгъаныны корьгенинен, Юнус тёшектен атылып турды, бошашкъанындан кокюс кечирип, ве не иш япылгъаныны анълап, азбаргъа чапып чыкъты:

– Къую! – къуванды о, ве бабасы оны ана тилине бошуна огретмегенини косьтермек ичюн текрарлады:
– Къую! Къую!
Не ярдымым керек?

– Шимдилик бир шей керекмей.
Чукъургъа омузымдан ашагъы кетсем, къопкъанен топракъны чыкъармагъа ярдым этерсинъ.
– Муса курекни аягъынен топракъкъа тиреп, огълуна бакъты ве козьлеринде мазунлыкъ сезди, о бала таталарынен чёльге сувгъа къатнамакътан безгенде безгенини анълай эди, онынъ ичюн:

– Чокъракътан сув ташымагъа аз къалды…
Сёз берем...

Гонълю котерильген Юнус эвге таба бир аякъта секиреклеп барды.

Ондан сонъ Мусанынъ ишине бакъмагъа къомшусы да кельди.

– Сен ич де тыныш бильмейсинъ, Миша…
Кереги киби раатланмагъа, нефес кечирмеге етиштирмединъ, кене чалышасынъ…

– Не япайыкъ, баба Фрося…
Сув яшайыштыр…

Эр бир, атта эмиетсиз иште биле Тевраттан уйгъун мисаллер къыдырмагъа алышкъан къомшу атта эвден чыкъкъанда биле элинден Китапны тюшюрмей, къуртарыджы бир шей киби коксюне басып юре эди.

– Айды, эр шей яхшы олур – сен киби джесюрлер артындан халкъынъ да кельмеге башласа, ярыкъ да, сув да, софрада отьмек де олур…
Мына язылгъан да:
«Муса озь акърабасына айтты: Рабби косьтерген ерге бараджакъмыз…».
О исе джевап берди:
«Мен озь топрагъыма, озь ана-ватаныма бараджам…» – къартий къалтырагъан пармакъларынен Тевратнынъ къара джылтыны сыйпады.
– Бу сен киби къувгъунлар акъкъында айтылгъан…
Айтчы, Миша, бесе-белли сизинъ Къуранынъызда да айны шейлер язылыдыр?

Муса бираз тюшюнип, «Аль-Араф» суресини тариф этти:

– Фирауннынъ халкъындан олгъан задекян инсанлар онъа айттылар:
«Аджеба, сен Муса ве онынъ халкъына ер юзюнде арамлыкъ даркъатмагъа изин берирсинъми?».
О деди:
«Биз оларнынъ огъулларыны ольдюреджекмиз…
Биз олар устюнден буюк укюмдарлыкъкъа маликмиз…».
Рабби Мусагъа беян этти:
«Гедже меним къулларым иле ёлгъа чыкъ ве олар ичюн денъизде къуру кечит ач…».
Фираун ордусы иле оларны такъип этти, амма денъиз оларны бутюнлей батырды...
Муса сусты ве Мезенчуккъа бакъты, къадын оны къапалы козьлеринен динълей, санки бутюн авдетлилернинъ денъиз кечитини козю огюне кетирген киби эди, ве Муса анълатув бергенде, абдырады:

– Фираун арапчасындан Фараон...

Эбет, эбет, – фитнеджи киби фысылдады къомшу.
– Фараон – бу анда, юкъарыдаки, сизни къувгъан мыйыкълы дагълы.
– О, санки бир шейни айдын анълагъаны киби озюни хачлады.

Вакъыт кечтикче якъында олгъан вакъиалар силинген ве оларнынъ ерини  кечмиште башындан кечирген белялар акъкъында ярыкъ хатырлавлар алгъан сайын «мыйыкълы дагълы»гъа онынъ мунасебети денъише берди.
Эгер ильк йыллары Афросия ошекчи къомшуларыны Сталиннинъ къырымларны сюргюн эткенлери акъкъында хабери ёкъ, бильсе, вахшийлик япкъанларны джезалар да, эписини Къырымгъа къайтарыр, деп къандыргъан олса, сонъки йыллары о бабасы акъкъында, онынъ кулак оларакъ Сибирьге сюргюн эткенлерини хатырлай тургъан.
Тевратта фрауннынъ тарихы – «мыср джезасы» ве Мусанынъ мабюсликте олгъан халкъы акъкъында окъугъан сонъ, Хеопс пирамидасындаки фраун онынъ анъында Кремль дивары артындаки «мыйыкълы»гъа чевирильди…

– Сени бу хаинлер тюрьмеде туткъан вакъытта, – субет мевзусындан апансыздан четлешти къомшу, – къуюмны лай басты…

– Мен дуйдым…
Ойле олмаса, менимкилер учь километр узакъта олгъан чокъракъкъа бармаз эдилер…
Мында битирейим де, сизинъкини де бакъарым…

Мезенчук къургъакъ яз акъкъында даа бир шей къошмагъа истеди, амма хатырасы оны кене Мукъаддес метинге къайтарды:

– Сен, Миша, кучьлюсинъ…
Сен кибилер акъкъында Инджильде:
«Кучьлюни багъламагъандже, кучьлюнинъ эвине кирип, онынъ шейлерини ким чайпай билир?».
Бундан сонъ о, Мусаны иштен алмамакъ ичюн яваш мыдырданып, эвине къайтты.
– Багъламаз сени Монгол…
Олар сахтелик япалар…

Та таныш олгъан кунюнден къомшулар бири-бирине ишанчнен янашмагъа башладылар.
Къорантасынен Киевге такъдирини арамагъа кеткен огълу яшагъан эвнинъ къысмыны сатлыкъкъа чыкъаргъанда, Афросия шарт къойгъан эди:
«Къомшум ичкиджи, тенбель ве бошбогъаз олмасын».
Мусаны корьгенде исе, о шуны бир кереден анълады ки, бир айгъа къадар янаша койлерде бош, сатлыкъкъа чыкъарылгъан, амма, «татарлар раатсызламасын» деген сёзден вазгечмеген саиплернинъ эвлери чокъ олып, къорантасы такъым исрарлыкънен мескен къыдыргъан инсан эссизликкедже ичкен пьянса, эм де бошбогъаз олмаз.

Муса ве Зекие янъгъыз, сыкъ-сыкъ хасталангъан къартанайгъа чаресине коре ходжалыгъында ярдым эте эдилер.

Къарткъа, Муса ве онынъ къорантасы Эски Ахит заманлардан къалгъан инсанлар – такъдир эмиринен иджретке къувулгъан ве къоркъузув эм мешакъатларгъа огъратылгъан авдетлилер киби корюне эдилер.

– Эгер мен бутюн омюр биология оджапчеси чалышмагъан олсам, Мукъаддес китапларнынъ огренмесинен огърашыр эдим.
Имансыз атеистлерге Иса хаялий шахыс дегиль де, акъикъатта яшагъан, тени-къаны олгъаныны исбатлар эдим… – айткъан эди о бир кунь Мусагъа.
Эм онынъ, имансызлар анълармы, деген суалине тыпкъы Достоевскийнинъ фикирлерине уйып, джевап берди:

– Я башкъаджа мумкюнми?!
Эгер Алланынъ огълу бизим эр бир адымымызны козетмесе, демек – эр шейни япмагъа мумкюнми?!
Айдутлыкъ япмакъ, адам ольдюрмек, ороспуланмакъ?

Зекие акъкъында исе къартанайчыкъ бойле деди:

– Сен, Миша, хаин незаретчилернинъ козетюви астында булунгъанда, мен бир козьнен апайынъны козеттим…
Сокъакъ бою кеткенде, къаршысына – урусмы, татармы келе – башыны тёбен алыр, селямыны берир де ёлуна реван…
Сенки о акъкъында Сулейманнынъ икметли риваетлеринде айтылгъан:
«Ким фазилетли къары тапар?
О инджиден де къыйметлидир.
Къоджасынынъ къальби онда эмин, о да келирсиз ич къалмаз…
Агъзыны тек икметли, юваш насиат бермек ичюн ачар…».

Афросия къартана къомшусынынъ эвине явашчыкътан киргени киби, ойле де кетти.
О, невбеттеки сефер Мусанен къонушманы, ондан эшиткенини Тевраттаки вакъиаларнен тенъештирди.
Юнуснынъ омузында отургъан савускъан биле онъа Инджильден сёзлерни хатырлатты: 

– «Бакъынъыз коктеки къушларгъа: олар не эке, не оралар, эм де берекетни захире анбарына топламайлар; Танъры оларны ашата.
Сиз олардан эйидже дегильсизми?..»

Азбаргъа кирген Ридван ве Айдер эв саибини бельгедже чукъур ичинде корьдилер.

Достлар корюшювден эеджанны чокъ вакъыт ятыштырып оламадылар – къучакълаштылар, бири-бирининъ омузыны таптай бердилер.
Сонъ эеджанларыны бираз тынчландырмакъ ичюн сачакъ тюбюнде отурды ве къарыкъ сеслернен йырламагъа башладылар.

Белли олмагъан сюргюнли язгъан ве ватанындан къувулгъанларнынъ асрет сеси олгъан бу сатырлар халкъ йыры олып къалды ве йырлагъанларнынъ эр бир такъымы оны озь, шараитке коре, нагъмесине уйдурып йырлай тургъан.

Олар да бири-бирине мусафирликке баргъан сайын, бу тюркюни йырлай ве гъурбетликте къалгъан акърабасыны хатырлай, асретлик чеке эдилер.
Мусанынъ Озьбекистанда эки огълан къардашы, Ридванда – къыз къардашы ве эмджеси, Айдерде исе – сексен яшындаки къайнатасы ве эки догъмуш къардашы къалды…

Ридван, санки биревлерни беклегени киби, азбарны козьден кечиргенини корьген Муса:

– Менкилери иште.
Зекие чёльге итбурун джыймагъа кетти, балалар исе чокъракъкъа, сувгъа…
Деди ве эвден алчакъ, озю ясагъан къонаны чыкъарып, къакъра тюбюнде къойды.

Ридван чантасындан отьмек, армут чыкъарды, тепсиге джевиз емиши ве юзюм къурусыны септи.
Ашны башламаздан эвель лакнен тегизленген масачыкъны къолунен сыйпады, оймалы аячыкъларыны козетти.
О, Мусанынъ атта сатын алынгъан эвде биле Узунджыдаки сюляле эвининъ шараитни джанландырмагъа тырышкъанына шаша эди. 

Къакъра янында фурун ясады – балалары эр шейде: маишетте, урбада, ашта, алып барышында озюни миллий муитте сезгенлерини ве бу оларгъа ана тилини мукеммель огренмеге ярдым этеджегине ишана эди.
Озьбекистанда олар озьбек ве рус тилинде тасиль берген мектепте окъумагъа меджбур олып, йыллар девамында «къырымтатар» сёзюни, онда догъмуш Ватан ады олгъаны себебинден газетлерде ве китап, дерсликлерде анъмагъа биле ясакъ эди.

Дуа окъугъан сонъ наджиз емекке таттылар.
Мусанынъки киби, Ридван ве Айдер къоранталарынен яры ач яшай эдилер.
Тиш экими ве авиация заводынынъ сабыкъ ишчисини мында къанунсыз яшайлар, деп оларны ишке алмай эдилер.
Ридван ве Айдер тесадюфий ишнен огърашып, эски «Москвич»те адам, эшья ташып, кечине эдилер.

Табиатлары къарама-къаршы олгъанынданмы, амма олар бири-биринен пек муаббет эдилер.
Ридван толу черели, арекетлери кескин, юрюши къатты, табиаттан джурьатлы эди.
Айдер исе азгъын, юксек бойлу, озюни даима незарет астында туткъан, сакин лаф эткен ве сийрек йылмайгъан бир адам эди.

Араба къапу апансыздан ачылгъанда, достлар къавени даа ичип битирмеген эдилер.
Азбаргъа, чырайларыны сытып, терден пишкен лейтенант Сапрыкин келип кирди, онынъ иле бир къач дружинник, шу джумледен ягълы, кирли тобан шляпалы Монгол да бар эди.

Къакъра тюбюнде отургъанларны корьмегенинден этип, лейтенант сыджакътан когерген козьлеринен азбарны дикъкъатнен акътарып чыкъты, пенджерелерге бакъты, санки насылдыр ясакъ этильген шейлерни къыдыра эди.
Онынъ фикриндже, авдет олгъанлар самогон сатып кечине ве оларда мытлакъа аппаратлары сакълы турмакъ керек эди.

– О! Бу садыкъ ортакъларны чокътан корьмеген эдим, – деди Сапрыкин, отургъанларнынъ бетлеринден олар ичкенини-ичмегенини анъламагъа тырышып.

Ёлбашчысына эр вакъыт хызмет этмеге азыр олгъан Монгол, тыпкъы украин аталар сёзюнде киби, бабасындан эвель атешке озюни сокъып, къакъра янына якъынлашты ве бурнунынъ тешиклерини къысыкъ козьлеринден кенъ ачып, къокъланмагъа башлады.

Учю де айныкъ олгъанына къангъан сонъ, Сапрыкин къаттылыкънен:

– Лютфен, дженабы-аркъадашлар, сизинъ паспортларынъызны!

Дружинниклер сыджакътан агъыр нефес аларакъ, эки тарафтан турдылар.

– Сергей, сен бу афта Ридваннен паспортларымызны ДАИ нокътасы янында энди бакъкъан эдинъ де, – хатырлатты Айдер, паспортыны джебинден истемейип чыкъараракъ.

– Мен санъа Сергей дегиль, Сергей Васильевичим, – текрарлады Сапрыкин озь севген ве гъает зариф сайгъан ибаресини, – биз сеннен ракъыны брудершафткъа ичмедик.
– Демек, акъылдане Джемалетдинов Айдер… муурь ёкъ.
Донскойда къанунсыз яшайсынъ…
Чарухов Ридван – айны, – паспортларны саифелеп, не ичюндир пек сакин, амма къоркъутыджы сеснен айтты о.
Онынъ фикриндже, айны ойле давуш керекли тесир эте эди.
– Сен исе, Мамутов, узакъ олмагъан ерлерден къайттынъ, кой шурасына даа барып етиштирмединъ.
Ойлеми,  етиштирмединъ де?!
Сиз экинъизни исе, Чарухов ве Джемалетдинов, шимдичик тахкъикъатчыгъа алып бармагъа чарем бар.
О исе къарар чыкъарыр: сизге невбеттеки джёреме тайинлемек я да джинаий иш ачмакъ.
Мамутовнен бир сене эвель олгъаны киби…
Аджеба, дженабы-аркъадашлар, сизге не, паспорт идаресине кельмек къыйынмы?
Авдетлилернинъ бойле барып-кельмелеринден ич файда олмайджагъыны биле-тура къылынмакъны девам этти лейтенант.
– Паспортчы къадын озю сизге келип тиз чёксинми:
Лютфен, Донскойда яшагъанынъызны эписи къанунгъа бойсунгъан гражданлар киби ресмийлештиринъ.

Онынъ сахте мизахына тек лейтенантнынъ эр бир сёзюнден сонъ хихылдагъан Монгол къыймет кесе бильди.
Сапрыкин исе, къарарыны къачыргъаныны анълап, къую къазылгъан тарафкъа ишмар этти:

– Санъа, Мамутов, къанун боюнджа сенинъки сайылмагъан топракъта арыкъ, я да ер асты ёл къазмагъа ким рухсет берди… ха! ха!
Ёл догърудан-догъру Озьбекистангъа олса керек…

Давушларны эшитип, къора артындан бакъмагъа чыкъкъан Мезенчук яваштан мырылдады ве не акъта лаф кеткенини анълагъан сонъ:

– Миша къуюны озь топрагъында къаза.
Мен оны къанун боюнджа саттым.
Даа бир кере кельсенъ, копегимнинъ зынджырыны чезерим…
Бу къорантаны къыйнагъанынъыз етер энди, хаинлер…
Санъа эдждатларынъ Тевратта васиет къалдырмадылармы:
«Кельгенни сыкъыштырма ве эзиетлеме, чюнки сиз озюнъиз де кельмешек эдинъиз…».
Сен озюнъ я Уралдан, я Урал артындан кельмешек дегильсинъми?
Бу балалар исе догъмуш топрагъындадыр.

Сапрыкин ачувланып, Мусанынъ къомшусы тарафкъа къолуны къакъты:

– Манъа сенинъ Тевратынъ бир капик, джаиль къартий…
Сен исе Теврат огюнде дегиль, совет къануны огюнде, койде бойле муштерилерни эр кес къувгъаныны биле-тура, татаргъа эвнинъ бир къысмыны саткъанынъ ичюн даа джевап бередженъ.
Сонъ шарт, этип айланды ве кетмезден эвель сорады:

– Къапу огюнде кимнинъ джарты арабасы тура?

Ридван, синъирленсе де, догъру джевап бермеге сакъынып:

– Истесенъиз, машинаны акътарынъ…
Сизге даима биз, къырымтатарлар, я патлатыджы, я сатлыкъкъа сахте ракъы ташыгъанымыз киби корюне.

Араба къапу артындан Сапрыкин мотоциклы дырылдысы узакълашкъаны эшитильген сонъ, агъыр сукюнетни Ридван больди:

– Эрмени радиосы айткъанына коре, районда насылдыр Клавдия Ивановна Колос чалыша…
Белли бир къабар берсенъ, паспорт болюгинде ве нотариуста бизим меселелеримизни чезе эмиш…
Онъа ёл тапып бармагъа ким тарафдар?

Айдер ве Муса бири-бирине бакъып, индемедилер.

– Манъа бу акъта даа лагерьде айткъан эдилер, – озюни зорлап, деди Муса.
– Эрмени радиосындан эвель… Эртеми кечми – гизли шейлер ашкяр олуна…

– Сонъ, не олгъан?
Агъыр фикирлерден санки янъы айынгъан киби, сесленди Айдер.
– Мемурны озюнкилери сатмаз…

Муса азбарны козьден кечирди ве агъыр кокюс чекти.
Мусафирлернинъ тюшкюн кейфинден онъа азбар тарлашкъан киби корюнди. 

– Сиз дегенинъизни япынъыз…
Мен исе акимиет огюнде къабаатымны одедим – ватаныма къайткъан сонъ лагерьде отурып чыкътым…
Кимсеге ич бир вакъыт мында яшамакъ ве ольмек акъкъы ичюн къабар бермем…

– Айды, бу мевзу кунь тертибинден алынды, – Ридван турды ве араба къапу янына кельгенде Мусаны кене къучакълады…
