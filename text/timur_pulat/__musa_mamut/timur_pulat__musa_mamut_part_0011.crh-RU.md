## XI

«Догъру ёлда къавий ол, сеннен берабер ант эткенлерге авале этильген киби».
(Къуран-и Керим, бу куннинъ танъында Муса окъугъан «Худ» суреси).

Лейтенант Сапрыкин Беш-Терекке хызмет борджунен кельген сайын, Антонинанынъ отьмек тюкянчыгъына кирмек адет этти.

«Отьмек ве тёкме ягъ» язысы олгъан агъач биначыкъ Мезенчукнинъ эви кошесине япышытырылгъан эди.
Афросиянынъ артынадже ачыкъ пенджересинден тышкъа онынъ макъамнен дуа окъугъан фысылдавукъ сеси эшитильди.

– Имансызларнынъ шурасына бармагъан ве гуняхкярларнен турмагъан эм бозукъларнынъ топлашувында отурмагъан инсан бахтлыдыр…
Амин…

Сапрыкин мотоциклдан тюшмейип, къолуны узатты ве пенджере къанатларыны къапатты, онынъ фикриндже, отьмек тюкянынынъ муштерилери «бу къартийнинъ сачмаларыны» эшитмесе де олур эди.

Къапу артындан мотор сеси эшитильгенинен Антонина кузьгюге чапып барып, дудакъларына боя сильмеге башлады.

Антонинанынъ сыкъ-сыкъ кельген мусафирге аджети бар эди.
Табиий къадын джильвесини ишлетип, ревизорлар онынъ бухгалтериясында дебетнен кредит бири-бирине уймагъан киби олса, Сапрыкинни къорчалайыджы еринде корьди.
Сатыджы ве онынъ акъайы, отьмек ташыгъан Сергей, намуслы чалышсалар да, кассада эр шей ола биле, деп тюшюне эди къадын.

Лейтенант онен лаф эткенде – керек олса да, керек олмаса да – озь алякъаларынен макътана ве райиджракомдан Клавдия Ивановна Колос, прокурор Зубарев, тахкъикъатчы Пономарёвнынъ адларыны сыкъ-сыкъ анъа тургъан, озь милис ёлбашчысы Денисов иле исе о пек якъын, атта брудершафткъа иче ве шенъ компанияда авджылыкъкъа бара, анда исе хызмет копеги Зевснен берабер айдагъан егерь вазифесини эда эте эм сыгъынларнен кийик домузларны атыладжакъ тарафкъа айдай экен…

Антонина, эбет, бу макътанувлар къабартма олгъаныны дуя эди, лякин эписи бир мусафирни кулерюзьнен къаршылай тургъан:

– Хайырлы куньлер, Сергей Васильевич!

– Чокъ хайырлы дегиль.., – мыдырданды Сапрыкин фуражкасыны чыкъарып ве сатыджынынъ бурну огюнде оны саллап.
– Сенде, джаным, ичмеге сувукъ бир шей бармы?

Антонина буздолапкъа ашыкъты.

– «Ситро» лимонады, – о газлы ичимлик шишесини чевикликнен ачты.
Эр бир ютумдан сонъ Сапрыкин кейфленип охылдады ве шишени бутюнлей бошаткъан сонъ, эр вакъыттаки киби сесли тюшюнмеге башлады:

– Бабамны мында не чекти?
«Кочюнъиз зенгин ве берекетли…», – дедилер.
Биз де дженнетке кетемиз, деп белледик, бутюн кунь ситронен къарышкъан ракъы ичеджекмиз, деп белледик, амма акъикъатта мында озь коюмизде чалышкъанымыздан зияде чалышмакъ керек олды…
Икълими де сагълам дегиль.
Бу аз олгъаны киби – авдет эткен татарларгъа къаршы турмакъ керек.
Оларгъа исе къанун да, къалабалыкъ да – эписи бир…
– Лейтенант джебинден устюнде бурка кийген атлы сызылгъан «Казбек» папирос къутусыны чыкъарды. 

– Багъышларсынъ, ичейим, пек эеджанландым…
О куню онунджымы, юзюнджими кере Мамутов Мусагъа онынъ эви йыкътырыладжагъы акъкъында хабернаме алып бардым…
О исе манъа:
«Мен мында къаладжам – сагъ я да олю!», – дей.
Ана шай!..

Сапрыкин къараргъан дудакълары арасында папиросны тутып, тютюнни терен ичти ве тавангъа таба алкъа уфюрип чыкъарды.

– Сонъ, бойлелернен насыл ишлемек мумкюн, озюнъ айт, Тоня?!
Санки татарларнынъ озь къанунлары бар, совет сою – инсан инсангъа дост ве къардаш дегиль: аксине, эски, орта асырдаки... къашкъырнен яшасанъ, къашкъыр киби улу!
Амма мен къашкъырджасына улуп оламайым, мен – мераметли адамым, амма хызметте чокъсу алларда къашкъыр киби улумагъа керек ола…

Сапрыкин лаф эткен вакъытта Антонина бир козьнен бештахтада къалдырылгъан Мусанынъ эви йыкътырыладжагъы акъкъында хабернамени окъуды.
Кягъытчыкъны джебине сокъаракъ, Сапрыкин чыкъышкъа айланды ве йымшакъ сеснен сорады: 

– Акъайынъ Володя насыл?
Ичмейми, къутурмаймы?

– Не заман къутурсын, Сергей Васильевич?!
О учь койге отьмек ташый.
Келе де юкъламагъа ята, олю киби къатып къала…

Сапрыкиннинъ козьлери джильвели йылтырады.

– Демек, о сени къучакъламай, опьмейми?

– Айды шуны, Сергей Васильевич! – къолуны къакъты сатыджы ве утанчакълыкънен козьлерини ашагъы эндирди.

Сапрыкин кеткенинен Антонина тюкянчыкътан корюнген ёлдан тар сокъачыкъ айырылгъан тарафкъа къасеветнен назар атмагъа башлады.
Бу сокъачыкънен элинде итбуруннен сепет я да чёль чечеклери дестеси иле эр кунь эвге Зекие къайта тургъан.

Муса, Субботинлернинъ азбарындаки къуюны темизлегенде, Зекие ве Антонина таныш олды ве озь дертлеринен болюштилер, балалар акъкъында лаф этти, аш пиширмек инджеликлерини музакере эттилер.
Зекие къомшусына сюзме бакъла ве къабакълы тюй пастасы азырламагъа огретти, эр шейнен меракълангъан Тоня бир сыра къырымтатар сёзюни де огренди.

Антонина, Зекие чёльден къаранлыкъ чёккенде къайткъаныны бильсе де, даа бир-эки кере къапугъа чыкъып бакъты.

Кунь къавушмагъа башлагъанда Зекие отьмек тюкянына озю кирди, Тоня бу вакъытта адашмагъа къоркъып, бештахтагъа чавдар отьмегини сыранен тизе эди.
Ерли койлю исе оларны чувал ичине домузларына ем олур, деп толдура берди.

Саймакъны токътатмайып, Антонина бир къач кере къасеветнен Зекиеге бакъты, онынъ бугуньки кейфини сезмеге тырышты.
Муштерини озгъаргъан сонъ биле къомшунен лафны насыл башлайджагъыны бильмейип, агъырдан кокюс кечирди.

– Не олды?
– Зекие сепетни ерге къойды.
– Не, Тонечка, мени танымадынъмы?

Антонина апансыздан Зекиенинъ къолуны сыкъты ве фысылдап:

– Зина, джаным… олар бир шей япмазлар, тек къоркъузалар, сиз кеткенинъизни истейлер…
Амма, бир шей олгъан киби олса, балаларнен бизге келинъиз, бир шейлер уйдурырмыз…

Зекиенинъ къоркъунчлы фикирлерден юреги сыкъылды ве къадын аякътан кесилип, салланды.

– Сен не айтасынъ? – онынъ агъаргъан, шашмалагъан юзюне бакъаракъ, Тоня Зекие оларнынъ эвини йыкътырмагъа истегенлери акъкъында бир шей бильмегенини анълады.

– Эбет, анълайым…
Миша санъа айтмады, сени ве балаларны зияде къоркъузмагъа истемеди, Антонина Зекиеге бу акъта сёз къаткъанына пешман олса да, лячаре, сёзлерни къарыштырып, тез-тез анълатмагъа башлады.
– Санъа буны бильмек керек, Алла косьтермесин, бир шей олур…

Шашмалагъан Зекиени янына отуртып ве омузларындан къучакълап, къадын Сапрыкинден эшиткенлерни айтып берди…

Зекие эеджандан не япаджагъыны бильмегенини корип, Антонина тюкяннынъ къапусына тез-тез килит асты ве оны къолундан тутып, эвине озгъарды.
Тынчландырып:

– Къасеветленме… къорантанъызны садедже къоркъузмагъа истейлер… амма сенинъ Мишанъны къоркъузаджакъ инсан даа догъмады…
Ондан гъайры, бизим эвимизнинъ къапулары сиз ичюн даима ачыкъ олгъаныны акълынъда тут… – Сонъ къошты:
– Миша къую темизлегени ичюн акъча алмагъа истемеди.
Сонъ Сергей онъа бир канистра бензин тёкип берди, ходжалыкъта керек олур, деди.
Сен о бензинни узакъча сакъла…
Эки арада учкъун тюшер…
