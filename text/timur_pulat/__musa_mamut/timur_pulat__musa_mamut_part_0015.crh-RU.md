# XV

«Эгер сен олюмнинъ ильк аньдеки Ярыкъны корип, адыны айтып ве оны къабул этип олсанъ… айт: «Яраданым! Сенмисинъ?!»  
Бадро Тёдол. Тибеттеки Мевталар китабы.

Эр шей бир кереден къапалды, санки иритильген къуршун тёктилер – козьлер, дудакъларда къаткъан къан дады, хастахане одасынынъ къокъусы.

Къолларда ве аякъларда сувукъ сезильди ве, амелият масасында яткъан Муса узакъкъа, къаранлыкъкъа чёккен сёзлерни эшитти:

– Нефеси токътады…

Атешли аванен толдурылгъан вуджут озь мучелерини бошатты ве юрегини къан акъымындан айырып, юкъарыгъа котерильди, сербест учушкъа ёл алды.
Анда, ярыкъ олгъан ерге.

Ярыкъ экимлернинъ эндамларыны айырды, сонъ эр шей къаранлыкъкъа батты.

Ашагъыда къоюрып тургъан къаранлыкътан айырылгъан сонъ, Ярыкъ эп ачылды, амма о сувукъ олгъанындан козьлерни кесмеди, къулакъларны раатсызламады, нефесни къозгъатмады, тек бар олгъаныны сездиртти…

Мусанынъ хаялына о, енгильчик, вуджутсыз олып, насылдыр къоба ичинден, эр тарафтан къысылып учкъаны кельди, оны боялагъан ярыкънынъ тарафлары олмаса да, о насылдыр узун, четлери томалакъ фезаны къапата эди.

Руху буюк Ярыкъкъа ынтыла ве ёлда таныш черелерни – фаний дюньяны терк эткен бабасыны, анасыны, таталарыны ве агъаларыны ярыкълата эди.

Учар экен, Муса оларнынъ юзьлерине тиймек ичюн къолуны узатты, лякин оларны яраткъан ярыкъ пармакълары арасындан акъып кеткенини дуйды…

Огде онъа фес кийген къызчыкъ корюнди.
Феснинъ мавы ренки ярыкъкъа тюс къоша эди.
Къызчыкъ Мусагъа элини узатты, о да чаписине тийди, амма ярыкъ яраткъан шекильде бир шей дуймады – не джыллылыкъ, не де къыз пармакъларынынъ назиклигини.

Кене огде, къызчыкъ Мусаны чагъырып кеткен тарафта ярыкъ, къобадан чыкъышны косьтерген окъчыкъларгъа ошагъан къыскъа ёлакъларны бояды.

Фезагъа чыкъкъан ярыкъ, оны бутюнлей къаплады ве эндамны шекиллендирди.

Насылдыр дуйгъунен Муса бу Мухаммед (с.а.с.) олгъаныны анълады.

Муса тиз чёкип, япкъан интихары ичюн рахим сорамакъ истеди, лякин къызчыкъ онынъ къолуны йибермеди ве эгильмеге бермеди.

Пейгъамбер Мусанынъ тёвбе этмеге истегине тебессюм иле джевапланды.
Мусанынъ рахметли руху бильди ки, Пейгъамбер онынъ фани вуджуды устюнде Беш-Терекнинъ къабристанында дженазе окъумакъны авале этти.

Ярыкъ косьтегичлери оларны уфукътан уфукъкъадже ачыкъ фезагъа алып чыкътылар ве Муса, бу олар Ниязинен берабер озенге кеткенде кечкен чёль олгъаныны анълады.

Ашагъыда къаверенки, къырмызы ве ешиль саплары, эм де кок къушагъы тюслеринен йылтырагъан айдын къырмызы япракълары олгъан чечеклер ве отлардан орюльген ренкли килим олып – бунынъ асыл нусхасы – Узунджыдаки баба эвинде, мусафирлер одасында диваргъа асылгъан къолнен орюльген килим эди.

Сабий Муса бу дюньягъа кельгени акъкъында къычырып дуйдургъан эвнинъ софасындаки къаранлыкъ ачылды: сонъсуз бир аят яратылды, онынъ эки тарафындан кулюмсиреген ватандашлары тура эди…
Юз бинълернен, ватангъа гъурбеттен къайткъан бутюн бир халкъ олып тура эдилер.
Эр шей Муса ярдымджысына хаялларынен болюшкенде киби эди.
Мумтаз сёзюни туткъан ве Кермене станциясындан Къырымгъа кеткен тренни озгъармагъа чыкъкъан…

Авдетлилер арасында бабасы, анасы, таталары, агъалары, еди тизинедже бутюн акърабасыны тапкъан къызчыкъ Мусанынъ къолуны быракъты…
Муса, онынъ единджи дуйгъусы кескинлешкенде сонъки эшиткен сёзлер, ерине ве вакътына айтылгъангъа ошамаса да, айтылды:
«Эвеллери къараман аскерлернинъ мезарларыны докъуз кере айлана эдилер…».
