## VIII

«Бу мукъаддес топракъны унутманъыз.
Бу топракъ, абиде киби, эбедий абиде киби бизим ишкир, магърур халкъымызнынъ адыны ташысын…».  
(«Бабанынъ васиети»нден).

Чагъырылмагъан мусафирлернинъ къоркъузувларындан агъыр тюшюнджелер ойле де ятышмады, атта къаранлыкъ тюшкен ве ачыкъ пенджерелерге салкъын кирген сонъ биле телюке санки авада асылы турды.
Эвдекилер яры геджегедже юкъламадылар – балалар ятакъханеде, акъайы янында яткъан ве тосат-тосат кокюс кечирген Зекие – кимсе.

Муса сёзнен, яхут озюни алып бармасынен эеджаныны бильдирмесе де, Зекие акъайы бойле вакъытларда оны ве балаларны насыл къайгъыргъаныны, тесирленгенини косьтермемек ичюн серт, атта сытыкъ чырай, я, аксине, вазиетни ятыштырмакъ макъсадынен шакъалашкъаныны биле эди.

Балалардан бири къапуны тырмалады, бесе-белли ана-бабасынынъ юкълагъаны-юкъламагъаныны бильмеге истеди…

Бу Юнус эди, онынъ юкъусызлыкътан къызаргъан козьлери къабаатлы-къабаатлы бакъа эдилер.

– Баба, олар къайтырмы? – фысылдады о.

– Къоркъакълар къайтмайлар.
– Муса огълуны къолуна алды ве балаларнынъ одасына кирип, явашчыкътан:
– Сени энди котермеге де чаре ёкъ…
Акъай олдынъ… олмайджакъ шейлер ичюн къасевет чекесинъ.
Юнусны яткъызгъан сонъ, Диляра ве Сабрие къыбырдамайып ятсалар да, юкъламагъанларыны билип, къошты:
– Сен киби олгъанда, Юнус, мен баягъы енгиль, дран тахтасы дайын арыкъ эдим, чюнки бутюн кунь къойлар артындан чапып юре тургъаным…

Кимерде агъыр таш алып, сюрюни излеген къашкъыргъа атмакъ керек ола эди…
Майыста исе, бизни эпимизни – къартбабанъны, битанъны, алаларынъ ве эмджелеринъни Къырымдан сюргюн эттилер, бу олмагъан олса, мен дёртюнджи сыныфны битирип, бешинджи сыныфкъа кечкенимден гъурурланыр эдим…
О заман сонъки эдебият дерслеринден биринде огренгенимиз икяени мен омюрлик хатырамда къалдырдым.
«Данко акъкъында эфсане» – мени эеджанландыргъан эсернинъ серлевасы ойле эди, але даа оны хатырлайым…
Бир халкъ душмандан къачып, орман ичине чекиле, чевре-чети исе батакъ.
Муса бираз токъталды, чюнки къызлар динъленип, башларыны котергенини эшитти.
– Адамлар сазлыкъта баталар, къоркъкъанларындан шашмалайлар, сасыкътан бонъаялар, окюр-окюр агълайлар, базылары исе акъылдан таялар… 
Бу адамлардан бири – онынъ ады Данко, къалгъанларны ярыкъкъа чыкъараджагъында къандырмагъа тырыша.
Къуртуладжагъына умютини джойгъан адамлар исе онъа ишанмай, яланджы, деп айталар...
Мына шу вакъытта Данко коксюни ярып, юрегини чыкъара, юреги атеш киби орталыкъны ярыкълата ве бу мешъаль адамлар ормандан чыкъмагъандже, къуртулышкъа ёл тапмагъандже яна…

– Аджайип! – къыскъа сукюнеттен сонъ деди Юнус.
– Я Данкогъа не олды?
Орман ичинде олюси къалдымы?

– Озюнъ тюшюн, – бираз къалтырагъан давушнен айтты Муса.
– Эгер башкъаларына ёлны ярыкълатмакъ ичюн омрюни аямагъан инсан мектеп дерслигине тюшсе, онынъ акъкъында оджалар айтса, биз исе, къыркъ талебе, бизден эвель де бинълернен дёртюнджи сыныф талебелери онынъ тарихыны эзберлесек, олерми о?
Эльбет де, ёкъ.
О бизим Кесикбашымыз киби - кесильген башыны къолтугъы тюбюнде тутып, адалет ичюн дженклешкенине биз ишанамыз да…

– Я сонъ? – сес чыкъарды Сабрие.

– Сонъ? – Муса Сабриенинъ тёшеги четине отурды ве, эвель де балаларнен лаф эткенде олгъаны киби, хатырлавларгъа далды:
– Бизни, сюргюнлилерни, чёллер кечип, Озьбекистангъа алып кеткенде, мен, бала акълымнен, иште, ачлыкъ ве хасталыкълардан ёлда олеяткъан койдешлериме Данконынъ къараманлыгъы акъкъында икяе эте эдим.
Эм оларны насылдыр худжур, адалетсиз хата юзь бергенинде къандырмагъа тырыша эдим.
Сталин биз акъкъымызда бильген олса, о, бизни сюргюн эткен инсанларны джезалар да, бизни Къырымгъа къайтарыр, деп тюшюне эдим…
Чюнки мектепте бизге о, адалетли, инсафлы, озю де яшлыгъында халкъ ичюн тюрьмелерде ве Сибирия сюргюнлигинде азап чеккени акъкъында икяе эте тургъанлар.
Оджапчемиз Сталиннинъ зулум иле курешкенини атта Данконынъ къараманлыгъынен тенъештирген эди… 
Амма – языкълар олсун!
Мен, ондан яхшылыкъ беклегенлернинъ чокъусы киби, ильк бир-эки йыл девамында атта янъы ерде ерлешмеге биле истемей эдим.
Башым тёпесинде таван олмаса да, эп эмир бекледим: эр кесни ватангъа къайтараджакълар деп!
Генералиссимуснынъ алий эмридир…
Эм, билесинъизми, – кулип йиберди Муса, – трен ичинде бу икяени кимге айтсам, манъа Муса Данков, деген лагъап койдылар.

Бабанынъ кульмеси ятакъ одасында олгъан кергинликни ятыштырды.
Сонъки сёзлерни айтмагъа даа етиштирмесе де, Юнуснынъ юкъу нефесини эшитти…

Муса исе, тёшегине къайтып яткъан сонъ биле, юкълап оламады: козю огюнде Монголнынъ къолундан урып аттыргъан мешъальнинъ шытырдынен янгъаны джанлана эди.
Юкъумсырагъан анъында бу левхагъа анъынынъ теренлигинден атылып чыкъкъан къадын къошула: Чырчыкъ озени бою атеш ичинде чапкъаны, йыкъылгъаны, устюнде эгилип окюр-окюр агълагъан къарт, яры-ярыгъа куйген джесеттен бираз четте исе башыны къолларынен къапаткъан ярыдмджысы Мумтаз шимди киби тура эди.

«Озь омрюнъни эвдеки тазыйыкъкъа къаршы я да намусынъа токъунгъанларындан себеп бересинъми, я да наразылыкъ мешъальге айлангъанынынъ себеби – этрафтакилер тюшюнмеге башласынлар депми, сербестликсиз яшамакънынъ башкъа чареси ёкъ, депми, эмиетли дегиль!».

Къара фикирлерни къувмакъ ичюн Муса «Аль-Анам» суресини окъумагъа башлады…
