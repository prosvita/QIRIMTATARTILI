## II

Мына бу бакъий эвдир…
Биз оны Ерде юксельмеге истемегенлерге ве исьян даркъатмагъанларгъа багъышлаймыз.
Къуран-и Керим. Муса окъугъан «Аль-Касас» суресинден.

Муса, онынъ эртеден мухалифи олгъан Сапрыкин артындан бакъып отургъаныны дуяракъ, бир уджу къабурчакъ таш ве агъачтан ясалгъан, ёлгъа чыкъкъан эвине къатты адымларнен кете эди.
Озь азбарына кирмек ичюн узун колхоз къорасы бою кетмек керек эди.
Бу ерде танъ аткъанынен бири-биринен ярышлашып, къаргъалар ве гогерджинлер эрзакъ къыдыра тургъанлар.

Эвдекилернен тездже корюшмеге истеген Муса ёлны къыскъартып, пайнозю яшагъан къомшусы Афросия Мезенчукнинъ эвине алып баргъан ёлчыкъкъа айланды.
Бу къадын, гизли ясакъларгъа бакъмадан, Мусанынъ эв къыдырып чекишкенини корип, онъа озь эвининъ ярысыны сатты.
Бу вакъиа Мусанынъ якъалангъанындан бир йыл огюне олды.

Мезенчук Къырымда та катырна куньлеринден яшагъан православ сулялелернинъ аман-аман сонъкиси олып, дженк ве къырымтатарларны сюргюн эткенлерининъ шааты эди, шу себептен къапу огюнде ошеклешкен къомшу къадынларнен та эвельде даима давалаша тургъан:

– Не керек татарларны акъаретмелеге?
Олар фрицлернен биз киби дженклештилер, тертип бозуджы, баскъынджы дегиллер…
Сталин эр шейни догъру чезер ве оларны кери къайтарыр…
Онынъ ичюн оларнынъ бошагъан эвлерине сакъын кирменъиз.
Биревнинъ малына къаст этмек – буюк гунях!

Сонъки вакъытларда, бедени кучьсюзленген Афросия эвден пек сийрек чыкъмагъа башлады.
О ипрангъан Тевратны саифелерек, даа корьген сол козю огюне козьлюк джамыны къойып, арды-сыра къачкъан сатырларны эки-учь кере окъуй тургъан.

Озь эвчигинден яры-ярыгъа чыкъып афырмагъа башлагъан копекнинъ сесини эшиткенинен, къартий босагъадан зорнен атлап, къамбурайып, таякъкъа тирелип, эвинден чыкъты ве кельген адамда Мусаны танып, къолларыны къакъты эм де озюни хачлады:

– Аман, Яраданым, Миша къайтты!
Раббининъ огълу Иса бефтан айтамагъандыр: агълагъанлар бахтиярдыр, чюнки теселли алалар, бахтиярдыр ювашлар, чюнки ернинъ варислеридир.
– Онынъ шашкъын сёзлеринен берабер азбар копечиги де, къомшуны танып, къуйругъыны салламагъа башлады.

– Насылсынъыз, баба Фрося?
– Муса онынъ омузына токъунды.
– Корем, сагъ-селяметсинъиз…

– Э-э, селяметлик къайда я, сагълыгъымнынъ ярысы биле къалмады.
Эр шей бу сыджакъ ве къадын къуветинен берабер уфюрилип чыкъты, – айтмагъа башлады о, сёзлерини къашлары ве эллерининъ ишмарларынен тасдикълап.
Башындаки гуллю явлукъны гъайрыдын багълап, сесини пыстырып сорады:
– Сенкилери билеми?
Аман да къуванырлар…

– Бильмейим, – мектюбим кельдими-ёкъмы…
Муса чантасыны къармалап, ичинде лагерь паёгъындан къалгъан тотлу отьмек парчасыны чыкъарды ве копекке узатты, копек отьмекни шу ань тишлеринен сыкъты.

Сонъра, сюгют пытакъларындан орюльген алчакъ къорадан атлап, азбарына кирди.
Азбар тоз думанында къалып, сипиртки ишлетильген сес эшитиле эди.
Балалыгъындан бабасы Ягъя агъа огреткен тертипке ве низамгъа алышкъан Муса ильк дакъкъасы тааджипленди: топракъны сылатмайып, эвдекилерден къайсы бири азбарны сипире?

Уйкен къызы киймеге севген гуллю баш явлукъны корип, Диляраны таныды.

Джельп этиджи оксюрикни эшитиркен, Диляра башыны чевирди ве бабасына чапты.
Юваш, дуйгъуларыны айдынлатмагъа севмеген бу къызчыкъ, агъыр нефес кечиререк, Мусанынъ коксюне сарылды:

– Баба!
Бабам кельди!
Эм, къальбинде къуванчнен къарышкъан бабасы олмагъан вакъыт ичинде топлангъан аджджыны насыл акс этмеге бильмегенинден, зорнен сыкъып чыкъарды:

– Агълайджагъым келе…

– Куледжегим келе! – къызыны башындан сыйпаракъ, эриштирди оны Муса.
Диляра бу кечкен бир бучукъ йыл ичинде насыл денъишкенини абайлап: «Етишкен къыз олды…», деп тюшюнди.

– Тоз-думан ичинде мен сени атта танымай къалдым, – девам этти Муса яры шакъанен.

– Сувумызны кестилер, эм ярыкъны, – Диляра санки бунъа къабаатлы олгъан киби, башыны тёбен алды.
– Мындан кетинъиз, деп айталар…
Кейфинъизни бозмамакъ ичюн сизге буны язмагъан эдик, баба…

Мусанынъ чырайлары агъарды, дудакълары сыкъылды, амма о къолуны къакъып:

– Бу уфакъ-тюфек къарсанбалар…
Къалгъанлары къайда?

– Анам чёльге, итбурун джыймагъа кетти.
Сабриенен Юнус чокъракъкъа, сувгъа…

Муса азбарны даа бир кере дикъкъатнен козьден кечирди, мында о эвни алгъанынен алма ве джевиз тереклерини отурткъан, арасында исе гуллер, лялелер эккен эди, номай сув корьмеген осюмликлер шимди солукъкъан корюнди.

Бабасы эвге таба адымлагъаныны корьген Диляра огюнден кирмеге ашыкъты ве босагъагъа Муса эв ичинде кийген мест потюклерни итеди.
Тек бу дакъкъада, бабасы босагъадан эвге атлагъан аньде, Диляра къальбини чокъ куньлер, айлар эзип тургъан агъырлыкъ ёкъ олгъаныны сезди.

Муса къорантасы ватангъа къайткъан сонъ атта чезмеге пек къыйын олгъан меселелерге расткельгенде биле, бутюн вуджудынен, адымламасынен, сесинен эвдекилерге къорчаланув ве эминлик дуйгъуларыны синъдире тургъан.
Бу чокъсу алларда огълу Юнусны ильхамландыра, о яшына бакъмадан бабасына ошамагъа ынтылып, озюни алып барышында онъа такълит эте эди. 

Олар сокъакъ бою кеткенде Юнус хаялында озюни бабасынынъ муафизи киби коре, огге чапа ве коше артында я да къаранлыкъта телюке бармы-ёкъмы – назар ташлай тургъан, бу арекетлер бабасыны эм къувандыра, эм ошуна кете эди.
Къоранта Къырымгъа авдет олып, мында оларны беклемегенлери четте турсын, кене гъурбетке кетсинлер, деп баскъылар япылмагъа башлагъанда Юнуснынъ бабасы ичюн къасевети дефаларджа артты.

Анасы та сабийлик чагъындан балаларына синъдирген адет ве аньанелерге – узакъ ёлдан кельген инсан озь эвини темиз корьмек керек – бойсунаракъ, Диляра бабасындан бир адым огде кетип, масадан корюнмеген тозларны сюртти, тёшекни тюзетти, бу одадан балалар эм ятакъ, эм дерс бакъкъан ода ерине файдалана эдилер.

Муса, таныш къокъуларны ичине чекерекми, балалар яткъан одасындаки тынч ярыкътанмы – эеджанланды ве бираз къыйыш тургъан дивардаки къорантасы иле фотоны тюзетмек ичюн токъталды. 

О заман бутюн буюк къорантасы топлангъан эди.
Фотограф Узунджы коюндеки баба эвинде яшагъанларнынъ бахтлы юзьлерини эбедийлештирди.
Муса вакъыттан къараргъан бу фотогъа бакъкъан сайын, оны чешит дуйгъулар, балалагъы акъкъында айдын хатыравлар эм гъайып аджджылыгъы.
Сюргюнлик олмаса эди, олар – отургъычларда ерлешкен бабасы Ягъя, анасы Хатидже шимди итибарлы къартлыкълары чагъында олур, эм де оларнынъ эки тарафында тургъан агъа ве тата-къардашлары – оларны Муса ана-бабасындан сонъ гъурбет топрагъында дефн этти – эписи сагъ къалыр эдилер.
Оларнен берабер о, он эки яшлы Муса тура, козьлери серт, джиддий бакъа, устюнде курктен къыскъа тон, белинде пычакънен чантасы бар – башыбузукънынъ урбасы, весселям.

Фоторесимни сюргюнликтен бир йыл огюне чектирген эдилер.
Бабасы иле Муса Мирзачуль деген шеэрчикнинъ дживарындаки Баяут къабристанында ведалашты.
Акъайы артындан даа алтмыш яшыны толдурмагъан анасы да фаний дюньяны терк этти.
Заваллылар сюргюнликнинъ ильк йыллары ачлыкътан ольген эки огълу ве эки къызындан айырылдылар.
Ана-баба озь баласыны комьгенде нелерге даянмакъ меджбур олгъаныны тек Алла биле!
Амма Муса ялынъыз Баяутта къыркътан зияде ойле ана-бабаларнен таныш эди.

Фотограф чеккен инсанлардан тек о ве эки огълан къардашы сагъ къалды да Муса киби ватанына къайтмакъны ант эттилер.

Вокзалда сагълышкъанда къардашлары атта шакъа эте эдилер:

– Санъа Муса пейгъамбернинъ адыны бефтан бермедилер…
Фраун Сталиннинъ эсаретинден озь къардашларынъны чыкъарманъ ичюн…
Бизим артымыздан исе, иншалла, бутюн халкъ котерилир…

– Бизге душман олгъан падишаларгъа Алла инсаф берсин, – айта эди Муса.
– Сизге де Ватангъа къайтмакъ къысмет этсин…

Шимди о Зекиенен берабер ятып тургъан оданынъ диварлары ве таванына саип козюнен бакъа эди – базы ерлерде сывасы эшилип тюшкен.
Пенджередеки перделерни кунештен къапатып, Муса урбасыны денъиштирди ве азбаргъа чыкъты.
Онынъ Къырымда ерлешмесине кедер этмек ичюн кой шурасында кетирильген делиллерден бири – беш адамгъа эки уфакъ одада яшамакъ санитар талапларына уймагъаны эди.

– Бизим сагълыгъымыз ичюн о къадар къасевет эте экенсиз! – мыскъылламагъа тырышты Муса бу делильни шура реиси Сафроновдан эшитерек.
– Амма биз алышкъанмыз.
Сюргюнликте баракнынъ бир одасында он адам олып яшадыкъ.
Корьгенинъиз киби – сагъ къалдыкъ...
Мен алгъан эвге даа учь ода къоша билем.
Мейданлыгъымыз етер…

Тек акъшамгъа якъын, Муса азбар ичинде тюшюнджелерге далып кезген, дикъкъатнен топракъны назардан кечирип, чамурны пармакълары арасында эзмелеген вакъытта аркъасы артындан Зекие ве балаларнынъ къуванч толу сеслерини эшитти, олар бир агъыздан:

– Акъшам шерефлеринъиз хайырлы олсун! – деп, оны къучакълады ве опьтилер.

Эеджан атта акъшамлыкъ емекке отургъанда биле савушмады.
Муса тюрьмеде башындан кечкен къарсанбалар акъкъында айтмагъа севмегенини билип, Зекие санки бир шейден утангъаны киби:

– Бир сепет итбурун ичюн къазангъан парама текаран иримчик ве бир буханка къара отьмек алып олдым.

– Анам партизан киби.
Акъмесджитнинъ базарына гизли ёлларнен насыл барып чыкъылгъаныны биле.
Корюшкенлеринден берли бабасындан джошкъун козьлерини алмагъан Юнус онынъ омузына сыйыкъты.
Эм онъа, шартлы махкюм этильгенге, эвинден чыкъмагъа олмагъаныны кимсенинъ хабери де ёкъ…
Эминим, Алиме Абденнанова биле оны озюнен берабер малюмат топламагъа алыр эди…

«Къарсанбалар балаларны тез буюклештире», – тюшюнди Муса ве даа бир кере дикъкъатнен балаларгъа, сонъ Зекиеге бакъты.

Атта бугуньки корюшювнинъ къуванчлы эеджаны онынъ юзюнден ёрулув чизгилерини сильмеген.

«Алла манъа яхшы апай ве балаларыма мераметли ана берди, – Мусанынъ акълына бу фикир ильк кере кельмеген эди.
– Онынъ акълы ве эйи табиаты олмагъан олса, балалар догъмуш ватанында меним агъа-къардашларым Баяутта ольгени киби, ачтан олер эдилер...».

Субетни бугуньки къасеветлерден насылдыр четлештирмек ичюн Муса:

– Билесизми, балалар, Муса пейгъамбер (а. с.) сахрада ойле бир осюмликлер ашагъан ки, оларны аванчыкъта эзсенъ, ирмик курьпеси ола.
Мухаммед пейгъамберимиз (с. а. с.) исе куньде бир къач кябе хурмасыны ашап тоя экен…

Яры геджеге якъын Зекие балаларнынъ одасына кирип бакъты.
Тёшекке къайткъан сонъ исе, Мусагъа явашчыкътан фысылдады:

– Адет узьре олар, атта керосин лампатны якъып къалдыргъанымда, баягъы вакъыт юкълап оламай эдилер…
Бабасы дивар артында олгъаныны билип, ильк кере къатты юкъладылар.
Юнуснынъ юзюнден исе тюшюнде биле бахтлы тебессюм джыйылмай…
