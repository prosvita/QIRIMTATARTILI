## V

Иса исе, оларнынъ ынтылышларыны корип, айтты: неге сиз къальплеринъизде яманлыкъны тюшюнесиз?
Афросия Мезенчук Тевраттан окъугъанларындан.

Сапрыкин мотоциклны кой шурасы – узун, бир къатлы боз тюсте бина къаршысында токътатты.
Мында реиснинъ кабинетинден гъайры милиснинъ  таяма нокътасы ве «паспорт маса»сы, окъув одасы, клуб, эм де тиббият нокътасы иле берберхане ерлештирильген эди.

Клубнынъ кутьле эглендириджиси гитараджы Петро фокусчы зарифлигинен фырчысыны урып, кириште асылы тургъан буюк тахтадаки агъаргъан арифлерни тазерте эди.

Къач йылдан берли асылы тургъан, вакъыттан ве сыджакъ-сувукъ тесиринден себеп ярашыкълыгъыны джойгъан мураджаат кочебе – «переселенец»лерге, кунешли Къырымгъа, сюргюн этильген къырымтатарларнынъ эвлерине кирип яшамагъа истегенлерге япылгъан эди.

«Колхозджы аркъадашлар! – тантаналы давет этиле эди анда, – Зенгин ве берекетли Къырым виляетине кочюнъиз!».
Иште, эглендириджи шимди тамам бу языны боянен янъарта эди:
«1951 сенесинден башлап Къырым виляетине колхозджыларнынъ кочьмеси тешкилятландырылгъан.
Кочювге ишке ярагъан ве инсафлы, къорантасында энъ аздан эки ишке ярагъан азасы олгъан гражданлар ярай.
Къырым виляетине кочькен колхозджыларгъа ССДж Бирлигининъ укюмети мезкюр имтиязлар ве устюнликни теминлей».

Бундан сонъ имтиязлар джедвели бериле.
Олар сырасында: бедава ёл, эв эшьялары ве малнынъ бедава кетирильмеси, 800 рубле микъдарында аиле башы ве 300 рубледен эр бир аиле азасына бир керелик ярдым, азбардаки ахырлар ве арсасы такъым бош «къалдырылгъан» эвлерге кирип яшамакъ имкяны…
Фырчысынен бу сатырларны боялап кельген эглендириджи-гитараджынынъ кескин боя къокъусындан башы айланды ве о салланып скемлеге отура къойды.

Онъа якъынлашкъан Сапрыкин оксюрмеге башлады ве эглендириджиге къаба сеснен:

– Сачмаларнен огърашмакъны не заман токътаджанъ шу?

– Джан-юрекнен, Сергей Васильевич, – сычрап турды еринден фырчыджы.
– Амма дюльберлик такъыштырмагъа эмир бердилер…
Аким Антонович айттылар: бу плакат – кой шурамызнынъ юзю.
Эр даим ярыкъ, ярашыкълы, бина тургъан топракънынъ саиби – колхоз-миллионерге ляйыкъ олмалы…

– Козьбояма булар эписи, – мыдырданды Сапрыкин богъуджы къокъудан эп оксюре берип.

Сёз сырасы, къорантасы такъым бутюниттифакъ чагъырувына сесленген Сергей Васильевичнинъ керим ава ве шифалы денъиз суву саесинде хызмет ве шахсий яшайышы тез тюзелип кетти.
О, дженк вакътында биревлернинъ балаларыны къуюларда тындыргъан къырымтатарлар акъкъында фитне эмиш-демишлерге къанып, озь тамырлары къайдан чыкъкъаныны унутаракъ, «татарщина»ны эр ерден сувурып чыкъармакъны  макъсат къойды.
Тек Афросия Мезенчук, Мусаны къорчаламагъа тырышып, Сапрыкинге, о озю Воронеж дживарындаки сагъыр, дженктен тар-мар этильген койден олгъаныны хатырлаткъан эди.

Отуз еди яшына келип, догъру-къыя хызмет этерек, Сапрыкин, не исе де, уйкен лейтенант унванына наиль олды ве ондан пек гъурурлана эди.
Озь догъмуш коюнде о, энъ чокъу домуз бакъыджысы я да язда батакъ чамурыны ёгъургъан, къышта исе тизинедже къаргъа кирип кеткен поштаджы олур эди.

«Зенгин ве берекетли Къырым виляетине» кочькенлерге ваде берильгени киби, Сапрыкинлер, саиплери сюргюн этильгенинден берли бош тургъан, буюк эвде ерлештилер.

Орталыкътаки эшьялар дагъыныкъ олгъанындан, аркъаларындан тюфек къундагъынен итекленген эвельки саиплери эвни ашыкъып, богъчаларына ве агъач джемиданларына тек энъ керекли шейлерни алып етиштиргенлери белли ола эди.
Энъ къыйметли шейлери исе – табандаки килимлер, сандыкълар устюнде ве дивар ичине батырылгъан долапларда дестенен тургъан ёргъанлар ве ястыкълар, рафларда тизильген джез ве кирамет савут бус-бутюн орюмчек йиплеринен ве къалын тоз къатынен орьтюли…
Диварларда сыра-сыра асылы дюльбер къол нагъышынен яраштырылгъан юзьбезлерни къуртлар кемирип, чиль-парча  эткенлер.

Ильк куньлерден Сапрыкин бу «ябанджы татар-мусульман» эвинде озюне ер тапамай эди.
Атта кой шурасына барып, бу эвни рус собасы олгъан эвге денъиштирмеге чареси олмаз экенми, деп сорады. 

Аким Антонович Сафронов – эбедий реис, къарандашнынъ уджуны тишлерек, койлюлернинъ джедвелини баягъы вакъыт огренип, аз къалды Сапрыкинни къувандырмагъа:
Идрис Какуранынъ къарышыкъ къорантасы бар – рус апайына бола сюргюн этмедилер.
Оларнен эвлеринъизни денъиштире билесиз, амма бу денъишме оладжагъында эмин дегилим…

Сапрыкинлер къорантасынынъ башы эвден «шаман рух»ны къувмакъ ичюн, оны озю алышкъан орман койлердеки эвге бенъзетмек къарарына келип, баягъы денъишмелер кирсетти: баджасы ве зынджыргъа асылгъан къазаны олгъан дивар собаны толанен къапатты.
Бу ишни япаракъ о:
«Не, татарлар камин ичинде балыкъ тютеттилер, ёкъса?», «Зынджыргъа асылы «чугунок»та исе эт пиширгендирлер…».

Сонъ ятакъ одасына къошулгъан ве ювунмакъ ичюн ишлетильген кучюк ханеге невбет кельди.
Ондан янъы саип айван ахыры ясамагъа ниетленди.
Бу вакъытта исе апайы ве он эки яшлы огълу, Сергей азбарда туташтырылгъан атешке, сюме ашагъан къой ве деве юнюнден ёргъанларны ве диварлардан сыдырылгъан орьнекли юзьбезлерни чыкъарып аттылар.
Ятакъ одасындан кетирильген сюслю бешикни алев ялынлары иштаанен ашагъан киби корюне эди. 

Башкъа халкъларнынъ маишети ве яшайышынен таныш олмагъан ве къырымтатарларнынъ бу дженкте тек хаинлиги акъкъында эшиткен, оладжакъ лейтенантнынъ акълына биле кельмеди: якъында бу бешикте сабий яткъан, оны анасы ашыкъчанлыкънен къучагъына алып, койдешлерини вокзалгъа, андан исе агъыр, эзиетли ёлнен Озьбекистангъа алып кеткен машинагъа чапкъан.

Кочькен эвини Сапрыкинлер юксек къоранен къораладылар.
Бу Сергейнинъ къальбинде саип дуйгъусыны къозгъатты: «меним эвим – меним къалем», къана, энди кельчи, сокъулчы, татар.
Деръал кери, сюргюн олунгъан тарафларына ёлларыкъ…

Эглендириджи Петро, тылсымджы усталыгъынен фырчыны ойнатып, боялагъан чагъырув плакат Сапрыкиннинъ гонълюнде бир сыра дуйгъуларны къозгъатты ве шу себептен о реиснинъ кабинетине киргенинен, онъа суаль берди:

– Аким Антонович, не анасын кёрюне эр сезон шу плакатны бояламакъ керек?
Зенгин ве берекетлиге хош сефа келинъиз, деп…

– Я не, о сенинъ козюнъе чобан чыкъарамы? – маса башындаки къолтугъында онъайтлыджа ерлешмек ичюн бургъаланды Аким Антонович.
– Анъла, Сергей, бу плакат – кой шурамызнынъ девлет программасыны эда этмемиз боюнджа юзю, косьтергичидир.

Кенъ омузлы, къыскъа боюнлы ве тазбаш Сафронов Сапрыкиннинъ серт юзюне бакъып, сорады:

– Милис джебесинде насыл янъылыкълар бар?

– Мамутов Муса къайтты, – истемейип джевапланды лейтенант.

Хаберни сонъунадже зорнен динълеп даянгъан Сафронов масада яткъан юмрукъларыны сыкъты:

– Якъында Колос Клавдия Ивановна бир аякъ кирип чыкъты…
Ишимизден мемнюн дегиль…
Опькеледи.
Татарларны Къырымдан чыкъармасыны не созгъалай бересиз, деди… 

Сапрыкин шашкъынлыкънен омузларыны сыкъты:

– Алла кельсин акъкъындан…
Бизни опькелемек гуняхтыр…
Тек кечкен айда вокзалгъа етиштирип, ёлгъа реван эттик!
Мамет Кайбуллаевнинъ къорантасы – дёрт джан, Сейран Идрисовнынъ – беш джан…

Сафронов бесе-белли лейтенантнынъ джевабындан мемнюн олмады ве шу себептен бираз эриштирип:

– Сен эп – Алла, гунях…
Сени не, Мезенчук битай озь диний батагъына батырдымы?
Амма бир кереден йымшап, лафны бурды: – Мамутов къайтты, дейсинъми?
Не япа?

– Къую къаза…
Сизинъ эмиринъизнен, Аким Антонович, оларны сув ве ярыкътан кестилер.

Сафронов тюшюнджеге далып, агъыр ченгесини авучына алды.

– Я ким сёз берген: Мамутовны колониягъа отурткъанларынен онынъ алы белли олур, эм ойле де олур ки, о андан сагъ-селямет къайтмаз, деген эди?
Клавдия Ивановна онынъ эвини чокътан назарда тута, атта муштери биле тапты…
Энди исе не?
Не оладжакъ?

Сапрыкин тырнагъынен масаны тырнап бакъты.

– Фырсат тапмакъ къолай олмады…
Мамутовнынъ ватандашлары бизимкилерге лагерьде запарта чектилер…

Эзиджи сукюнеттен сонъ Сафронов кене ченгесини эллеринен сыкъты:

– Э-э, колонияларда шимди асла да эвельки халкъ ёкъ – начарлар, сифилисли, къоразлар.
Акълынъда турсын: амамда аркъасында йылан алкъагъа алгъан чыплакъ къадыннынъ ресми олгъан эркекни корьсенъ – анда къораз эди…
Мени, яш къызыласкерлини, къызынен айырылышкъанымдан сонъ, сабыкъ къайнатамнынъ сахте фитнесине бола троцкистлер иле алякъада къабаатлап отурткъанларында – акъикъий къанунлы хырсызлар эди, шимдикилер киби дегиль – дегерли корюнмекчюн нуфузлы намны акъчагъа сатын алалар…
Билесинъми не, бельки, колхоздан Мамутовнынъ эвине экскаваторны кетиртип, дамыны сюрип ташлайыкъ, бабамсен?!
Якъында о киби татар – Сейтмемет Сейтвелининъ Горлинка коюндеки эвининъ диварыны йыкъкъанлары киби.

Калиновка коюнде де татар къорантасынен тамам ойле меселе чезильди…

– Бильмейим, – Сапрыкин тюшюнджели алда омузларыны сыкъты.
– Мамутов ерлешкенинен Москва, Киев, Симферопольге шикяетлерни бири-бири артыдан язмагъа башлады…

Сафронов гурюльтюли турып, долапкъа адым атты, ичинден джюзданны чыкъарып, ойле шамарлады ки, устюндеки тоз Сапрыкиннинъ бурнуна урды:

– Мына олар, акъикъат къыдыргъан языджынынъ шикяетлери – ха! Ха! – олар эписи, энъ юксек Москва ве Киев кабинетлеринден бизге кери къайтты.
Не дерсинъ – алтын къаиде – кимге шикяет этильсе, онъа да чарелер корьмек ичюн шикяети къайтарыла…
Социалистик къанунджылыгъынынъ пек эйи принципи…

Болдургъанындан, Сафроновнынъ айткъанларына чокъ къулакъ асмагъан, Сапрыкин манълайыны сыйпакълады.

– Э-э, Мамутов тыныш бильмез…
Онынъ эки досту исе – Чарухов Ридван ве Джамалетдинов Айдер – сеслерини пек чыкъармайлар, ишнен огърашалар, машинанен мал, адам ташыйлар…
Кременчуг колониясындан якъын арада сюргюнликке даа бир намзет – Меметов Ниязи къайтаджакъ…
Донскойда энди дёрт татар эви незарет астында…
Буны Клавдия Ивановнагъа айтынъ…
Оны тынчландырынъ…
Амма буны да хатырлатынъ, о джумертлик япсын да, бизнен болюшмеге унутмасын.

Сапрыкинни къапугъа озгъараракъ, Сафронов апансыздан:

– Э-э, акълыма тюшти. – Донскойнынъ сакинлери мураджаатынен ДАИ нокътасы къаршысында, яни кой четинде, отьмек тюкянчыгъы къояджакъмыз…