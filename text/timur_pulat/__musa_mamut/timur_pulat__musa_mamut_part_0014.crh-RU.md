## XIV

«Олар сени топрагъындан сыкъыштырып чыкъып, аз къалдылар къувмагъа, амма сени къувгъан сонъ, олар озьлери де анда чокъкъа къалмаз эдилер…».
(«Къуран-и Керим, сонъки куню танъ атмаздан эвель Муса окъугъан «Аль-Исра» суресинден).

Сабадан Муса къуюгъа къапакъ ясады.
Къуюдан серс, сувдан исе салкъын чеке эди.  Алышкъан арекетлернен, эки ярымы бири-бирине догъру кельсин деп, агъачларны ёнды, келиштирди.

Юнус къакъра астында отурып, бабасынынъ чевик эллери ойнагъаныны сейир эте ве тосат-тосат, китапкъа бакъып, авале этильген метнини эзберлей эди:

«Мен къырымтатарым... Меним Ватаным – Къырымдыр...».

Уйлеге якъын, кунеш пиширмеге башлагъада, Муса, озь усталыгъына къуванып, шакъа эткени киби, «апханедеки догърулыкънен» къуюнынъ агъзыны къапатты ве эвге таба адымлап, огълуна:

– Сен эзберлей бер, мен исе бир чырым этип алайым.
Сорасалар, эвде ёкъ, деп айтырсынъ, – деди. 

Юнус бабасына тааджипнен бакъты, чюнки о, озюни бильгенинден берли, бабасы куньдюз юкълагъаныны ич де хатырлап оламай эди, сыджакътан пишкендир, деп тюшюнди бала.

Зекие исе, аксине, енгилликнен кокюс кечирди, о, акъайы бу куньлердеки кергинликтен бошашты, деген нетидже чыкъарды.
Афта девамында эвден чыкъмайып, Мусанынъ эр адымыны незарет эткен къадын къызларыны янына алып, сепетнен екяне къазанчы олгъан ишке бармакъ къарар этти.  

– Мен озь топрагъымны, догъмуш халкъымны ве озь тилимни джандан севем, мен – ватанперверим..., – деди Юнус, дерсликке бакъаракъ ве арабакъапунынъ къанатлары ачылгъаныны корип, сескенди.

Азбаргъа къатты адымларнен лейтенант Сапрыкин кирди ве этрафкъа раатсызланып бакъынды.

– Бабанъ къайда?
Ананъ? – хитап этти о шашмалап, еринден сычрап тургъан Юнускъа.

Баланынъ богъазыны теляш сыкъкъанындан о зорнен:

– Олар эвде ёкълар.
Онынъ, Сапрыкин эвге сюрип киргени ве ятакъханенинъ къапуларыны ачкъаныны корип, къоркъусындан бети агъарды.

Лейтенант киришни къапаткъан пердени четке чекти:
Муса къолларыны кенъ яйып, аркъасында ята, юкъуда онынъ юзю тынч ве раат эди.
Бираз ачыкъ дудакъларында тебессюм, тыпкъы о, Кременчуг лагеринден къайткъан куню ильк кере къатты юкълап къалгъан Юнуснынъ чересинде киби…

–Уят оны!– эмир берди Юнуcкъа Сапрыкин ве къошты, – Алдатмакъ ярамай, татар баласы…

Юнус, вуджуды къалтырап, аяткъа атылып чыкъты.

– Бабам оны уянтмамакъ авале этти…

Муса, юкъусы ичинде лафлар эшитип, козьлерини ачты.
Айланып, шарт этип тёшек ичинде отурды ве санки джам кесильген козьлеринен чагъырылмагъан мусафирге бакъты: ятакъ одасынынъ къаранлыгъында апансыздан козьни чарпкъан ярыкъ пейда олды, ярыкъ озен бою чапкъан атеш ичиндеки къадындан мешъальге чеврильди…

Мусанынъ худжур бакъышындан Сапрыкин арт-артына кетип, аяткъа чекильди, амма сонъ башыны къапу аралыгъына сокъып, яваштан сомурданды:

 – Сени кой шурасында прокурор беклей…

Муса къолунен козьлерини сюртти, санки атеш левхасыны къувмагъа истеди.
Омузларына халат атып, Сапрыкиннинъ къаршында турды:

– Сен изинсиз эвге кирмек не акъкъынъ бар эди?!
– Лейтенант анълашылмагъан бир лафлар айткъаныны эшитип, башыны силькти:
– Мен бир якъкъа бармайджам.
Меним прокуроргъа айтаджакъ лафым ёкъ…

– Факъат прокурорнынъ санъа айтаджакъ лафы бар. – Сапрыкин, синъирленип, белиндеки пыштав къынынынъ ильмегини де ача, де кене иликлей эди.
– Бармасанъ, дружинниклерни чагъырарым.
Сени багълар да, зораки алып барырмыз...

Муса бир къач ань башыны тёбен алып, тюшюнди ве къарыкъ сеснен:

– Бар сокъакъкъа, Монголны чагъыр…
Мен кийинир де, чыкъарым…

Сапрыкин истемейип чыкъышкъа догърулды, Юнус исе, ханеде къалып, бабасы долаптан темиз урбаны – беяз кольмегини ве кишилик штанларыны чыкъаргъаныны корьди, о, огълуна бир къач кере маналы бакъты.
Сонъ онъа да чыкъмагъа авале этти.

Урбасыны денъиштирген сонъ, Муса тахарат япты ве намазлыкъ устюне турып, дуа окъуды…

Мусанынъ эви янындан кечкен Ридваннен Айдер, мотоцикл устюнде отургъан Сапрыкинни корип, машинасыны токътатылар ве къасеветленип, лейтенанткъа хитап эттилер:

– Кимни беклейсинъиз, Сергей Васильевич?
Бизни дегильми? – сорады мезекнен Ридван, башындаки фесни тюзетерек.

– Мамутовны алмагъа кельдим.
Прокуроргъа чагъырталар, – отурышыны денъиштирмеден, истемейип джевап берди Сапрыкин.
– Сизни эндеки сефер, – хихылдап къошты о.

Чокъусы алларда сесини чыкъармагъан Айдер, бу сефер сорамай къалмады:

– Я, прокурор олса, сизинъ бунъа не алякъанъыз бар?..
Муса джинаетчи дегиль…
Кой шурасына озю, гонъюлли бара биле…

– Меселе шунда ки, оны къач керелер энди чагъырттылар, о исе соргъугъа бармады, – Сапрыкин не ичюндир синъирленмеге башлады, мотоциклны кочюрди, сонъ токътатты.
– Милис озгъармасынен кетирмек къарар алынды…

Ридван окенен къолуны силькитти:

– Бельки, инсанны къыйнагъанынъыз етер, онынъ сизинъки киби акъкъы бар, ойле дегильми, Сергей Васильевич?..

– Меним акъкъым зияде – мен хызметтем…
Сизге, гражданлар, муддет бергенлери ичюн манъа миннетдарлыкъ илян этерлер…
– Сапрыкин башындаки фуражкасыны тюзетти…

Ридваннен Айдер Мусанынъ эвине таба адымлагъанларыны корип, къошты:

– Достунъызны тенбиленъ, акълыны башына топласын да, прокурогъа урьмет косьтерсин.

Муса отю патлагъан Юнуснынъ киргенлерге: – Бармайджагъыны кесен-кес айтты, – деп, анълаткъаныны эшитип, азбаргъа чыкъты.

Кельгенлернинъ дикъкъатыны бир кереден Мусанынъ юзюнде, бутюн вуджудында эминлик джельп этти.  

– Кене къапамагъа истейлер…– къараргъан дудакъларыны зорнен ачты Муса.

– Я, не себептен къапайджакълар? – анъламагъан киби омузларыны сыкъты Ридван.
– Энъ чокъу – джёреме тайинлерлер…
Бир шей дегиль, бир-эки пара къошулышыр да, кечкен сефер киби тёлерик.
Энъ эсасы прокурорда олгъанда къызматабанлыкъ япма, юзюнджи кере акъларынъны тасдыкъламакъ файдасыз…
Алла оларгъа инсаф берсин…

– Бойле вазиетте не айтаджагъынъны да бильмейсинъ, – деди Ридван Айдерге айланып, къапудан чыкъкъанда о, кене Сапрыкинге хитап этти:
– Сергей Васильевич, бу не заман битеджек?
Муса энди бир кере отурып чыкъты…

– Беллейсиз, мен сизнен огърашмакътан безмедимми?..
Мен сербест инсан дегилим…
Капитан Пономарёвнинъ эмрине бойсунмай, къайда барайым?

Муса, не ичюндир, Сапрыкинге къаршы озь арабакъапусындан дегиль де, къомшусы Мезенчукнинъ азбарындан кечип, эвнинъ кошеси артындан чыкъты.

– Къана-а, деф ол мындан! – джекирди Муса лейтенантнынъ устюне.
– Джоюл!– онынъ кольмеги шыркъма-сув сылакъ олып, шеффаф безден тени корюне эди.
Ридвангъа, бир ерден енгильден бензин къокъусы сезильсе де, Муса зияде эеджанлангъанындан пек терлеген киби корюнди.

– Сакъын, акимиет векилинен ойле лаф этме! - озюни кене косьтереджек олды Сапрыкин.

Муса арабакъапугъа чекильди, Ридван онынъ къолунда бир шей олгъаныны корип, лейтенанткъа атмакъ ичюн таш белледи ве: – Муса, япма!– деп къычырды.

Шаматагъа топаллап Афросия Мезенчук чыкъты ве Муса ичюн вазиетнинъ яман тарафына къыймет кесерек, озюни хачлады да Тевраттан сёзлерни окъуды:

– «Менден узакъча кетинъиз – эпинъиз, къанунсызлыкъ япкъанлар, чюнки Ярадан меним агълагъанымны эшитти…
Утандырылсын эм де къатты джезалансын меним душманларым, къайтсынлар да утансылар шу аньде…»

Онынъ артындан, отьмек тюкянчыгъындан чапып чыкъкъан Антонина ве Владимир къошулдылар.
Амма кимсе бир шей анъламагъа етиштирмезден, Муса озь азбарына сокъулды.
Бир аньден о, буны козеткенлернинъ дешетине, атеш ичинде чапып чыкъты.

Эр кес онынъ сёзлерини эшитти:

– Не? Алдынъызмы?! – эм сонъки кучюни топлап, Сапрыкинге къаршы къучагъыны ачып, бир къач адым япты.

Лейтенант, къоркъкъанындан мотоциклны ашыкъып кочюрди ве газгъа басып, олюм мешъали онынъ артындан етмейми, деп артына бакъаракъ, кетти…

Ильк шашмалавдан озюне кельген Ридван Мусанынъ артындан чапты, Айдер исе бу вакъытта эвден яйманы чыкъармагъа етиштирди.

Володя, кеткен еринде халатны чыкъарып, янгъын ичинде олгъан къомшусы артындан етти ве чевиклик иле онъа аякъ чалды, инсан вуджуды шекильде туташып янгъан мешъаль ёлнынъ кенарыны ялап алды.

Антонина, корьгенинден шашып, ёл бою, кенардан-кенаргъа бургъучланып, кеткен мотоциклджыгъа: – Къоркъакъ! – деп къычырды ве якъында яшагъан эмширенинъ эвине ашыкъты.

– Я Рабби, хаинлер!
Гуняхсыз джанны гъайып эттилер, – Мезенчук эм къычырды эм озюни хачлай берди.
Азбаргъа окюр-окюр агълагъан Юнускъа сыныфдашы Дилявер барды:
– Агълама!
Бабанъ яшайджакъ!

Агъламакътан нефеси тутулгъан Юнус, ватандашларыны орман чытырманлыгъындан чыкъаргъан къараманны хатырларакъ, сакин сеснен джевап берди:
– Бу онынъ янгъан юрегининъ атеши.
Бабам бизге къайтар…

Акъмесджит хастаханесинедже бутюн ёл бою Айдер Мусаны омузындан тутты ве о, алсызланып, башы коксюне тюшмегендже, дудакъларындаки къанны сюртти.

– Ридван, Айдер, – эшитилир-эшитильмез фысылдады Муса, – мен япкъаным семетдешлирмизчюн бошуна олмаз – мында да, сюргюнликте де…
– эсини джоймаздан эвель сонъки хатырлавы азбарда агълагъан Юнуснен багълы эди:

– Балаларымны ташламанъыз…
Эльвида, достлар…

Санитарлар хастаханеден арабачыкъны чыкъаргъаныны корип, Муса эр кесни итеген киби ишмар япты ве къапугъа салланып ве агъырдан эсини джояракъ, амма озь аягъынен кирди.

… Шу 1978 сенеси июнь кунюнинъ акъшамына прокурор Пономарёв экимлерден сорап бильди: озюни якъкъан инсан яшамайджакъ.
Мундирининъ якъасыны чезип, бир дакъкъа къадар тюшюнди ве экимнен хастаханенинъ къапусында турып, эмир берди: эписи тедавийлев одаларында карантин илян этмек: авдетли къырымлар джан береджек ватандашыны ёкъламасын, эм де, Алла косьтермесин, чаресизликлеринден афакъанланып, къаршылыкъ косьтермеге акъылларына кельмесин, онынъ япкъанларыны текрарламасынлар.
Сапрыкинге исе, Муса Мамутнынъ дженазеси вакътында ватандашлары арасында наразылыкъ даркъалмасын деп, Дмитрово ве Мазанка тарафындан Беш-Терекке алып баргъан ёлларны къапатмакъ ве кимсени йибермемек эмир берди.

– Донскойдан тышкъа бир шей чыкъмасын, – нетидже чекти прокурор.
– Суаллер олур: Насыл? Не себептен?

Прокурор биринджи невбетте Мезенчукнынъ эвине барды.
Къапу къакъылгъанына чыкъкъан, козьяштан козьлери шишкен къартанайгъа кесен-кес эмир этти:

– Ошекчилеринъе анълат: акъылдан тайгъан татар Мамутов достлары Чарухов Ридван, Джемалетдинов Айдер, Меметов Ниязининъ сыттырмасынен бойле арекетке джесарет этти.
Оларгъа буны япкъанлары ичюн къанун маддеси тамам уя – адам озь-озюне къаст этсин, деп махсус сыттыргъанлар…
Бу омюрлик апс муддети я да алий джеза…

– Олурмы бойле шей?! – къалтырагъан къолларынен хачлады озюни Мезенчук.
– Мишанынъ достлары бойле япмаз эдилер… о, гъарип, лагерде олгъанда, олар къорантасына ярдым эттилер, балаларына ачтан ольмеге бермедилер… Ёкъ, ёкъ, мени арам гуняхынъызгъа къошманъыз…

– Яхшы тюшюн! – синъирленип айтты прокурор ве айланып кеткенде, къоркъузды:
– Биз сени де, къартий, ясакъкъа бакъмадан, татаргъа эвинънинъ бир къысмыны саткъанынъ ичюн, джезагъа чекерик…

Сапрыкинни исе о Антонинагъа анълатувлар бермеге ёллады. 

– Сен койде, татарлардан гъайры, эписининъ мийине синъдир ки, оны, акъылдан тайгъаныны корип, озь-озюне къаст этмеге озь татарлары къандырдылар…

– Багъышланъыз, Сергей Васильевич, – афакъаныны зорнен тутты тюкянджы.
– Меним ишим бойле де чокъ, сизинъ оюнларынъызгъа ойнамагъа вакътым олмаз, – деди ве тюкяннынъ къамересине кирип, лейтенантнынъ бурну огюнде къапуны, шарт этип, къапатты.
