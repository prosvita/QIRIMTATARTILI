## III

Айт: «Мына бу меним ёлум… Биз ёлумызны билемиз – меним изимден баскъанлар – бу меним».
Къуран-и Керим. Муса Мамут окъугъан «Йусуф» суресинден.

Муса исе козь къымгъаны биле ёкъ.
Десене, азатлыкъта ильк геджеде огълунъ киби кулюмсиреп юкълап къал.
Амма – ёкъ!
Тюшюнджелер башыны сарды, къорантанынъ яшайышыны даянылмайджакъ алгъа кетирмек ичюн Сапрыкин ве о кибилери даа нелер уйдурыр экен, деген фикир мийини ёрды.

Сез сырасы, лейтенант Сапрыкин къанунсызлыкъ алып баргъан ипратыджы куреште адий пияде.
Базыда Муса онынъ юзюнде болдурув дуя тургъан:
«Манъа эписи бир – татар кельдими, я да мордва», амма ялан, къабар, юзьсюзликте хамыр киби басылгъан вазифе борджу дава чыкъкъан сайын, догъмуш Ватанына авдет олгъанынынъ юзюне, кенди гонълюни котерген:
«Акимиет векилинен насыл лаф этесинъ?!».

Кременчуг лагерине къапалмаздан къарарнен бир йыл эвель Муса акимиетнинъ чокъ муреккеп олмагъан арекетлерини энди огренген эди – тенбилер, къоркъузувлар, джёремелер, эки афтагъа якъалав – экинджи кереси апске алмакъ ичюн ёл бу эди.

Муса мында, ватанда да, ана-бабасы ве агъа, тата-къардашлары иле сюргюнликнинъ ильк йыллары яшагъан Баяутта, сонъра Зекиеге эвленген Янъыёлда, Къырымгъа авдет ёлуна тюшкен Чырчыкъта – бу гъурбеттеки бир сыра ерлерде де – ич бир вакъыт, шараит насыл олса да, догъмушлары, достларына теляшыны, шашкъынлыгъыны косьтермемек адет ерине алды ве тек исрарлыкъ, макъсаткярлыгъыны нумайыш эте тургъан.

Ана шимди де, о олмагъанда акимиет даа бир писликке урунгъаны – къорантаны ярыкъсыз ве къыркъ градус араретте сувсуз къалдыргъанына баш эгмейип, эвдекилер гонъюльден тюшмемелери ичюн насылдыр чаре тапмакъ керек эди.

Даа акъшамдан, къаранлыкъ тюшмезден эвель, Муса бутюн азбарны доланып, эр бир кошесине сокъулды.
Къую къазыладжакъ ерде хусусий бельгилер ола.
Меселя, къарынджалар.
Къапу огюнде къарынджалар бири-бирине къаршы юрип, джевиз терегининъ кевдеси бою ашагъы-юкъары чапкъалай эдилер.
Даа чиркийлер сув ирмагъы якъын олгъан ер устюнде даима айланып отура.
Эм де тенбель чёль чибинлери озь бездиртиджи вызылтысынен къум тюбюнден дымлыкъны чекип чыкъармакъ истеген киби олалар.

Бу бельгилерни Муса, чёльде ве дагъ этеклеринде къой ве атлары ичюн сув къыдырып юрген, эм де къургъакъ йылларда Узунджыда тек озюне дегиль, койдешлерине де къую къазгъан бабасы Ягъя агъадан биле эди.

Бу унер огълуна да керек олды.
Сюргюнликте, о киби сюргюнли Ниязи Меметов иле, озьбек азбарларында къую къазып, акъча къазана тургъан.

Туздан къабукълангъан топракъны къат-къат кесерек, зораки муаджир ябанджы улькенинъ отларында демленген, башта алышылмагъан къокъуларны дуя эди.
Бу онынъ хатырасыны джанландыра, балалыкъ чагъына къайтара тургъан.

Бабасы янъы къазылгъан къую этрафында йымшакъ топракътан чыкъарылгъан тамырлардан атеш якъа ве, агъач къопкъаны толдурып, сувукъ сувны ялынлар этрафында сепе эди.
Мусанынъ тааджипленип, сув иле къаранлыкъ къуюдан кимни я да нени чыкъарасыз, деген суалине, о, бильмем джиддий, бильмем шакъа иле:

– Учь башлы дев...

Муса мефтюн козьлернен атешке бакъып, ойнагъан ялынлар ичинде сув саибининъ юзюни мытлакъ корьмеге тырыша тургъан.
Атеш отны якъып, даркъалмагъа башлагъаныны корип исе, тюшюнджеге дала: от янгъаныны сезе экенми?
Я къанатларыны тесадюфен якъкъан къуш?
Я адам?
Я да янгъан инсаннынъ ичинде бир шейлер топлана ве о шей янгъын агърысы эм чекишювлерни тындыра?

Чокъ йыллар сонъра, гъурбетте бу балалыкъ хаяллары апансыздан Чырчыкъ озенининъ кенарында олып кечкен къоркъунчлы вакъиагъа чевирильди.

Къырымгъа къайтмакъ къарарыны алмакътан эки йыл эвель Муса мираб – арыкълардан памукъ тарлаларына акъызылгъан сувны ачкъан озен ялыларынынъ бакъыджысы оларакъ чалышкъан эди.
Сыджакъ айларда сувны тек гедже ача тургъанлар ве, даа пишмеген орькенлер иле тарланы сув баскъаны-басмагъаныны тек ай ярыгъында йылтырагъанындан корьмек эм вакъытында бентни къапатмакъ мумкюн эди.

Иштеки чапкъалавлардан тек танъда бираз тыныш алмакъ чареси олгъан.
Бойле вакъытларда озен кенарында отурып, сув ташларгъа кунешнинъ ильк къыя шавлелерини къаршылап йырлагъан  корюнмеген къушнынъ хафиф бир сызгъырувына ошагъан, зорнен эшитильген сеснен ышкъылангъаныны динълемек буюк бир енгилликни кетире эди.

Эмиетлидже ишлер ола тургъан.
Ерли койлюлер озь багъча ве бостанларына чокъча сув йибермеге тырышып, онъа ялвара, ерли сакинлерден олгъан ярдымджысы Мумтазны бир багълам къавун я да бир чувал къартоп къабаргъа сатын алмагъа ынтыла ве Мусанынъ сарсылмаз табиатына чарпынып, атта джезанен къоркъуза эдилер…

Мераметли, юзюнден тебессюм таймагъан Мумтаз озь джесюрлигини ве эмиетини косьтермек ичюн даима сюрюнип юрген, яры-ярыгъа тюкю сыдырылгъан бир окчели деве устюнде юре ве оны:

– Халь! Халь!

Бу маалледе екяне деве олса керек.
Урувсыз о козь огюнде ипрана бере ве Муса Мумтазнынъ огюне окчесине сыйыкъып отургъанда, эки адамны зорнен ташый тургъан.

Мумтаз къазах къызына эвленген сонъ мында Бухарадан кочькен эди.
О, догъмуш шеэрини ве онен багълы чешит вакъиаларны сыкъ-сыкъ асретнен хатырлай тургъан. 

Насылдыр чарпыкъ Уктам деген къомшусы акъкъында икяе эте эди, о маалле ичинде юрип, къайсы эвде мевта чыкъаджагъыны дуямы, шашарсынъ.
Амма элем агълавыны эшитир-эшитмез, чарпыкъ шу эвге биринджи чапып кире, якъынларына сабыр тилерек, мевтанынъ козьлерини къапатмагъа ашыкъа, санки бундан ильхамлана экен.  

Мумтаз озь шеэрине олгъан асретини даима Муса иле озен бою деве устюнде кеткенде бильдире, санки айваннынъ тенбель юрюши онынъ хатырасыны къытыкълай эди.

– Халь! Халь!
Башкъа ерлерде насыл олгъаныны бильмейим, амма Бухара дженк йыллары башындан акъикъий халкълар кочьмесини кечирди…

Башта бизге немселерден къачкъан Полония еудилерини кетирдилер.
Эр бир эвде бирер, базыда эки къоранта ерлештирдилер. 

Бизде учь къачакъ ашагъыдаки бир ханемизде яшады, бир данеси исе оларнынъ молласы – ксендз эди, пек худжур, инсан севмеген бир адам эди, озюне балаханагъа котериле, семетдешлеринен корюшмеге севмез эди…
Атик халкъ, чокъ тюшюнмеден ишке кириштилер – кими къуюмджы олды, кими ерли ёлбашчылар ичюн Сталин кийген киби мест чызмалар тикмеге башлады, араларында саат усталары да бар эди… 

Менде олар кеткен куню чектирильген фоторесим сакъланды.
Бабам – Исхакъ, анам – Ризван, агъа, тата-къардашларым, ве бизнен берабер – адларыны шимди де хатырлайым – София, Давид эм оларнынъ огълу Абрам…
Ксендз къачты, фотогъа тюшмеге истемеди.
Шуны да айтмам ерли ки, Полониядан кельген чокъсу муаджирлер бизим тарафларымызны ойле бир бегендилер ки, бизде эбедиен къалмагъа истедилер.
Эм эр сёзюнде Сталинни макътай, ондан имдат сорай эдилер… 

Буларны икяе этерек, Мумтаз дудакъларынен шапылдай, санки бу хатырлавлардан агъзына татлы келе эди: 

– Дженктен бир-эки йылдан сонъ бизге юнанларны кетирдилер.
Оларны мемлекетлеринде акимликни къолуна алгъан «къара полковниклер» такъип эте, деген эдилер…
Анълагъаныма коре, бу коммунистлер ве оларнынъ къоранталары эди.
Булар да, мефкюреджи олгъанларына бакъмадан, бир кереден келирли ишлерге урундылар: эвлерни сатын ала, бираз тюзете-боялай ве гъайрыдан сата эдилер.
Сонъра олар Ташкентке кочьтилер эм але бу куню ватанларына къайтмагъа козьлери ёкъ.
Мумтаз Мусагъа ийлекярлыкънен бакъты ве бираз сускъан сонъ, бригадирине хош бир шей айтмагъа истеп, девам этти:

– Мен чокъ тюшюндим: не ичюн къырымлар бу къадар йыл ичинде топрагъымызны къальбине якъын алмадылар?
Ойле сойлары олды ки, вагондан чыкъмагъа етиштирмейип, кери, Къырымгъа дёнмеге ынтылдылар…
Шимди де чагъырамы?
Бесе-белли, ялынъыз денъиз, догъмуш дагълар ве чечеклернинъ мис къокъусы дегильдир…
Мына меним къазах апайым, чёльде, чадырда яшады.
Анда чокъ километрлер кечсенъ биле, не ёл, не кой корерсинъ.
Ялынъыз  девелер.
Менимкини, апайымны устюне къойып, мында кетирдим.
Биринджи вакъытлары икълимни денъиштиргенинден чекишти, хаста ятты, амма сонъ алышты…
Кимерде, джаныма такъ эткенде, оны, талакъ айтарым, деп, чадыргъа къайтырсынъ деп, къоркъузсам, манъа джевап ерине учь пармагъындан ишарет косьтере…
Адалетсизлик.
Сизге нисбетен буюк адалетсизлик япылды…
О къальбинъизни къыра ве Къырымгъа ёлны бир дакъкъагъа биле унутмагъа бермей...

Мумтаз гонълюни ачкъаныны динълеген  Муса исе тюшюне эди: сонъки отуз йыл ичинде ерли халкънынъ къырымларгъа мунасебети къарама-къаршы денъишти – душманджа бакъышлардан, ябанджыларны къабул этмемезликтен гонъюльдешликке, шефкъаткъа чевирильди.
Эки халкъ бири-бирине якъынлашты, оларнынъ ойле де дини бир, адетлери ве тиллери ошай эди.
Озьбеклерден олар къарсанбаларгъа сабырнен даянмагъа огрене тургъанлар:
Ерли халкъ да сюргюнлилернинъ чокъ мусбет чизгилерини, оларнынъ макъсаткярлыгъыны ве къавий ирадесини къайд эте эди.

Мумтаз сув меселесинде мирабнен давалашкъан ве онынъ инатлыгъы эм де намуслыгъындан къанаатленмеген койдешлерине бу меселени анълата тургъан, о Мусадан бир кунь эшиткен ибарени сыкъ-сыкъ текрарлай эди: «Ташны сыкъса, сувуны чыкъарыр».

Мумтаз озь икяесини девам этмеге ниетленгенде, апансыздан деведен секирип тюшип, вайылдады.
Енгиллик дуйгъан деве ог аякъларыны къатлап, Мусагъа ерге тюшмеге ярдым этти.

Мумтаз озеннинъ сагъ тарафындан копюрден абына-сюрюне чапкъан атеш ичиндеки къадынгъа атылды.
Кучьлю атешнинъ ялынлары ельден даа бетер янып, оны шимди тёпеге алып кетеджек киби эди.

Муса бекленильмеген бу вакъиадан пек тесирленди, алсызланды ве терекке таянмагъа меджбур олды.

– Аптечигим!
Не яптынъыз сиз?!
Мумтаз санки атешни урып атмакъ истеген киби къолларыны саллап, къадыннынъ къаршысына чапты.
Къадын, аягъы тайып, сувгъа йыкъылды ве котерильген далгъаларда чапаланмагъа башлады. 

Мумтаз къадыннынъ артындан сувгъа далды ве къолундан тутып ялыгъа таба ялдап, чыкъарды.

Къамышлыкъ ичинде сакъланып, балыкъ туткъан насылдыр осьмюр онъа ярдым этмеге тырышты.
Къолунда ёргъан туткъан окюр-окюр агълагъан къарт да етишип кельди. 

Ялыда къадыннынъ устюнден комюрленген урбасы такъым ёлакъ-ёлакъ тени айырылып тюше эди.

– Къызым, не яптынъ сен?!
Къарт, тизлерине чёкип, къадынны ёргъаннен къапатты.
Бу Алла огюнде гуняхтыр…
Сен балаларынъ, къарт ананъ-бабанъ акъкъында тюшюнмединъ…
Санъа эйи ишлер ичюн Алла багъышлагъан джанынъа къаст эттинъ де… 

Шу мешъальге чевирильген къадын  Мусагъа ойле бир тесир этти ки, биринджи вакъытлары озен ялысына баргъан сайын козю огюне келе эди…
Хаялеттен къуртулмакъ ичюн вакъианы Зекиеге тариф этмеге тырышты, лякин о бир кереден кестирди:

– Сакъын, айтма!
– ве озюне ер тапамайып, оданынъ бир кошесинден бир кошесине юрмеге башлады.

О, озьбек къадынлары арасында – олсун намусына токъунгъанларындан, олсун ходжасынынъ котегинден, олсун чареси олмагъан фукъареликтен, я да балаларыны бакъып оламагъаны ичюн озюни къабаатлы дуйгъанындан – озь-озюне бойле сыфатта къаст этмек даркъалгъаныны эшитсе де, бу вакъиа онынъ къальбини Мусанкинден эксик къырмады… 
