## XIII

«…Оджагъымызгъа, халкъымызнынъ арзусына севгинъизни джойманъыз, бизим тилимизни – ананъызнынъ догъмуш тилини унутманъыз…».
Амет Моллаевнинъ (Амет Къырымлы) «Баба васиети»нден».

Ниязи яры ачыкъ арабакъапугъа бакъаракъ, Мусанынъ сесини эшиткенинен адымларыны бираз сакинлештирди.
Къакъра астындаки севген еринде къынтавлы ерлешип, о, мезекли аэнкнен Юнускъа мектеп дерслигини окъуп отура.
О исе, бабасына омузынен сыйыкъып, дикъкъатнен динълей эди.

Мазанкадан кельген ёл бою Ниязи Мусанен субетлешеджек мевзу боюнджа озь ичинден чешит делиллер кетирип, азырланды, лякин эв саибининъ йымшакъ, атта шакъаджы аэнк иле лафыны эшитерек, ичиндеки кергинлик бошашты.
Мусанынъ корюнишинде, маналы козьлерининъ йылтырамасында Зекиенинъ теляшыны тасдикълагъан ич бир шей корьмеди, эр алда, Ниязи, чокъ сене танышлыкътан сонъ, Муса эр агъыр вазиетке бакъмадан, дуйгъуларыны сакъламагъа беджерген, агъыр-сабырлы инсан олгъаныны биле эди.

– Бир керменчикли хоразларыны арабасына юклеген ве геджелейин Багъчасарай базарына ёл алгъан, гедженинь бир вакътында козю юкъугъа кеткен ве хоразнынъ сесинден уянгъан.
Бакъса, Багъчасарайны кечип кеткен, къапкъачлап ала хоразны да:
«Танъ аткъаныны бильдинъ де, Багъчасарайны кечип кеткенимизни бильмединъми, олмайджакъ хораз?»

Муса дерсликнинъ саифесини чевирди, шимдигедже оны дикъкъатнен динълеген Юнус исе апансыздан озь тизлерини шамарлап, хахылдап кульди.

Оларгъа якъынлашаракъ, умумий шенъликке къошулып, Ниязи де кульди.

– Юнусны мектепке азырлайсынъмы? – сорады о Мусадан.
– Эрте дегильми?
Даа ильки яз битмеди, чилле чыкъмады…

– Язлыкъ вазифелерини япмай… – бабасынынъ опькесини эшиткен Юнус, утанып, дерсликни къапкъачлады да, эвге чапып кирди, ве онынъ артындан эшитти:
– Невбеттеки саифени огрен:
«Мен къырымтатарым!
Меним Ватаным Къырымдыр!
Мен озь топрагъымны, догъмуш халкъымны ве озь тилимни севем…».

– Биз сеннен чокътан озенде ювунмадыкъ… Беш-Терекке барайыкъмы? - Ниязи уфукъта топлангъан думангъа козь ташлады.
– Кунь атеш пускюреджегине ошай…

Сокъакъкъа чыкъкъанынен Муса чевре-четке бакъынды, санки ярамай хабер кетиреджек чапарны беклей эди, онынъ козьлери муим бир къарар алгъан инсандаки киби, челик парылдавы олгъан боз тюске боянды.

Та озьбек «Баяут»тан берли дост олгъан ве мунасебетлерининъ якъынлыгъыны косьтергичи – бири-биринден кучюк-буюк меселелерни гизлемеген, музакере эткенлерине бакъмадан, онынъле шимди ян-янаша юрген Ниязи керекли сёзлерни тапамайып сусмагъа меджбур эди.

Уйле вакътында памукъ хирманы янында отурып, бири-бири устюнде шакъа эте тугъанлар.
Ниязи биринджи башлап:

– Сиз узунджылылар акъкъында айтмайлармы: «Косьтекли сааты олмаса да, зынджырыны такъып юргенлер, а, Муса?
Сен де къызлар огюнде тешик чызмаларынъны ягълап, янъы косьтермейсинъми?..

Джевап оларакъ интиза эшитти:

– Я, сиз, арпатлылар, акъкъында Къырымда айтмагъанлармы: гемиге пичен бергенлер»...

Достлар сюргюнликтен Къырымгъа къайтмакъ арзуларынен болюше, кимерде исе музакерелери гъает къызгъын кече эди.

Ниязи даима чешит насылдыр фантастик гъаелер толу.
Меселя, ватандашларгъа, ким не берсе, буюк, эки-учь миллион рублелик къабар топлап, Москвада нуфузлы мемургъа берип, бизим меселемизнинъ чезильмеси ичюн керекли ерде лаф эттиртмек ве халкъны ватангъа къайтармакъ…

– Айталар да, Американынъ банкчылары – чешит Ротшильдлер, Морганлар, Дюпонлар бир къач миллион доллар берип, Сталинни оларгъа Къырымны сатмагъа къандыраджакъ олгъанлар, амма иш уймагъан…
Сен исе акъчанен эр шей чезильгенине ишанмайсынъ…

Шимди исе ДАИ нокътасыны кечип, достлар бойна янындан бурулгъан ве чёльге чыкъкъан ёлдан адымлай эдилер.

Къыскъа, танъдан эвель ягъгъан ве, аз да олса, салкъын кетирген ягъмурчыкътан сонъ, бундан эвель къургъакълыкътан къаврап къалгъан чёль, баарьде къар тюбюнден чыкъкъан киби тирильди.
Къуру, сувсызлыкътан патлакълагъан топракъта, тансыкъ сувгъа алданып, анда-мында къалгъан патлакъ чанакълар башыны котерди.
Тоздан шишкен отлар ювунып, ер тюсни ешильге денъиштирдилер.

Тартынчакъ бояларны сейир этерек, Мусанынъ козьлеринде челик йылтырамасы чекильди, бакъышы йымшады, Ниязи исе: «Мусанынъ кейфини сынап бакъмагъа тамам вакъты кельди, узакъттан лафны башламалы», – деп тюшюнди.

– Эр шей яшайышкъа ынтыла…
Бизим чёлюмизни бойле алда мен эки йыл апстен сонъ корем.
Шимди исе – кенишлик, азатлыкъ!
Чёлюмизге ярым саат ягъмур ете, къургъакълыкъны башындан кечирген тарла кене ешерди – Эм де эвель айткъанынен ич бир алякъасы олмагъан мевзугъа кечти.
– Сен район ёлбашчысына киргенсинъ…
О сени насыл къаршылады?
Манъа да кирип чыкъмакъ керек оладжакъ…

Мусанынъ чырайы бозулды ве о Зекиеге айткъаныны текрарлап:

– Чар генералы киби,– деди.

Ниязи ойле отькюр къыясламагъа тааджипленип, чегернинъ ерге басылгъан пытагъыны тюзетмек ичюн эгильди.

– Демек, генерал манъа да Къырымны терк этмеге теклиф этер…
Сен онъа насыл джевап бердинъ?
Я да онъа ич бир шей тесир этмей – не ялварув, не мусавийлигимизни тасдыкълагъан къанунлар... – бираз ийлекярлыкъ косьтермеге истеп, айтты Ниязи, эбет, о достундан башкъа джевап бекледи.

Муса джевабыны тюшюнген киби бираз сусты, сонъ Ниязиге джиддий бакъты ве:

– Билесинъми, эр кесте озь джевабы ола…
Мен исе онъа Къырымда къаладжам дедим - сагъ я да олю…

– Отурайыкъ да.
Аягъым кене агъырмагъа башлады…
– деди Ниязи Мусаны омузларындан къучакълап.

– Отуз йыллыкъ достлугъымыз манъа изин бергени ичюн айтам: сенинъ фикирлеринъни бегенмейим…
Сапрыкинге де ойле дединъ…
Достум, бойле шейлерни дава вакътындамы, музакереде къызышыпмы, океленипми айткъанынъ ве сонъ къайткъанынъ – бу башкъа шей…
Сен такъипчилеринъе къуванмакъ себеп бергенинъни анълайсынъмы?
Олар, бизге не къадар зияде баскъы япсалар, биз сюргюнлик ерлеримизге о къадар тез къайтырмыз, деп беллейлер…

Муса Ниязининъ козьлерине дикъкатнен, санки огренген киби бакъты, сонъ еринден турып, таш этрафында анда-мында юрмеге башлады. 

– Такъипчилеримизнинъ фикри мени чокътан меракъландырмай – неге къуваналар, неге къаарьленелер…
Эписи бир, къайткъанымдан сонъ башыма тюшкени къальбимде яра ачты, о олип-ольгендже савушмаз…
Меним эдждатларым яткъан топракъта меним оджагъымны сёндюрмек къоркъузувлары исе – бу сонъки, Чырчыкъ озени боюнда янгъан къадынны киби, булар джанымны якъты…

Муса кене таш устюне, Ниязининъ янына отурды, санки бир ань эвель окели сёзлерден сеси къалтырагъан инсан Муса дегиль эди – о кене тынч ве ичинде эминлик олгъан инсан киби озюни алып барды.

– Олар тезден кене мени алмагъа келеджеклер, кене, насылдыр джинаетчини киби лагерьге быракъаджакълар…
Амма бу сефер мен, бойнагъа кеткен къой киби, оларгъа озюмни бермем…
Акълынъдамы, мени Кременчугда урып, зайыфламагъа истедилер…
Семетдешлерим буны япмагъа бермедилер…
Эписи анълай эди: бугунь мен, ярын исе, кене шу Сафронов я да Сапрыкиннинъ авалесинен – невбеттеки олар оладжакълар! 

Джинаетчилер арасында, оларнынъ къолундан ольмек – бундан да арам шей бармы экен?
Олюмнен азат оларакъ козьме-козь корюшмек – башкъа лаф… къысметинъ ойле олса, – деди Муса къарыкъ сеснен, амма фикрини екюнлемезден, лафны кести.

Ниязи кене къаршылыкъ косьтерип, бир шейлер айтмагъа истеди, лякин лаф тапамады.

– Сен билесинъ де, бабам пек диндар адам эди…
Эр вакъыт айта тургъан: инсаннынъ омрю де, олюми де алий маналы олмалы…
Бу саде бир шей киби корюне, лякин оны такъдиринъде насыл эда этмели?
Олюм, инсан о акъкъында эр дакъкъа, эр саат – даима хатырласын, деп берильген, сюнки омюр – бир ань, анда исе – эбедийлик…

Мен яшагъан йылларымны чокъ кере тюшюнджелеримде инджеледим, талиль эттим.
Гъурбетте кечкен йылларым ич бир вакъыт айры бир мана иле толу дегиль эди…
Тек Узунджыдаки балалыгъым, осьмюрлик чагъым – хатрымда омюрлик къалды.
Сюргюнликте яшайышымда яхшы куньлер чокъ олмады, бельки – Зекиенен таныш олгъаным, онъа къуда ёллагъаным, бу сенсиз олмады, эбет, – Мусанынъ дудакъларыны тебессюм яраштырды.
– Эм, эльбетте, бу балаларым…
Амма умумен бакъкъанда – яхшылыкъ чокъ корьмедим… онынъ ичюн, бельки, олюм, кечмишиме нур сачып, омрюмни алий мана иле толдурыр?

Ниязи таш устюнде сабырсызлыкънен къыбырдана берип, агъыр-агъыр кокюс кечире берди, достунынъ бу нуткъуна айтаджагъы тек:

– Ан-на-на – къоранта…
Балаларынъ яры ач яшагъанлары сен ичюн джан азабы эди.
Оларнынъ келеджегини тюшюнесинъми?

– Балалар…
Мен лагерьде олгъанда къорантама Ридваннен Айдер… къомшумыз Мезенчук – православ мумин… ярдым эттилер.
Билесинъми бизни не ичюн къувалар?
– Муса лафны кене озь джеллятларына кечирди:
– Олар, биз ватангъа къайткъан сонъ, эвлеримизни, багъчаларымызны къайтармагъа истермиз, чайпангъан мал-мулькюмиз ичюн олардан эсабат сорармыз, деп къоркъалар…
Къырымда, биз къайтмасакъ да, ер етишмей, дейлер… акъикъатта исе юзлернен километр юрсенъ – эр ерде быракъылгъан, сокъакъларында къашкъырлар улугъан бизим койлерни корерсинъ.
Эминим, олю авдетли олар ичюн сагъ союндан къоркъунчлыдыр…
Ольген сонъ о, башлары тёпесиндеки мешъаль кибидир – бу атеште олар эписи янып кете билелер, – къошты Муса, онынъ козьлери огюнде кене айны левха: Чырчыкъ озени бою атеш ичинде чапкъан озьбек къадыны джанланды…

Аякъкъа турмаздан эвель Ниязи сонъки делиль оларакъ:

– Иманы олгъангъа интихар акъкъында фикир биле гуняхтыр…
Юр, озенде бираз сувайыкъ, – деди, амма Мусаны энди ич бир шей сувутмайджагъында эмин эди.
– Сен оларнен къолтугъы астында башыны туткъан Кесикбаш киби курешмек истейсинъ, ёкъса?..

– Насыл олса да, мен оларнынъ къолуна озюмни тирилейин бермем! – Инатлыкънен къакъты башыны Муса, онынъ энди чал тюшмеге башлагъан сачлары ельпазе киби яйылды.
