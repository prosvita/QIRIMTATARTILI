## I

Балаларым, джан бермезден эвель васиетимни динъленъ: Унутманъыз – халкъымызнынъ Ватаны бар.
О анда, Къара денъиз ялысында – эдждатларымызнынъ аягъы баскъан, тарихында козьяшы, аизары къалгъан сизинъ Къырымынъыздыр…
Амет Моллаев (Къырымлы Амет), «Баба васиети».

Кефеден Багъчасарайгъа кеткен ёл Акъмесджитке энди мына-мына якъынлашкъанда, тик айланып кете, бу ерде тенекенен орьтюльген ве чёль авасынынъ сыджагъындан тап чынълагъан милиснинъ козетюв нокътасы – посты пайнозю тикленип тура.
Онынъ талдасында, мотоциклнынъ отургъычына къыскъа аякъларыны къойып отургъан лейтенант джаны сыкъылгъанындан озюне ер тапамай эди.
Корюништен яш, акъчиль къою къашлары кунеште къараргъан бетинде худжур келе.

О, арды-сыра ах чекип, тынчыкъ авада кителининъ дёгмелерини де чезе, де кене, нокътада тургъан сержант арбийдже адымлап мусафирге чапчакъ ичинде къызгъан сувдан невбеттеки мешребе алып чыкъкъанда, серт корюнмек ичюн къайта илиштире эди.
Амма о бу сувны агъзына алгъанынен чырайыны сыта, богъазыны чайкъай ве четлерге бакъынып, тюкюрип ташлай тургъан.

Бу ерден элли метр авлакъта, ёл четинде къазылгъан ве оны бираз тарлаштыргъан эндектен, енгиль ельчик уфюрген сайын сасыкълар келе эди.
Ерли къаргъалар чагъалаларгъа ошап, шу къангъа булангъан сувгъа чома ве ичинден эм де узакъ олмагъан ерде ерлешкен бойнадан чыкъкъан борудан яваш-яваш тюшкен тери, ашкъазан, ичек парчаларыны тутып чыкъара эдилер.

Лейтенант къыскъа татиль алгъан шу джумаэртеси куню апайы – серт казачка – акъайыны бойнадан пельвазе япмакъ ичюн домуз аякъларыны алмагъа ёллагъан эди.

Бойнанынъ араба къапусына бармакъ ичюн баягъы ёл юрип, сув осюмликлеринден ешерген гольчик янындан кечмек, бир тёпелик четинден тюшип, даа бир тёпеликке чыкъмакъ керек эди, шу себептен, лейтенант озю бармагъа эринип, бойна ишчисинен анълашып, бу, тар сокъачыкънен джаяв учь юз метр къарарында ёл юрюльген ерде, козетюв нокътасы янында корюшмекни келишти.

Сержант даа бир мешребе сув чыкъаргъанда, саатына бакъкъан лейтенантнынъ къоллары къалтырагъаныны абайлады.
Анълашылгъан вакъыт кечип, кунь уйлеге айлангъанына бакъмадан, къаравулнынъ эсамеси биле ёкъ эди.
Къозгъалы алыны гизлемеге тырышкъан лейтенант невбетчи милиске айтаджагъыны тапты:

– Ёлдан козюнъни алма.
Машинада я да арабада татарны корьдинъми, деръал весикъаларыны тешкер.
Къайда?
Не себептен?
Не алып кетесиз?
Ясакълангъан бир шей ёкъмы?

– Я янаша койде олар олса-олса учь-дёрт къоранта…
Афтада бир татар кечсе, яхшы, – садедилликнен джевап берди сержант омузларыны сыкъаракъ.

– Хатрында тут: эр заман къалабалыкъ учь-дёрттен башлана, – насиатлап кестирди лейтенант.
– Вакътынъ олгъанда тарихны окъу..., – ве насыл тарихны окъумакъ керек олгъаныны анълатмаздан, тишлери арасындан абдал бойна къаравулынынъ анасыны сёгмеге башлады.

Рутбеси уйкеннинъ огюнде юзю къызармасын деп, невбетчи чырайларыны сытып, бир шейлер хатырлагъан киби:

– Тарихны хатырлайым…
Рядовой олгъанымда сиясет мешгъулиетлеринде Павленко аркъадашнынъ татарлар акъкъында язгъанлары устюнде токъталгъан эдик.
Языджы бир ёрукъ язгъан, къандырыджы, – деди о.
Ве уфакъ тишлери олгъан агъзыны кенъ ачып, татлы-татлы эснеди, сонъ онынъ юзюнде кене, тамам шу бош, ич бир машина, араба олмагъан, атта куньделик автобус биле бутюн кунь ичинде мында тек эки кере токътагъан ёлнынъ умумий джан сыкъысы алына аит лякъайдлыкъ пейда олды.

Автобус, бутюни тютюн ичине комюлип, айланмадан корюнди ве нокътадан он метр авлакъта токътады.
Ондан къыркъ-къыркъ беш яшлар къарарында къолунда чанта иле бойлу бир адам чыкъты.
Ёлнынъ четине аякъ баскъанынен онынъ джиддий, кенъ ченгели бетинде бир сыра – кедерден башлап, къуванчкъа къадар – дуйгъулар акс олунды.
Терен отургъан козьлериндеки кергинлик бир къач кокюс кечирген сонъ сакинлешти.
Амма, бесе-белли, мындаки аваны сагъынгъанындан эп коксюни керип нефес ала ве ёлда къыбырдамайып талгъан аякъларыны язаракъ, санки топракънынъ къавийлигини сынап бакъып, бир къач кере отурып турды.

Бу вакъытта лейтенант, кунештен къолуны шапкесининъ кунешлиги кенарына тиреп, кельмешекке дикъкъатнен бакъа эди.
Таныгъан сонъ, домуз аячыкъларыны кетирмеге ишандыргъан къаравул келеджек ёлчыкъ тарафкъа энди теляшнен бакъты.
О, шу автобустан тюшкен инсан, онъа къабар кетиргенлерининъ шааты олгъаныны ич де истемез эди.

Адам, нокътада тургъанларгъа къулакъ асмайып, аякълары устюне чёкти, ве узакъ, телюкели ёлдан эвге къайткъан ёлджуларнынъ адетине уйып, седждеге кетти, дуа окъуды.

Сонъра чантасыны ачып, ичинден къырмызы фесни чыкъарды ве тюзетмек ичюн сыйпакълап, энъсесиндеки чал сачларыны къапатаракъ, башына кийди.

– О, не япты? – шашкъын сеснен сорады сержант.

– Дуа окъуды…
Джаиль халкъ…
Къыйыштырды дудакъларыны лейтенант, ве бу акъта даа бир шейлер айтаджакъта, эр киши онынъ тарафына адым аткъаныны корьди.

– О! Сапрыкин Сергей! – сесинде мыскъыл иле селямлашты о лейтенантнен.
– Хайырлы олсун!
Мен мында олмагъан бир бучукъ йыл ичинде сиз сержанттан лейтенанткъадже котерильгенсиз…
Даа не къадар бизимкилерни, къырымларны эвлеринден чыкъармакъ къысмет олды?
– Адам Сапрыкинге якъынлашаракъ, онынъ погонларына бакъкъан вакъытта, джевабыны тапмагъа етиштирди:

– Мен санъа Сергей дегиль, Сергей Васильевичим.
Биз сеннен ракъыны брудершафткъа ичмедик…
Эбет, базылары тюрьмелерде юргенде, биз озь халкъымызгъа садыкълыкъ иле хызмет этик.
Лейтенант невбетчининъ янына, санки онынъ макъуллемесини къыдырып, турды.

– Эбет, эбет!
Багъышланъыз – унуткъаным, биз мында халкъ дегиль, ябанджымыз…
Эйиликлерде корюшейик!
Адам, бираз эгилип, фесини тутаракъ теменна этти.

– Сен ким огюнде мыскъыл тёшейсинъ?
Къанун векили огюндеми?
Айды, бакъармыз, корюшкендже, – эр сёзюни къоркъузув аэнки иле къайдлагъан Сапрыкин ёлны кечкен адамгъа аркъасыны чевирди.

– Ким бу татар? – меракъланды невбетчи, элиндеки асанен ойнаракъ.

– Муса Мамутов – деди о.
– Адий бир джинаетчи, мында къанунсыз яшай, шу себептен биз оны Кременчуг колониясына отурттыкъ, Къырымдан алты юз километр узакъкъа ёлладыкъ.
Апайына исе эки йыл шартлы муддет бердилер…
Лагерьде чюрип кетер, мында ёлуны унутар, деп белледик.
Койнинъ ёлгъа япышкъан эвлери таба баш саллады Сапрыкин.
– Донскойда ерлешти, Комсомольская сокъагъы, 136-эв.
Акълынъда тут.
Оны незарет эт: къайда ве не себептен кете.
Токътат: олсун машинада, олсун арабада, олсун мотоциклда…

– Татарнынъ мотоциклы бармы?
Меракъланды невбетчи, аса иле шапкесини тюзетип.

– Динъле! – кести онынъ лафыны Сапрыкин, – Ёлчукътан ашагъы барып кельчи, не о къадар эглендилер, билип къайт…
Мен исе невбетчилик япарым…
– Сабыры тюкенген лейтенант бутюни илян толу бинанынъ чевресини айланды: «Мазанка, Донское, Дмитрово койлеринде эвлер сатыла.
Татарлар раатсызламасын».
«Татарлар раатсызламасын», – далгъынлыкъ иле текрарларды Сапрыкин, узакълашкъан сержанткъа бакъаракъ.
