## VI

«Эгер сиз ананъыз, я мен акъкъымда хатыра сакъламагъа истесенъиз, догъмуш Къырымынъызгъа къайтынъ.
Анда, денъиз ялысындаки тик къаягъа, искеленинъ янында, юксекликте, мен бир авуч топракъ къойдым, бир вакъытлары оны багъчалар ве багълар оссин деп, ташлар устюнде яйдыра эдик…».
«Бабанынъ васиети»нден.

Сонъки узун ве кергин айлар ичинде ильк кере Мусанынъ балалары къуванып, азбарда чапкъалай, бири-бирине къую сувуны шыпырта эдилер.
Оюнгъа далып,олар аз да олса, акъаретленмек, сыджакъ я да сувукъ куню, Рустем Къарабашнынъ къорантасы киби, эвден къувулмакъ къоркъусыны вакътынджа унуттылар.
Рустем агъа о заман эвсиз къалгъан сонъ балалары ве шейлери такъым Акъмесджитнинъ истираат багъчасына, ачыкъ кок тюбюне кочьти, чюнки сюргюнлик ерлерине къайтмагъа ич де истемей эди.

Диляранен Юнус окъугъан мектепте джогърафия оджапчеси къырымтатарларнынъ сюргюн этильген ерлерини эзберден биле ве харитада оларны косьтеререк, сесини арттыра берип:

– Къырымда къанунсыз яшагъан татарлар кене сюргюн этиледжеклер, – дей тургъан. 

Зекие, балаларнынъ къуванчларыны больмеге истемейип, бугунь чёльге итбурун джыймагъа бармады.
О, Мусанен берабер къакъра тюбюнде отура ве балалар бири-бирини къалайлардан, къазанлардан суварып ойнагъанына бахтлы тебессюм иле бакъа эди.
Эр заман джиддий ве озюни тутмагъа бильген Диляра, балалыкъкъа урунып,Сабрие ве Юнус артындан, сув толу агъач къубуны котерип чапкъалай эди.
Онынъ узун енъли чечекли антери – бу антерни онъа Зекие озю тиккен эди – бус-бутюн сыланды ве тенине япышты, о утанды ве эвге чапып кирди.
Онынъ артындан баштан аякъларынадже сылангъан Сабрие ве Юнус да кирип кеттилер.

Муса лагерьге быракъылмаздан эвель бутюн йыл энъ аз айлыкъкъа чалышмагъа азыр олса да, иш тапамагъына себеп, бутюн вакъыт эв ишлеринен огъраша тургъан, о кираметнен къапатылгъан эки тарафлы дамнынъ ярысы дельме тешик олгъаныны корип, оны тюзетмеге истеген эди.

Кираметни Муса Узунджыдан кетирди.
Къырымгъа авдетининъ ильк куньлери Ватан чагъырувыны тутып оламай, баба эвини барып бакъты.
Бу эвден оны, он эки яшлы баланы, ана-бабасынен берабер къувып, Озьбекистангъа сюргюнликке алып кеттилер.  

Узунджыгъа бармакъ ниети Мусада Мезенчукнынъ яры эвини алгъан сонъ кой шурасына баргъанда къозгъады.

О заман конторагъа кириште онынъ козьлери колхозджыларны зенгин ве берекетли топракъкъа кочьмеге чагъыргъан плакаткъа тюшкен эди.

Койге алып баргъан ёлны о къысмен джаяв, къысмен автобуста, къалгъаныны исе – кой арабасында, къыбырданмайып яткъан, сыджакътан бонъайгъан домуз баласынен берабер кечирди.
Араба саиби ёл бою кетер экен, озю уйдургъан нагъме иле, яралы аювнынъ сесине ошагъан давушнен йырлап кетти:
% «Ще не вмерла України, нi слава, нi воля».
О, йырлагъанда, онынъ Тарас Бульбанынъкине ошагъан мыйыкълары ве перчеми макъамгъа уйып, саллана эдилер.

Муса о адамнынъ макъамына:
% «Ще не вмер Крым»,
 деп йырлайджакъ олды амма, бильмеген адамны арабасына миндирген арабаджынынъ джаны агъыраджагъындан сакъынды.

Узунджыгъа манзара ачылгъан таз байыр янында Муса арабадан энди ве тар ёлчукънен тёпеге котерильмеге башлагъанда – я оны саргъан хатырлавлардан, я да тик котерилишнинъ агъырлыгъынданмы – богъазы сыкъылып, нефеси етмегенини сезди.

Байырчыкънынъ тёпесинде Мусанынъ башы айланып, кунештен янгъан от устюне отурды – балалыкътан таныш койден кельген тютюн къокъусы,  денъизден котерильген серин ава оны пек эеджанландырдылар.

Мындан Узунджынынъ умумий манзарасы толусынен ачыла эди.
Узакътан эр шей отуз йыл эвельси киби – кенъ, лякин къыйыш сокъакъларны къапаткъан, къаверенки чамурнен  сылангъан, агъач ве толадан ясалгъан, дагъыныкъ къурулгъан эвлер обасы корюне эди. 

Сонъки эвлер сырасы биткен ерден сагъда, тёпеликте – мезарлыкъ.
Мусанынъ учь яшында олгъан ве, умумен, яшайышыны анълы суретте къабул этмеге башлагъан ильк бала хатырлавлары: ашханеде агълагъан анасы ве арабакъапу огюнде ташта отургъан ве бирер, я да топнен янындан кечип, Эмиралла айткъан койдешлерининъ тазиесине джевап берген бабасы.

Муса байырнынъ тик этегинден ашагъы, аман-аман бир куньде ольген къартбабасынен къартанасы комюльген мезарлыкъ тарафкъа энмеге башлады. 
Амма бир кереден олар дефн этильген, ярылгъан къая янында, топракъ кенъ ёлакънен тапталгъаныны корьди. Ёлны кенълештиргенде мезарлыкънынъ бир къысмы – кириш къапусы иле къорасы – ернен ексан этильген экен.

Къырымгъа къайтмагъа арекет эткен ве сюргюнликке конвойнен озгъарылып кетирильген семетдешлеринден Муса къальбине агъры къошкъан хаберлерни эшите тургъан: эдждатларнынъ къабристанлары бакъымсыз къалып, чокъсу алларда бозулгъан, къабир ташлары бутюниттифакъ чагъырувына сесленгенлер тарафындан эв тамирине алынгъан, джамилер ве медреселернинъ ичи колхоз малы: кубре, туз ве иляхрелернен толдурылгъан…

Амма эшитмек башкъа, озь козюнънен догъмушларынънынъ къабирлери арамлангъаныны корьмек – башкъа.
Мусаны бу вазиет пек чорландырды.
О, ёл четине отурып, башыны къолларынен сыкъты, санки апансыздан кёр ве сагъыр олды.

«Бу левха не къадар къоркъуч олмасын, сюлялемизнинъ алякъасы ич узюльмейджек, – тюшюнди Муса.
– Догъмуш адамларнынъ мезарындан рух манъа ве балаларыма кече – эм сюляле яшагъандже ойле оладжакъ…

Мусанынъ фикирлери Озьбекистангъа, анасы ве бабасынынъ мезарларына къайтты.
Олар къабир ташларында Ватанына асрет кеткенлерини тасдsкълагъан сатырларны язмакъны васиет эттилер:

«Ешиль Къырым адасында,
Догъгъан ерим Узунджы кою.
Ватан, Ватан, дедим къайта-къайта,
Асрет кеттим айта-айта»…

Эм де анасынынъ башташында язылгъан васиети:

«Агълашманъыз, эвлятларым,
Ананъызнынъ алына.
Мен къалсам да – сиз къайтырсыз,
Ана-Ветан багърына…»

Муса, арабанынъ гудюрдисини эшиткенинен, озюне кельди.
Къая артындан мезарлыкънынъ тегизленген  къысмына болдургъан атыны айдап, мезкюр перчемли йырджы чыкъты.
О, Мусанынъ тарафына козь ташлады ве ёлдашыны танымагъанындан япып, атыны къуббеси яры-ярыгъа эшильген, ойма ташлы диварлары тешиклеринден чильтер киби олгъан ве къапусы эм де сачагъыны насыл туткъанына айретте къалдыргъан бина янына бурды, насыл этип сакъланып къалгъаны озю бир сыр киби, бу бина эски ерли сакинлернинъ айткъанына коре, Узунджы коюнинъ пири олгъан софу шейх Ибраим бин Акъмехметнинъ дюрбеси эди, бабасы Ягъя агъанынъ сёзлерине коре, Узунджыда асырнынъ башында беш бинъ инсан яшагъан экен.

Арабадан тюшкен перчемли, не исе, сагъ экенини бильдирмеге башлагъан домуз баласыны къапкъачлап алып, дюрбенинъ къапусыны тюртти.
Бираз вакъыттан о, аркъасына мермер ташны юклеп чыкъты ве арабагъа таба адымлады.
Муса башташта, мевтанынъ сойлары риджасынен оюп чыкъарылгъан языларны окъумагъа етиштирди:
«Аллахумма аыз-ху мин азабиль-кабри...».

Араба къая артына айлангъан сонъ, эм чорлангъаны эм де мерагъына кеткенинден, Муса дюрбе янына барды.

Яры йыкъылгъан дюрбенинъ ичини къуруджылыкъ-алмашув нокътасына чевиргенлерини ве истегенлер мында акъчагъа я да малгъа мал берип, эвними, ахырнымы тамирлемек ичюн мермер башташны алмагъа имкяны олгъаныны анъламакъ ичюн бир бакъыш етти.

Денъиштириджи-къыймет кесиджининъ миллетини танымакънынъ чареси ёкъ, чюнки о бем-беяз сачлы альбинос эди, белине клёнкалы оглюк багълангъан бу инсан Муса диварларгъа таяндырылгъан башташларны козьден кечиргенине бакъып турды.
О, «ерли» сакин олмагъаныны анълап, къолунен ишмар этти:

– Кет, сеннен алыш-вериш олмаз!

Муса, бу худжур сергиде догъмушларынынъ адларыны тапмагъан сонъ, сусып чыкъып кетти.
Ильк кере онынъ акълына налет фикир кельди:
«Ватангъа буларны корьмек ичюн къайтмакъ керек эдими асла?».
О, кой тарафкъа ёл алды ве къальбинде онынъ козюни къайтараджакъ даа бир аджджы беклегенине азырланды.

Гъамлы тюшюнджелерни къувмакъ ичюн Муса, Амет Моллаевнинъ васиетинден сёзлерни ичинде текрарлай эди:
«Сизнен кетмеге истегенлерни эписини къайтарынъыз, къартларны ташламанъыз: олар сизге къадимий кечмишнинъ ерлерини косьтерирлер… бизим генчлигимиз акъкъында айтырлар, эдждатларнынъ балалыгъы, халкъымызнынъ тарихыны тарифлерлер…».
Бир дакъкъалыкъ тюшкюнлик кечкенинен, Муса озь-озюнден утанды.

Янъы саиплери денъиштирген диварларнынъ ве эв дамларынынъ юксеклигини, агъачлардан ве фанер тахтасындан япыштырып такъыштырылгъан алчакъ ходжалыкъ иншаатларны козьде тутмасанъ,  отуз йыл ичинде Узунджынынъ умумий корюниши денъишмеди десенъ, олур эди.
Чюнки бинъйыллыкъ койнинъ темели заманнынъ денъишмелерине бойсунмайып къалды. 

Бир къач сокъакъны кечип, Муса догъмуш эвини тапты.
Бу эвде гъает диндар бабасы онъа: «Къуран-и Керимнинъ негизи», – деп огреткен «Фатиха» суресини ильк кере макъамнен айткъан ве ондан сонъ эр кунь бир къач аетнинъ манасыны сакин сеснен анълатып, эзберлете тургъан.
Муса ойле эеджанланды ки, атта арабакъапу артындан афыргъан овчарканынъ къарыкъ сесинде онынъ къулагъына ахырдан чыкъкъан севгили Вефа адлы атынынъ кишневи кельди.

– Ким о? – эшитильди азбардан.

Назлангъан аэнкнен айтылгъан бу сёзлерни эшиткен сонъ Мусанынъ арабакъапугъа къакъмакъ истеги гъайып олды.
Затен, о къапу шимди ябанджы корюне, чюнки къанатларынынъ ойма орьнеклери ешиль къалын боя къаты астында чиркин эди.

Муса къора таба адым атты ве козьме-козь копекнинъ авылдавына чыкъкъан къаба козьлюкли адамгъа расткельди.

Апансыздан о, чапа-чапа, эвге кирди.
Бир дакъкъа кечмеден, аскер гимнастёркасыны кийген алда, къолунда тюфек иле чыкъты.
Мусагъа тюфегини козьлейджек олды, амма сонъ мусафирге бакъып ве козьлеринде мераметлик ве шашкъынлыкъ сезип, варилны ашагъы эндирди:

– Сиз къырымтатарсыз, гъалиба?
Енгильден баш къакъылгъаныны корип, лафны бурды:
– Мен муневер инсаным, чешит эмиш-демиш, хурафатларгъа къулакъ асмайым.
Инсангъа къаршы тюфекни ильк кере догърултам…
Бизге, мында къайткъан татарлар акъкъында о къадар шейлер айттылар…
Олар, озь эвлерини, къоркъузып, атта ольдюрип къайтармагъа истегенлерини…
Меним апайым эр шейден къоркъа.
Эшитесизми? – о пенджереге айланды.
Андан къадын сеси сорай:
«Аркаша, сен анда кимнен лаф этесинъ?».
Аркаша исе джевабыны уйдурып:

– Раатсызланма…
Хастанен…
– Текрарлайым: мен зиялы, эким-уролог олам.
– Сонъ даа бир кере мусафирни баштан-аякъ бакъып чыкъып:

– Мен анъладым…
Сиз мында бир вакъытлары яшадынъыз…
Мында, бесе-белли, экскурсиягъа кельдинъиз…

Тек шимди Муса кельмешек не ичюн фысылдап лаф эткенини анълады – онынъ янагъындаки берч лакъырды вакътында дудакъларыны тарта эди.

Кельмешекнинъ сёзлери Мусаны гъадапландырды, амма о озюни тутып, ялынъыз истизанен:

– Насыл экскурсия?
Мында бакъмагъа шей ёкъ – не юзюм багъы, не инджир бар, не де чечеклер…

Эркек Мусанынъ опькесини эшитмегенинден этти ве бу корюшювден эеджанланувларына къайтты.

– Мен сизге къаршы тюфегимни тиклегенде, козьлевинден сиз теджавузджы олмагъанынъызны корьдим.
Акълыма: татар эв алмагъа истей, деп кельди…
Сюргюнлилерге эв сатмакъны бизге кесен-кес ясакъ эттилер…
Билесизми, Америкада эр бир граждан озь омюри ве малыны къолунда силянен къорчаламагъа акъкъы бар – бу оларнынъ Анаясасында язылгъан… 

Санки тек шимди Мусанынъ опькесини эшиткени киби, лафны бурды: 

– Багъ, инджир…
Биз мында кельгенде эр шей бербат эди, сувсызлыкътанмы, бакъымсыз къалгъанынданмы…
Аслыда, бизге инджир неге керек?
Биз Красноярсктанмыз…
Омрюмизде о насыл оськенини корьмедик…
Мен кой экими олып чалышкъан калхозымыз, тамам Антон Павлович Чехов киби, – ха! – ха! –  къара богъдай осьтюрип, шан къазанды.

Онынъ монологыны динълерек, Муса бу адам чокътан бир кимсенен лаф этмегенини сезди.
Лафлар коксюнде санки тыкъылып турып, шимди акъып кетти.
Красноярсклы апансыздан бир шейлер эслеген киби, тербиели олгъаныны косьтермеге истеди:

– Багъышланъыз, мен сизни эвге давет этер эдим, лякин апайым хаста, ерли икълимге ич де алышып оламай…
Инанмазсынъыз, биз мында кельгенде санки къабристангъа кирдик – орталыкъ къой, ат кемиклери толу эди – аранда да кемиклер, къошта да…
Худжур шей.
Не ичюн сиз Орта Асиягъа кеткенде озюнъизнен айванларынъызны алып кетмединъиз де, мында сувсыз, ашсыз олюмге быракъып кеттинъиз…

«Муневер инсансыз, амма ойле суаллер бересиз», – демек истеди Муса, амма къальбинде нахош дуйгъуларны бастырып, индемеди.

«Аркаша!», деп багъыргъан хаста апайынынъ янына къайтмагъа истемеген эким Мусанынъ юзю денъишкенини абайламады биле:

– Мында эв къыдырып кельген татаргъа да мен ойле суаль бердим.
О исе, кинаели джевапланды, бизни озюмизни мал киби тувар вагонларына юклеп де, бизге мал неге керек эди, деп айтты…
Мен сизге айтайым, ильк йыллары биз мында ваде этильген дженнетке дегиль де, акъикъий джеэннемге тюшкен киби олдыкъ.
Бизге айырылгъан эвлер яры йыкъыкъ, къырыкъ пенджерелерде ель ойнай, не сув бар, не ярыкъ…

Уролог Аркаша гонълюнде толушкъанларны айтып битирмегендже, Муса эвни тыштан олса да, бакъмагъа ашыкъты, эр шей денъишкен эди, тёпесинден темельгедже гъайрыдан ясалгъан, арандан бурнуна кубре къокъусы урды.
Хош хатырлавларны къозгъамакъчюн умумен ич бир шей къалмагъан.
Мамут адлы еди несиль яшагъан инсанларнынъ эви сарсылмаз киби эди де.

– Гъалиба, сиз мерагъынъызны ятыштырдынъыз, – деди Аркаша.
– Биз, красноярсклылар, ачыкъ къальпли инсанлармыз, таныш олмагъан инсангъа биле гонълюмизни ачамыз.
Кибирли москвалылар бизге «бошбогъазлар», деп айталар… 

Эвине, апайы янына къайтмагъа вакъыт кельгенини дуйдурып, Мусадан: 

– Бельки сизге хатыра оларакъ насылдыр сувенир багъышлайым? – деди ве арангъа атылып кирип, ичинде муреккеп орьнекли, бакъыр дёгмелернен яраштырылгъан ат югенини алып чыкъты, оны корьген Мусанынъ юреги сыкъылды – бу югенни Вефанынъ башына кийдирип, къойларны яйлагъа айдай тургъан…

– Сагъ олунъ! – титреген давушнен айтты Муса.
Бираз сускъан сонъ:
– Мумкюн олса, эв кошесинде тизильген кираметни алайым.
О сизге керек дегильми?

– Алынъ, алынъ…
Сизден даа гонь джылтлы китап къалды, ичинде иероглифлер.
О кене ахыргъа кирип, китапнен къайтты, Муса бабасы оны аетлер огреткен Къуран-и Керимни таныды.

Мусагъа китапны тантананен узатаракъ, кельмешек анълата берди:

– Онынъ кенарлары кенъ, язычюн келише…
Онъа рецептлер язмагъа истедим, амма сонъ фикримни денъиштирдим…
Мындаки сув чокъсуна келишмей, гъалиба – бири бюйрек санчысынен чапып келе, дигерининъ сийдик пускасы таш толу…
Амма китап сизни беклейджегини къальбим сезди, бесе-белли…

Муса япракълары серс авадан япышкъан Къуранны саифеледи.
Козю «Аль-Фуркъан» суресине тюшти.
О, бабасы окъумакътан эвель япкъаны киби, мукъаддес китапны дудакъларына, сонъ манълайына тийдирди.

Кеткенде о:

– Аркаша, сен кимнен о къадар девамлы лаф эттинъ..?

– Иште, бир хассас адамнен…
Къайтарып оламайджакъ яшайышына асрет…
