## IX

«… Бойлеликнен биз эр бир койде баш гуняхкярларны яраттыкъ, олар анда фитне даркъатсынлар деп.
Амма олар шу фитнелерни тек озюне къаршы даркъаткъаныны дуймайлар…».  
Къуран-и Керим, Муса окъугъан «Аль-Анам» суреси.

Муса явашчыкътан тёшектен турды ве Зекие, Монголнынъ дружинниклери кене кельгени киби олса, пенджере тюбюнде якъып къалдыргъан керосин лампатны сёндюрди.
Тёшек гъыйчылдагъанындан Зекие тюшюнде агъыр кокюс кечирди ве башкъа тарафына чеврилип ятты.
Джамдан кечмеге башлагъан танъ ярыгъында Муса онынъ юзюнде, я мутхиш тюштен асыл олгъан я да куньдюз олып кечкен вакъиаларнынъ аджджысындан акъып, даа къурумагъан козьяшларны корьди. 

Эвленгенлерининъ ильк йылы Муса Зекиенинъ эр шейни къальптен кечиргенини сезди – олсун айтылгъан къаба лафтан, олсун акъайынынъ мувафакъиетсиз арекетлеринден азап чеке тургъан.
Оны сыкъ-сыкъ янъгъызлыкъта агълап отургъаныны корип, Муса апайынынъ бу арткъач тесирленгени акъкъында бабасынен болюшти.
Ягъя агъа исе насиат берди:

– Сени къайгъырып, тюшюнип агълагъан къадынны сакъла.
Ярадан сени онынъ козьяшы ичюн къорчалай…

Муса, бабасынынъ бу сёзлерини хатырлар экен, къомшунынъ копеги хырылдагъаныны динълеп, азбаргъа чыкъты, доланып, къуюнынъ чевресини айланды ве ахыр-сонъу къакъра астында отурды.

Уфукънынъ ашагъы ёлагъы энди агъарып, яваш-яваш алланмагъа башлады ве къою къаранлыкътан эп юкъары котерильмекте олып, янъы кунь кене гъает сыджакъ оладжагъыны белли этти.

Уфукътаки ярыкънен кольге ярышлашкъанына бакъаракъ, Муса акълына Ниязини тюшюрди.
Пармакъларыны букип, куньлерни саймагъа башлады.
Кременчуг лагерининъ даа бир мабюси бугунь дегиль, ярын, джума намазы куню азатлыкъкъа чыкъаджакъ, эбет, лагерь ёлбашчылары бирде-бир шейге илишип, эки йыллыкъ муддетке бир-эки ай даа къошмасалар.

Мусанынъ мийиндеки раатсыз фикирлер эп тынчланмакъ  себеби тапмагъа тырышып, кечмиштеки хош вакъиаларны къыдырды.
Апансыздан озь ярдымджысы – мираб ве деве бакъыджысы Мумтазны хатырлады, о бой-постунен, кенъ ченъгели, юзюнде даима олгъан тебессюминен Ниязиге ошай эди.

Чырчыкънынъ ялысында отурып ве онынъ тюбюнде къаверенки, буланчыкъ сув ири ташларны чевиргенини бакъып, олар адлар манасы акъкъында субетлеше эдилер – яхшы ки, сюргюнлилернинъ ве ерли халкъ векиллерининъ адлары теляффузы эм де изааты айны.

Мумтаз не акъта сёз юрютсе, яваш-яваш фикирлери Бухарагъа айланып кете тургъан.
Эм де буны айтаракъ, мытлакъ тили тюбюне бир чимтим насвай ташлай тургъан, бундан онынъ сеси карнайнынъ сесине ошап къала эди.

– Къомшумыз аякъкъапчы Къуркъмас Меджитов бар эди…
Тетиклигини джойып, бир кере муштерисине:
«Биз Туркестанда беяз чарнынъ астында яшагъанымызда шимди, Сталин заманындаки киби, вахшийликлерни корьмеген эдик…», – деп къыстыргъан, эртеси куню о гъайып олды.
Начар, чырайлары ап-акъ бир инсан эди – верем хастасы, амма чокъусындан къавий экен – Сибирьяда он беш йыл ятып чыкъты – бакъсакъ, кене озь аякъкъапчылыкъ ишине къайтты…
Бельки, онъа Къуркъмас – къоркъмагъан, джесюр – адыны бергенлери ичюн сагъ къалды…
Инсаннынъ ады такъдирине тесир эткенине ишанасынъмы, Муса?
Мен ишанам…
Сенинъ адынъ да, Муса (с.а) пейгъамберден кельме – бир-де-бир макъсаткъа илле уймалы…

Муса индемейджек олды, амма онынъ даима йылмайып юрген ашнасы оны макъуллегенини корип, айтты:

– Пейгъамбернинъ адыны озюмнен багъламам, чюнки бу имансызлыкътыр…
Амма базыда меним козюм огюнде биз, сюргюнлилер, бир куню эпимиз вагонларгъа толушып, ватангъа къайткъанымыз тасвирлене…

– Иншалла! – къолтутты онъа Мумтаз, агъзындан насвайны шыбыртып.
– Мен мытлакъа сени озгъармагъа чыкъарым, эм шейлеринъни де тренге юклемеге ярдым этерим.

Къайтты, амма хаялындаки киби дегиль, апайы ве учь баласынен, сюргюнлик ерлерине гъайрыдан сюргюн этип, къайтарылгъанлардан вазиетни эшитмекче бильсе де, эписи бир къайтты - Къырымдаки яшайыш асыл халкъ ичюн атта Озьбекистаннынъ ильк йыллары олгъан эсирликтен бетер эди – башынъ тёпесинде къанунлы дам ёкъ, энъ агъыр иш биле бермейлер.
Эр ерде: «Татарларны ишке алмаймыз!», деген ред джевабы, бу да аз олгъаны киби, къоркъузувлар, мемурларнынъ къылынувлары, джёремелер, тюрьме…

Ниязи апстен къайтса, Муса да, о але даа джеэннем джезасыны чеккен киби, ватанда чекишкенини корип, ич бир шей яхшылыкъ тарафкъа бурулмагъаныны, шейтан копчегине бир тюшип, эп айлангъаныны, санки пармакълары копчек кегейине къысылып, чыкъармакънынъ чареси олмагъыныны анълар…

Авдет ёлуна тюшкен кунюнден Муса эр кунь, бабасы оларгъа эр адымда таянч олгъанына сабийлик чагъындан алышкъан балаларынынъ козьлерине бакъкъанда, анда суаль корьгенде озюни къолайсыз дуя эди.

Амма насыл агъыр олмасын, Муса Мумтаздан бир кере эшиткен сёзлерни эп текрарлай тургъан:
 «Ватан харабедесе, сен омюр бою къайгъы ичиндесинъ....».

Эбет, Муса догъулгъан Къырым – харабеде.
Бунда о авдетининъ ильк куньлеринден, Кременчуг колониясына алып кеткенлеринде ярымаданынъ аман-аман бутюнлей кечип, башкъа тарафыны исе догъмуш эвине, Узунджыгъа барып, озь козюнен корьди.  

Къырымгъа акимиет чагъырувынен кельгенлер ичюн Къырым, эбет, озь ешиллиги, денъиз авасы, токълукъ, чечекленмесинен хош корюне.
Мында эки – асыл халкънынъ ве кельмешеклернинъ бакъышы чатышты…

Насыл агъыр олса да – къайтмакъ ве, сенинъ бильгинъ, энъ муреккеп машиналарны – озьбек къасабасы Баяутта менимсельген экскаватор, трактор, памукъ джыйгъан машина тамирлемеге алышкъанлыкъларынъ мында кимсеге керекмегени себебинден, энъ агъыр ве эйилик кетирмеген ишке янашмакъ керек эди.

Фырсат тюшсе, Мусаны азбарларда къуюлар темизлемек, атхане, къошларда чалышмакъ киби ишлерге джельп эте эдилер.
Эм гъурурыны бастырмакъ ичюн дегиль де, вазиет огюнде мазлумлыкъ косьтерип, о, генчлик заманында Узунджыдаки къомшусы юнан Ангелис бабасына къара иштен къачкъанлар акъкъында фикир болюшип айткъанларыны хатырлай тургъан: олар, юнанлар, къараманлары Гераклнынъ джесаретликлери сырасына кубре ичинде баткъан атханелернинъ темизлевини къошкъанлар…

Бу афта Муса сатыджы Тоня ве онынъ акъайы Володя Субботиннинъ азбарындаки лай баскъан къуюсына тюшип, эв сабысына лайны къат-къат алмакъны, чокъракъ козюни ачмакъны огретти ве лаф-лафтан онен достлашты.

Антонина Мусаны вишнели вареник, озю айткъаны киби, онынъ «шах ашыны» ашамагъа чагъырды ве фильджанларгъа от демлемесини тёкерек:

– Сиз, мусульманлар, ракъы ичмегенинъиз пек яхшы, – деди ве акъайына ифадели бакъты.
О, исе софрада ички олмагъанына языкъсынаракъ, тек агъыр кокюс кечирди:

– Амма дёрт апай алмакъ акълары бар…

– Бельки бир ерлерде аладырлар, амма мында акъыз-укъукъсыз яшагъан Мишаны ойле бир чекиштирелер ки, Зекиени ве балаларны бакъмакъ Алла озю ярдымджы олсун…
– Мусаны озгъаргъанда къолуна эки буханка отьмек къыстырды, Володя исе акъча алмакъны ред эткен къомшугъа, «эв кереклерине», деп бир канистра бензин тёкип берди.
