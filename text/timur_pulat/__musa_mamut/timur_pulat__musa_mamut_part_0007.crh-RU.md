## VII

Олар алевни узакътан корьгенде, онынъ шытыртысы ве увултысыны эшиткенде…
О, эляк оладжагъында эмин олгъан сонъ, насыл фигъан къопарырлар…
Муса «Аль-Фуркъан» суресинде окъугъанларындан.

Гонъюлли кельмешек Аркаша джумертлик косьтерип, багъышлагъан ве Беш-Терекке кетирильген кираметни сайлап отургъанда, Мусанынъ акълына балалыкътаки бир вакъиа тюшти.
Ильк сабий тиши тюшкенде бабасы оны дам тёпесине котерип атып:
«Мына санъа кемик тиш, бер манъа алтын тиш».

О, бу тиш, бельки, аля даа насылдыр арагъа сыкъылып къалып, сют къардашы ватангъа къайткъаныны беклейдир, деп къолунен кираметни сыйпады.

Мусанынъ хатырлавларыны ёлдан эшитильген мотоцикл гурюльтиси больди.

Тёпеден о, Мусанынъ эвинден отуз метр авлакъта, даа якъында къоюлгъан отьмек тюкянчыгъы янында Сапрыкин токътагъаныны корьди.

Муса эр сефер, онъа бу раатсызланув къайдан кельгенини озюне анълатып оламагъаны киби, шимди де, такъипчиси Сапрыкинни корьгенде, не ичюн эеджанланмагъа башлагъанына шашты.

Лейтенант йигитлигини корьсетмеге тырышып, мотоциклдан «акъайджа»сына атылып тюшкенде, ачыкъ къапудан сайгъылы мусафирни корьген тюкянджы Антонина Турчинова къаршысына чыкъты.

– Сонъ, алыш-вериш яхшы кетеми, Тонечка?
– Сапрыкин тюкянчыкънынъ босагъасындан атлагъанда, фуражкасыны чыкъараракъ, мот «кирпи» шеклинде къыркъылгъан башыны нумайыш этти.
— Бу чилле не заман битеджек экен?

Антонина диварда асылгъан кузьгюге бир козьнен бакъып, башындаки беяз къалпачыкъны тюзетти.

– Ярамай дегиль, Сергей Васильевич…
Отьмекни эки кере кетирелер…
Чавдар отьмегини бир кереден он-он беш буханка  алалар.

– Шубесиз – домуз беслемекчюн…
Сапрыкин аягъынен гъыйкъылдавукъ отургъычны озюне чекти ве отурды:
– Татарлар исе самогонгъа…

– Ёкъ, татарлар озьлери пиширелер: «отьмек» ве «къатлама», – гъалиба ойле эди ады.

Къырмызы янакълы мазаллы тюкянджы къадыннен даа не лаф этеджегини бильмейип, Сапрыкин къайгъынен ах чекти:

– Бездирдилер мени татарлар…
Шикяет этелер, эр ерге язалар – Москва оларгъа эр кеснен айны акълар берген эмиш – сеннен, меннен…
Иште, шу СССР Анаясасыны мен милис мектебинде эзберлеген эдим…
Къыркъ дёртюнджи маддеси шимди киби акълымда, СССР гражданлары мескенге, эмекке, тасильге ве иляхре раатланувгъа мусавий акъларгъа малик…
Онынъ окъумышлыгъы тюкянджыда насыл теэссурат къалдыргъаныны бильмек ичюн лейтенант Антонинаны баштан аягъынадже сюзип чыкъты.

– Ойле амма…
Виляетте якъында эмир чыкъты – оларны кери, сюргюнлик ерлерине къайтармакъ ичюн бутюн чарелерни корьмек, атта ракъамларны биле сеслендирдилер – шимди Къырымда озь кучюнен къайткъанларнынъ сайысы къарарнен еди юз адам…
Мындан, дегиль татар маишети ве адетлери, оларнынъ саткъын рухундан биле из къалмасын, деп авале этильди…

– Манъа десенъ, татарлар тынч, достанелер, – джурьатсызлыкънен айтты Антонина.
– Къайтсалар биле…
Койлерде бош эвлер чокъ, амма оларны татарларгъа сатмагъа истемейлер…
Олардан къоркъмагъа, мен беллесем, аджет ёкъ.
Биз, рус ве украинлер, олардан дефаларджа зиядемиз.
Тюрклешмек хавфында дегильмиз...

Сапрыкин джевап ерине башыны саллады ве къолларынен сылакъ сачларыны сыйпады.

– Сен, Тонечка, кениш мыкъяста, девлет сиясетинде зайыфсынъ…
Къалабалыкъ башлайджагъындан хаберинъ ёкъ…
Олар озь эвлерини талап этмеге истерлер.
Бизге меркезде малюмат бергенлерине коре, «узун пычакълар геджеси»ни япмакъ ниетинделер…
Мына сенинъ ана-бабанъ, Тоня, кочебелер киби мескен алдылар, менимкилери де...
Ерлештик, абаданлаштырдыкъ, не къадар кучь ве парамыз бунъа кетти.
Бала асрадыкъ, торун…
Догърусыны айткъанда, бу ясакъта айры адамлар пара къазаналар.
Биз гедже-куньдюз чалыша, къан-теримизнен татарларны Къырымдан къувамыз.
Оларнынъ эвлери сонъ керекли адамларгъа сатыла.
Бизге исе, «корюнген джебенинъ эмекдарларына», бу алыш-вериштен тек пычталар тюше…

Антонина, койде энди ошек даркъалгъанына коре, насылдыр мемур къадын Колос акъкъында лаф кеткенини анълады, лякин индемеди.

Сапрыкин исе энди эр шейни ачыкътан-ачыкъ айткъанына языкъсынып, субет мевзусыны денъиштирди:

– Сёз келими, Антонина, акъайынъ къайда?

Келип токътагъан машинанынъ дырылдысындан тюкянчыкъ бутюнлей сарсылды.

– Мына о!
Борюни анъгъандже!
– Антонина къапугъа ашыкъты.

Келип токътагъан отьмек машинасыны къаршылап, Сапрыкин де чыкъты.

– А, Володя Субботин, – деди о окюнчнен, машинадан секирип тюшкен сарышын, кенъ омузлы айдавджыгъа бакъып.
– О сенинъ акъайынъ олгъаныны бильмей эдим…

– Экинджиси, – гъурурыны гизлемейип айтты Антонина.
– О бириси шишкендже иче тургъан…
Володя исе тырач, даима айныкъ, эвде отурмагъа севе…

Лейтенанткъа агъыр-сабырнен баш къакъып, Субботин машинадан отьмекнен даблаларны тюшюрмеге башлады ве къадынына:

– Рефакъат варакъаларны тешкер эм аякъларым тюбюнде къарышма…

Сапрыкин, аркъасыны чевирип, къасеветнен чевре-четке, сонъ саатына бакъты.
Бойна тарафындан тар ёлчыкънен кеткен аякъмашнаджыларны абайлап, сомурданды:

– Низам ёкъ!
– О ГАИ нокътасы таба оларны къаршыламагъа барды.

Антонина, акъайына отьмекни тюшюрмеге ярдым этерек, аякъмашнаджыларнынъ бетлерине дикъкъатлыджа бакъты.
Койнинъ сокъакъларындан къач керелер мешъаллернен юрюш япып, татарларны  къоркъузгъан олар дегильми экен?
Сапрыкиннинъ элини-къолуны ойнаткъанына коре, лейтенант озь дружинниклерининъ энъ фааль союна – Монголгъа насылдыр косьтергичлер бергенини анълады.

Озюни Къырымнынъ ватанпервери, деп косьтерген Монгол озь такъымына Владимирни де джельп этмеге тырышты.
Монгол макътангъанына коре, онда тек милисте дегиль, райондаки итибарлы инсанларнен алякъасы бар экен.
О, авдетлининъ эви сатылып, тюшкен паранен болюшмеге ваде берсе де, Антонина акъайыны бу адымдан вазгечтирди.

«Инсанларнынъ олмаса, Алланынъ хышымы олур», – сонъки делиль киби кетире эди Антонина къомшулары Мезенчукнынъ насиатыны.

Аякъмашнаджылар ве Сапрыкин тезден айырылыштылар.
Монгол ГАИ бинасында эвельден сакълангъан мешъаллерден бирини озю якъып, сыраны етекледи, он-он беш яш невбетнен, башы тёпесинде тютеген мешъаллерни тутып, къарыкъ, санки богъазыны темизлеген киби сеслернен къычырып, ёл бою адымладылар:
«Татарлар – Къырымдан деф олунъ!»,
«Саткъынларгъа мында ер ёкъ!».

– Тюкянчыкъта ол!
Эмир берди Антонина акъайына ве Мусанынъ эвине чапты.
Оны дам тёпесинде корип, къычырды:

– Миша, арабакъыпуны килитле!

Нумайышчылар тютюн ичинде бонъайып, энди онынъ эвине якъынлашкъан эди.
Муса ашагъы секирип тюшти ве, арабакъапугъа адымлап, Антонинанынъ айткъанларына джевап бергени киби:

– Не  килитлейджек экеним?
Мен озь эвимдем.
Амма балалар абдырайджагъыны козь огюне алып, эм де къоркъузувларны эшитип, къоранта кене сыкълетке къаладжагъыны хатырлап, арабакъапуны мандаллады.
Эм де шу арада эшитти:

– Эй, татар, озюнъкилерни ал да, къайдан кельген олсанъ, анда кет!
Айкъырмалар арабакъапу къанатларына дарбе иле озгъарылды.

Отю патлагъан Зекие азбаргъа чапып чыкъты ве Муса мандалны арткъа чеккенини корип, къолларыны ялварув шеклинде коксюне басты:

– Чыкъма!
Балаларны аджы!

Амма Муса оны энди эшитмей эди.
О, арабакъапуны артынадже ачып, къатийликнен ёлгъа чыкъты.

Спорт урбасында, башына къаверенки фесчик кийген Монгол Мусаны корип, шашмалады, арткъа чекильди ве онынъ юзю огюнде мешъальни ойнатып, озь такъымына ишмар этти.
Олар топнен къычырдылар:

– Эй, татар, халкъ сесини эшиттинъми?!
Амма Монгол башкъа бир шей айтмагъа етиштирмеден, Муса онынъ къолундан мешъальни чекип алып, ёлнынъ ортасына атты.

– Котер!
Эгер сен мында саип олсанъ – якъ мени!
Биз мындан бир якъкъа кетмейджекмиз!
Сен, сойлугъынъны унуткъан къоркъакъ олмасанъ, туташтыр мени…
Мен мына бу мешъаль киби янып кетейим, сиз исе кийик атешке табынгъан путперестлер киби атеш этрафында ойнарсыз!

Бойле къаршылыкъны беклемеген Монгол шашкъынлыкънен фысылдап сёнеяткъан мешъальге бакъты.

– Биль, татар, бу сонъки тенби…
Эгер акъылынъны топламасанъ, хатырынъда турсын – биз апайынъ итбурун джыйгъан ерлерни билемиз.
Эм балаларынъ кузьде мектепке бараджакъ ёлны да билемиз…
Анъладынъмы?
Къарыкъ сеснен мыдырдады Монгол ве эмир ишмарнен озюнкилерини аякъмашналар къалдырылгъан ГАИ нокътасына алып кетти.

– Сен – къоркъакъсынъ, – нефретнен къычырды онынъ артындан Муса ве агълагъан Юнусны омузындан къучакълап, арабакъапуны бар кучюнен урып, къапатты…
