## XII

«Я рабби!
Душманларым не къадар чокълашты!
Чокълары манъа къаршы исьян къопаралар.
Чокълары гонълюме хитап этелер:
«Ярадандан онъа къуртулыш ёкъ».
Амма Сен, Раббим, меним огюмде къалкъансынъ, шанымсынъ, Сен башымны котересинъ…».  
(Мезенчук Муса ве онынъ къорантасындан беляны аткъармагъа тырышып, окъугъан иляийси).

Зекие, Антонинанен сагълыкълашып, арабакъапу янында токъталды: «Къомшу не себептен бензин канистрасы акъкъында хатырлады?», – деп тюшюнди, амма эвни тыштан козьден кечирип: диварлары, дамы олгъаны киби, бир шей денъишмегенини корьди ве тынчланды.
Батаяткъан кунешнинъ нурлары къаверенки къабурчакъ ташкъа ойле бир тюше эдилер ки, эв санки ичтен ярыкълангъан киби корюнди.
Зекиеге ачыкъ авалыкътан балаларнынъ сеслери биле эшитильген киби олды…

Вакътыны джоймайым деп, Зекие эвге кирмезден, къомшу къапулары янында кечип ве Беш-Терекнинъ сонъки эвини артта къалдырып, ирмакъ бою ташлы ёлчукътан бир саатлыкъ месафеде ерлешкен Мазанка коюне ашыкъты.

Къасевет Зекиенинъ юрюшини тезлештирмеге меджбур эте ве къадын аякъкъаплары астында кескин ташларны, аякъларыны тырнагъан тикенлерни дуймай, эп юре берди.

Антонинанынъ тюкянчыгъында олгъанда Зекие не ичюндир янъы тайинленген ве олар Мусанен онынъ къабулына язылгъан район иджра комитетининъ реиси Артур Цехланен гъает муреккеп, котеринки давуш иле кечкен субетини хатырлады.

Зекиенинъ ильк сёзлери, олар ишсиз къалып, балалары яры ач яшагъанлары акъкъында анъгъаны Цехланы чорландырды.
Отургъан еринден сычрап турып ве къолларыны аркъасы артына кечирип, о, озь кабинетинде чар юрюшинен арткъа-огге юререк, къатийликнен ве къыскъадан – субет олмайджагъыны косьтерип:

– Сизни яздырмакъ четте турсын, яз биткендже Къырымдан узакъча сюргюн этеджекмиз, дёрт тарафынъыз къыбла!
Весселям!

Мусса, асабийленип, Цехла тарафына, оны диваргъа къысмакъ истеген киби, адым атты:

– Сиз!
Ташюрекли мемурсыз, мени къатий арекетлерге меджбур этесиз!
Билинъ ки – буны ильк кере айтмайым: озюмни ольдюририм, амма ватанымны терк этмем!
Мен ольгеним ичюн къабаат сиз кибилернинъ намусына леке оладжакъ..!
Затен, намус деген шейден хаберинъиз олмагъаныны корем!

Цехла пысып, масасы таба къачаракъ, бир къолунен телефонгъа япышты, дигеринен, санки башына ураджакъларындан къоркъып, тазыны къапатты ве:

– Акимиетни шантаж этмек керекмей, гражданин!..
Озь Озьбекистанынъызгъа къайтынъ, анда исе озюнъизге не истесенъиз, япарсыз…
 Сербестке сербестлик…

Телефон вастасынен чагъырылгъан милис келип, Мусаны чыкъышкъа итемеге башлады. 
Зекие акъайынен автобус дурагъына кеткенде исе Муса, санки Цехла иле нахош субетини девам эте, бир шейлер фысылдагъаныны эшитти.
Тезден Муса тынчланды ве Цехла акъкъында нефретнен:

– Чар генералы киби,

Шимди исе Мазанка тарафына ашыкъкъан Зекиенинъ юрегини Мусанынъ озь-озюне къаст этмеге азыр олгъаны акъкъында дешетли сёзлер, теляш ве умютсизлик далгъалары киби котерилип, сыкъмагъа башлады.
Тез юргенинден бойле де зорнен нефес алгъан къадын адымларыны даа да тезлештирди, эвдекилер къасеветленип, оны къыдырмагъа чыкъмасын деп, мытлакъа къаранлыкъ чёккендже Беш-Терекке къайтмакъ керек эди.

Эвни йыкъмакъ невбеттеки къоркъузув Муса ичюн насылдыр мутхиш арекетке сильтем ола биле эди.

Муса тюрьмеден къайткъан сонъ балалары я да апайыны акъаретлеген сёзлер эшиткенде, ачувлангъаны, эр бир ойле вакъианы юрегине пек якъын алгъаны, эвеллерде къулакъ асмагъан шейлерден шимди пек тесирленгени  Зекиенинъ дикъкъатындан къачмады.

Акъайынынъ къальбинде нелердир олгъаны, нелердир онъа тынчлыкъ бермегенини, о геджелернен юкъламагъаныны да Зекие сыкъ-сыкъ сезе тургъан.

Онынъ акълына янаша койлерде бильген адамлардан сораштырып бакъмакъ кельди: бир ерде бозувдан сакълангъан азиз бар экенми, Мусаны къандырып, азизге бармакъ, къальбини бошаттырмакъ мумкюн олур эди.
Догъмуш койлеринде дертлерге шифа берген Мелек Гейдар азизи бар эди, беш яшында Зекиени богъмаджа туткъанда, анасы оны о ерге алып баргъаны хатрында къалды.

Мазанканынъ башындаки эвлерде копеклер урьгенини эшитип, Зекие, устюнден юк тюшкен киби, кокюс кечирди.

Эвлери ве сокъакълары джеэттен Мазанканынъ Беш-Теректен ич айрылыгъы ёкъ эди, онынъ ичюн къыйыш сокъакъларда тертипсиз ерлешкен эвлер ве алчакъ къоралы бош азбарлар арасында керек арабакъапуны Зекие бир кереден тапты.

Ниязи кеч вакъыткъа бакъмадан азбарда къуюдан сув ала эди.
Зекиени корьгенинен акълына биринджи кельген фикир – Мусанынъ эвини йыкътыргъанлар.
Лякин о, бир кереден озюни тынчландырды, чюнки Муса эвини чайпамагъа ве бозмагъа енгилликнен бермейджегини биле эди.

Кеч олгъаныны себеп косьтерип, Зекие эвге кирмектен ред этти.
Босагъада турып, зияретининъ макъсадыны – эвлерини йыкъмагъа хавф олгъаныны айтты.

– Билем, – тынчландырыджы сеснен джевапланды Ниязи.
– Сапрыкин меним огюмде бу акъта хабер этти…
Мен беллесем, бойле джанаварлыкъкъа олар джесарет этмезлер…

– Мен къоркъам... – Зекиенинъ сеси кесильди ве о, агълап йибермемек ичюн къалтырагъан дудакъларыны къолунен къапатты.
Агъыр сукюнеттен сонъ, кокюс кечирди:

– Насыл анълатаджагъымны озюм де бильмейим…
Бойле шейлерни сеслендирмей тургъанлар…
Багъышланъыз, энди къаранлыкълаша, эвдекилер мени джойгъандырлар.  

Ниязи Зекие бир шейлерни гизлегенини анълады ве:

– Ханым, мен сизни озгъарырым, – деп теклиф этти.

Зекиени корьген сайын Ниязи узакъ кечмишни хатырлай тургъан, Муса чекинчек эйбетлейиджи оларакъ, озю корюшювге чагъырмагъа утанып, къызгъа къыскъа тезкерени досту вастасынен ёллагъан эди, къадынлар ятакъханесининъ мензилини айтып, къызны адаштырмасын, деп онынъ чизгилерини къайд эткенде:

– Чифте-чифте бенълери бар...

Шимди эвге адымлагъан Зекие, бираз тынчлангъан сонъ, оны сонъки вакъытта раатсызлагъан шейлер акъкъында тариф этти.
Цехла иле кескин субет, Муса олюмни ватандан айырылмакътан устюн корьгенини…

Итбурун толу сепет къалдырылгъан ерде – босагъа янында ойле де тура эди; пенджереде, арабакъапу ачылгъаны эшитилиркен, Юнус ве Сабриенинъ юзьлери корюнди.
Юнус, анасы къайткъанына къуванып, джамны такъылдатты.

Зекие башта ахыр тарафкъа барды.
Къаранлыкъта бензин къокъусына эсасланып, канистраны тапты.
Оны сабадан Мезенчук къартананынъ къамересинде сакъламагъа къарар алды.

Ичинде акъайынен лаф эткендай: – Алла мени алсын да, сени къалдырсын… – деп фысылдады.
