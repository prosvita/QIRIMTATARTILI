## X

«Эгер сен озюнъни инсан сайсанъ, этрафынъда сен киби инсанлар олгъаныны унутма…
Оларгъа бар ве агъыр дакъкъаларында ярдым къолунъны узат.
Биль ки, олар сени, адынъны ве къыйметли чизгинъни унутмазлар…».  
(«Бабанынъ васиети», Амет Моллаев (Къырымлы Амет)).

Ниязи Меметов Муса эвининъ босагъасындан топаллап атлады:

– Ойле бир ашыкътым ки, ёлда ташны корьмегеним, – анълатты о, Мусаны багърына басып.
– Чёплюкчилер Беш-Терекнинъ сокъакъларына къулакъ асмайлар, эбет, бу ер Самаркъанд дегиль де, бутюн ерни туристлер ичюн ялап къоймакъ…

Къакъра астында ерлешип, санки юз йыл корюшмеген киби, бири-бирининъ юзюне бакъып къалдылар.
Акъикъатта Муса колониядан Ниязиден эвель бир ай огюне чыкъты.

– Ташларгъа сюрюне-сюрюне кельдим де, бу бизим частсыз вакътымыз йылларджа девам этеджек олса, халкъымыз Къырымгъа къайтып олмаз ве бизни, эм де даа эки-учь авдетлини туристлерге асыл халкънынъ тансыкъ нумюнелери киби, тамам Америка резервациясындаки индейцлерни косьтергенлери киби нумайыш этеджеклерини тюшюндим…

Ниязи саатларнен айтып, шакъа-къората фышкъыртып, эр кес, атта озю устюнден истиза къурмагъа азыр эди, озь кичкене боюны о, анасы оны яшлыкъта сипирткинен ургъаны себеп этип косьтере тургъан.

"Баланы сипирткинен урмагъа олмай, осьмез, деген хурафаткъа къулакъ асмады".

Ниязиге гонълюнде топлангъанларны чыкъармагъа бермек керек, сёз сырасы о, кимерде пек меракълы шейлер де айта.

– Биз туристлер ичюн тансыкъ экспонат олагъандан шубеленем, – деди Ниязининъ шакъасына къошулып Муса.
– Бизим халкъ о къадарлыкъ хатырасыны сакълагъандыр, акимиет эм де бизим чанакъяларларымыз не къадар бир ерлерини йыртса да, Къырымны Мубарекке денъиштирмез…

Ниязи даа бир шейлер айтмакъ ичюн къуругъан дудакъларыны ойнатты, Мусанынъ эр бир сёзю о, ичюн та Узунджыдаки берабер къатнагъан мектеп чагъындан шубесиз акъикъат эди.
О вакъытлардан берли Мусада сагълам рух ве къавий ирадеси олгъаныны дуяракъ, олар яшдаш олгъанына бакъмадан, Ниязи достуны озю ичюн ибрет сая ве эр иште онъа ошамагъа тырыша тургъан.

– Яхшысы, бизим ярдым джемиетимизни кимге теслим эткенинъни айт, – гъайретнен меракъланды Муса.

– Сейтумер Пинкагъа…
О, тек ярым йылдан чыкъаджакъ, – Ниязи Мусанынъ козьлери йылтырагъаныны абайлады, я Пинка бу вазифени беджерип оладжагъында шубелене, я да лагернинъ агъыр шараитини хатырлады.
Незаретчилернинъ сёгюнчлери, котеги, карцерге къапав – къырым авдетлилернинъ ирадесини букмек ичюн бойле «имтиязлар» къулланыла эди.

Чырчыкъта яшагъанда Муса ана-бабасы комюльген мезарлыкъкъа баргъан сайын Къырымгъа авдет ичюн биринджилер сырасында курешни башлагъан, ольмезден эвель исе къолдан къолгъа юрген ве авдетлилер ичюн дерслик, насиат олгъан белли «Бабанынъ васиети»ни къалдыргъан Амет Моллаевнинъ къабринде де дуа окъуй тургъан.

Кременчуггъа тюшкен ве авдетлилерден, энъ аздан, он адамнен танышкъан Муса фикирдешлерини топлады ве Амет Моллаев адына озьара ярдым джемиетини яратмагъа теклиф этти.
Бойле къурум ве бу инсан акъкъында хатыра тюрьмедеки къаза-беляларгъа, «пахан»лар ве «къануний хырсызлар» тарафындан кирсетильген къаиделерге къаршылыкъ косьтермеге ярдым эте эди.

– Мында бизчюн бир шейлер денъиштими? – бираз сускъан сонъ сорады Ниязи, аягъыны сыйпакълап.

– Бу ер ят-ябан толып къалгъан, – деди Муса омузларыны къысып.
– Къайсы муэссисеге сокъулмасанъ – нетиджеси айны…
Милислер ве тахкъикъатчылар бизимкилерге къаршы джинаий ишлерни бир къалыптан чыкъаргъан киби шыпырта берелер.
– Муса еринден турып, арткъа-огге адымламагъа башлады.
Онынъ юрюшини, къолларынынъ арекетлерини козеткен Ниязиге достунынъ ичини якъкъан чорланув алеви ана-мына афакъанлы нутукъ шеклинде фышкъырыр, деп корюнди.

– Биз къапалгъан вакъытта Беш-Теректен Джемиль Къуртсеитовны конвой незаретинен сюргюн эттилер – сен оны билесинъ, фурунджы – къадыны ве балалары иле, бизим экимимиз Эсмер Мазиновны, учь яш баласынен - бир баласыны къоркъудан къоянчыкъ тутты …
Фатиме Губанованы балаларынен конвой незарети астында… акъайы - Усеин, сен билесинъ, але даа Кременчугда, бизге таныш мадде боюнджа…
Оджа Рустем Къарабашнынъ эв дамыны экскаваторнен йыкъып ташладылар…
– Муса эр янъы адым сайын бетер чорланды:

– Ёкъ, достум, къанунсызларнынъ мераметлигине умют багъламакъ сыра кельмей!
Биз Москва, Киевге мураджаат этемиз, дигер инсанларнен мусавий акъларымыз олгъаныны исбатламагъа тырышамыз.
Нетиджеде, бизим мектюплеримиз, телеграммаларымыз мындакилер киби къанунсызларнынъ, энъ ашагъыдаки бугъум мемурларнынъ къолларына тюше, олар исе, шу мектюплерни кери къайтара, бутюн язгъанларымыз Сафроновгъа, сельсоветке, тахкъикъатчы Пономарёвгъа къайтып келе…
Шу себептен эр шей насылдыр шейтан дегирменинде айлангъан киби айлана.
Бизим къанун ве адалетке садедиль ишанчымыз биз, къырымлар эр меселени тынч чезмеге тырышкъанымыздан чыкъа…
Айтчы манъа сен, насылдыр акълы-фикри пишмеген бир осьмюр оларнынъ дамыны йыкъкъанда, я да умюдини узьген эсли къадын, Монголнынъ дружинниклери къарт бабасынынъ эллерини бурып, вокзалгъа алып кеткенлеринде…
Сен бир къаршылыкъ косьтерюв вакъианы хатырлап оласынъмы, бирев таш котерип шу сельсоветнинъ, я да милиснинъ пенджересини бир кере къырдымы?

Такъипчилеримиз бизим сабырымыздан файдаланалар…
Куреш усулларыны денъиштирмек керекмиз…
Бир шейлер япмалымыз… насылдыр аэнкли арекет – бизни къыйнагъанлар сескенсинлер …

Мусанынъ айткъанлары тыпкъы Ниязининъ фикирлерине уя эди, амма о да адалетсизликнен насыл курешмек керек олгъаныны бильмегенинден, тюшюнджели бир сеснен айтты:

– Биз даа насыл тактиканы сечейик, бильмейим, – онынъ сёзлерини табакъ устюнде чайник, чырлама ве татлынен кельген Диляранынъ пейда олмасы больди.

Селям берип, Диляра табакъны къакъра тюбюндеки маса устюне къойды ве Ниязи, кергинликни ятыштырмакъ ичюн, къызгъа сёз къатты:

– О! Сен Хыдырлез лялеси кибисинъ…
Тоюмнда не заман ойнайджакъмыз?

Къыяслама юрегине ятса да, Диляра пек утанып козьлерини ашагъы эндирди ве токътап:

– Манъа, Ниязи агъа, паспорт бермедилер…
Эписи сыныфдашларыма мезунлар акъшамында туттырдылар, манъа исе мудире: Къырымда къанунсыз яшагъанларгъа паспорт берильмез, деп айтты.

Муса къызынынъ дудакълары джаны агъыргъанындан къалтырамагъа башлагъаныны абайлап, къолуны омузына къойды да, тынчландырып:

– Сабыр эт, къызым, эр шей яхшы олур, – деди ве лафны шакъагъа чевирип:
– Эбет, къайсы бир келин весикъасыз эвлене?
Киев огълан сонъ шубеленир...

Ниязи исе, мевзуны девамларакъ:

– Ляйыкъ бир киев тапылса, джамиде никях къыйдырмакъ мумкюн, бу ичюн паспортта муурь керек олмаз, къартана-къартбабаларымыздаки киби…
Анджакъ бираз беклемек керек оладжакъ… джами ве медреселеримизден колхоз анбарлары ясадылар…

Рухтан тюшкен Диляраны къапугъа козьнен озгъаргъан акъайлар сусып къалдылар.
Муса айткъан лафларындан Ниязи, достунынъ сабыры тюкенгенини, о, озю ве семетдешлери ватангъа къайткъан ве чешит маниалар къурулгъан ашалавлар алкъасыны узьмек ичюн, умютсиз, мушкюль бир шей япмакъ азыр олгъаныны анълады.

Лякин, арабакъапугъа догърулгъанда, Муса акълына не алгъаныны, насыл арекетлерге азыр олгъаныны Ниязи сорамакътан сакъынды, достунынъ къальбини бетер ипратмакъ истемеди.

Араба къапудан чыкъкъанынен Муса юзьме-юзь Сапрыкинге расткельди, о, озь мотоциклы устюнде раат-раат, аягъыны дюменине узатып отура эди.

«Монгол тешкилятландыргъан мешъаллернен юрюш манъа насыл тесир эткенини корьмеге кельди, – деп тюшюнди Муса, – даа зияде баскъы япаджакъ ола…»

Бу сефер лейтенант эр вакъыттаки киби эвге сорамаздан кирмеди де, достлар ёлгъа чыкъаджакъларыны беклеп отурды.
Бесе-белли, апстен янъы чыкъкъан Ниязи къайда кеткенини незарет этип, онъа, шу джумледен, севген «чагъырылмагъан мусафир татардан бетер», деген рус айтымыны хатырламагъа истегендир.

Сапрыкин, бетинде ич бир адалесини ойнатмадан, Мусагъа кягъытны узатты:

– Санъа – хабернаме…
Алгъанынъ ичюн къол къой…

Мусанынъ ильки истеги, арабакъапуны лейтенантнынъ бурну огюнде къапатмакъ олса да, о озюни къолгъа алды.
Ниязи оны тынчландыраракъ, омузына къолуны къойды, эгилип, кягъыткъа козь атты, сонъ гъайрыдан дудакъларыны ойнатып окъуды, санки Мусагъа устюнде язылгъанларны анъламагъа ярдым этеджек олды.

«Симферополь район махкемеси Донское кой шурасынынъ реиси А. Сафроновнынъ мезкюр кой шурасынынъ территориясында, Комсомольская сокъагъы, 186 санлы эвде Муса Мамутов ве къоранта азалары къанунсыз яшагъанлары акъкъында аризасыны гъайрыдан бакъты.
Мамутов Муса ве онынъ къадыны Абдуллаева Зекиеге къаршы мемурий ве джинаий тедбирлер ишлетильгенине бакъмадан, къоранта Къырым виляетинде къанунсыз яшамакъны девам эте.
Юкъарыда айтылгъанына бинаэн, махкеме къарар чыкъарды: юкъарыда анъылгъан эвнинъ сакинлери 24 саат ичинде Къырым виляетининъ сынъырларыны терк этмелилер.
Махкеме къарары ерине кетирильмеген такъдирде, 136-эв къанун боюнджа ресмийлештирильмеген къуруджылыкъ сыфатта йыкътырыладжакъ…».

– Мераметлик теракъкъияты, – ачувыны зорнен тутып, дудакъларыны ясама тебессюмде созды Муса ве Ниязи онынъ вуджуды къалтырагъаныны дуйды.
– Сюргюнликке, къыркъ дёрт сенеси майысында киби, он беш дакъкъа дегиль, етмиш секиз сенесининъ июнинде бутюн бир сутка берильди.

– Инсанны неге къыйнайсыз?! – Ниязи къашларыны чатып, Сапрыкин тарафына адым атты.
– Безмединъизми?!

– Яваш, яваш! – котерди къолларыны ве арткъа чекильди лейтенант, амма не Муса, не де Ниязи теджавуз косьтермегенини корип, кене давушына эмир аэнки берип, сёйлемеге девам этти:

– Санъа да, гражданин Меметов, бираз тюшюнмек ве кене лагерьге тюшмемек ичюн Къырымда озь дурумынъны къанун боюнджа ресмийлештирмек керек… – бираз йымшакъча сеснен Мусагъа хитап этерек, – имза къой, Миша, хабернамени алгъанынъны тасдыкъла,
Сонъ къошты: Асла да сен озь ач балаларынъны аджымайсынъмы?
Татарлар озь балаларыны пек севе, деп нафиле айта экенлер…
Бельки, Ташкент – «отьмек шеэрине» – къайтсанъыз олмазмы...
Бакъ, янъы муддетни къазанмакъ бир шей дегиль…
Кременчуг лагери… о резна киби созула, эр кесни сыгъдырыр.

Ниязиге Мусанынъ козьлери атеш пускюрген киби корюнди:

– Озь махкеменъе айт – мени енгилликнен алмазсынъыз!

– Сен эминсинъми? – ырджайды Сапрыкин, мотоциклда уйгъунджа ерлешерек.

– Эбет, эминим!
Насыл олса да – сагъмы, олюми, мен Къырымда къаладжам.
– Апансыздан, сагълыкълашаракъ, Ниязини къучакълап, Муса эвининъ арабакъапусына чевирилип кетеджек олды, амма Ниязи оны къолундан тутты:

– Олар садедже къоркъузмакъ истейлер…
Олюм акъкъында айтма сакъын…
Бизим чекиштириджилеримизге къуванмакъ ичюн себеп берме… мен, эбет, анълайым, айткъанынъ керчектен дегиль…

Муса тынчланып, башыны эгди:

– Эбет, эбет, керчектен дегиль, – зорнен йылмайып айтты о, ве къошты:
– Бу ойле бир ал ки, олюм де, аят да айры бир эмиетке малик ола…

Достунен сагълыкълашув агъыр кельмесин деп, Ниязи кетеяткъан лейтенантнынъ артындан ташлады:

– Эки козюнънинъ бирини чапчып алыр...