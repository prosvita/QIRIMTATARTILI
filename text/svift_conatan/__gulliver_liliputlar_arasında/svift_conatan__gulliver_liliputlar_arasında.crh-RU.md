# Гулливер лилипутлар арасында

## 1

Учь дирекли (мачталы) “Антилопа” гемиси дженюбий океангъа ялдап чыкъты.

Гемининъ къуйругъында геми экими Гулливер тура ве авлакъларны коре бильген (подзор) трубасынен скелеге догъру бакъа эди.
Анда онынъ къадыны ве эки де баласы — огълу Джонни ве къызы Бетти къалгъан эдилер.

Эким Гулливер денъиз ёлуна биринджи кере чыкъмады.
О сеяат япмакъны север эди.
О даа мектепте окъугъан вакътында бабасынынъ ёллагьан аман-аман бутюн параларыны денъиз хариталарына ве эджнебий мемлекетлер акъкъында язылгъан китапларгъа масраф этер эди.
О джогърафия ве математиканы пек тырышып огренир эди, чюнки бу илимлер денъизджиге эр шейден арткъач керектир.

Бабасы Гулливерни о вакъытларда айтувлы олгъан лондонлы экимге окъумагъа берген эди.
Гулливер онда бир къач сене окъуды, лякин денъиз акъкъында тюшюнджесинден вазгечмеди.
Экимлик иши, онынъ керегине ярады.
Окъувны битиргенинен “Ласточка” гемисине, геми экими олып кирди ве геминен учь бучукъ сене денъизде кезди, сонъра исе, буюк “Добрая Надежда” гемисинен Куньдогъуш ве Куньбаты Индистангъа бир къач сеяат япты.

Гулливер денъизлерде кезмектен ич бир вакъыт безмез эди.
О, озюнинъ больмесинде, эвинден ёлгъа алгъан китапларыны окъур, ёлгъа кельгенде исе, ят къабилелернинъ насыл яшагъанларына бакъар, оларнынъ тиллерини ве адетлерини огренир эди.

О артына къайткъан вакъыт ёл бою башына кельген шейлерни бир къалдырмай язар эди.

Гулливер бу сефер де денъизге ёлгъа чыкъкъанда, озюне язмакъ ичюн къалын бир дефтер алды.

Бу дефтерлернинъ биринджи бетине: “Биз 1699 сенеси майыс 4-те Бристолдан ёнедик”, — деп язылгъан эди.

## 2

Бир чокъ афталар ве айлар “Антилопа” Дженюбий океанда ялдады.
Ел бою арттан еллер эсе эди.
Сеяат мувафакъиетли кечти.

Лякин бир кунь, Куньдогъуш Индистангъа авушаджакъта, гемини дешетли боран тутты.
Ель ве далгьалар оны ким бильсин къайда алып кеттилер.

Трюмде исе запас аш ве ичимлик сув битмекте эди.
Он эки матрос ёргъунлыкъ ве ачтан ольдилер.
Къалгъанлары да зар-зорнен аякъларыны еринден къыбырдата биле эдилер.
Далгъалар гемини, джевиз къабугъы киби, о якъкъа бу якъкъа саллай эди.

Къаранлыкъ ве боранлы бир геджеде, ель “Антилопа”ны сюйрю уджлу бир къаягъа алып кетти.
Матрослар буны пек кеч абайладылар.
Геми къаяларнынъ киринтили-чыкъынтылы къабыргьаларына келип урулды ве дарма-дагъын олды.

Ялынъыз Гулливерге ве беш де матроскъа шлюпканен (денъиз пароходынынъ къайыгъы) къуртулмакъ мумкюн ола бильди.

Олар якъын бир ерлерде къара олгъаныны биле ве о ерге къадар бармагъа козь батыра эдилер.

Олар такъаттан кесильгенге къадар далгъаларнен чекиштилер.
Далгъалар исе тургъан сайын котериле ве къабара эдилер.

Тап сонъу энъ буюк бир далгъа оларны котерип атты ве шлюпканы авдарды.

Сув Гулливерни башындан басты.

О сувгъа чомып чыкъкъан вакъыт, онынъ янында кимсе ёкъ эди.
Онынъ бутюн ёлдашлары богъулгъан эдилер.

Гулливернинъ бир озю, ель ве далгъаларнынъ итевинден козьлери бакъкъан тарафкъа догъру ялдап кете эди.
Аякъларыны йиберип денъизнинъ тюбюне тиеджек олса да, лякин денъизнинъ тюби даа ёкъ эди.
Гулливер исе, артыкъ огге ялдап оламай эди.
Сылангъан урбасы, сувгъа шишип агъырлашкъан башмакилери, оны денъиз тюбюне тарта эдилер.
О ичине сув юта ве нефес алалмай нефеси тутула башлагъан эди.

Бирден, онынъ аякълары къатты ер олгъаныны дуйды.
Бу, денъизнинъ сай ерчиги эди.
Гулливер аякъ устюне турып кетти.

О юрди-юрди, лякин ич бир тюрлю ялыгъа етип оламай эди.
Бу ерде денъизнинъ тюби пек сюзек эди.

Тап сонъу сув ве кьумлар артта къалдылар.

Гулливер, чокъ йымшакъ ве алчакъ отларнен орьтюли тогъайлыкъны корьди.
О, сувдан узакъча бир ерге дёртаякълап чекильди ве къатты юкъугъа далды.

## 3

Гулливер уянгъан вакъыт, артыкъ орталыкъ бир тамам ярыкъланпьан эди.
Кунеш, онынъ башы тёпесинде котерилип тура эди.

О, козьлерини сюртмек истеди, лякин элини котерип оламады.
Отурмакъ истеди, лякин къыбырдап да оламады.

О, чалкъа тюшип яткъан эди, аякъларыны ве къолларыны къавий этип ерге багълагъанларыны дуйды.

Инджечик йиплернен къолтугъындан башлап тизлерине къадар, онынъ бутюн кевдеси сарылып алынгъан эди.
Эр пармакъны да йыпнен саргъанлар.
Атта Гулливернинъ узун къою сачлары биле ерге къакъылгъан уфачыкъ-уфачыкъ къазычыкъ.
Бир къарарда теренлик ларгъа сыкъ этип чырмалгъан ве ииплернен орюльген эди.

Гулливер ав сетинде тутулгъан балыкъкъа ошай эди.
“Догъру, мен даа юкълайым”, — деп тюшюнди о.

Бу арада бирден аджеле бир суретте сычанчыкъ киби бир шей онынъ аякълары устюнден чапып кечти.
Мына, къурсакъ устюне ёргъалап минди, кокюси устюнде йымшакъча йылышты, сакъалы тюбюне якъынлашып келе эди.

Гулливер бир козюни къыйыштырып бакъты.

Бу насыл аджайип шей?

Тамам онынъ сакъалы тюбюнде адамчыкъ тура эди, бу акъикъатен аякълары ве къоллары олгъан адамчыкъ эди.
Онынъ башында — парлакъ бир шлем, къолунда джай ве окъ, аркъасында исе окъ къыны бар эди.

Адамчыкънынъ бойы да, хыярдан юксек дегиль.
Бунынъ киби беш данеси, Гулливернинъ авучы ичине сербест сыгъа биле эдилер.

Биринджи адамчыкънынъ артындан тыпкъы онынъ киби уфачыкъ олгъан къыркъкъа якъын атыджы даа Гулливернинъ устюне тырмашты.

Гулливер шашкъанындан бирден багъырып йиберди.
Адамчыкълар дарма-дагъын олып къачтылар.

Чапкъанда сюрюне ве йыкъыла эдилер, сонъ аякъ устюне турып, бири-бирининъ артындан ерге секиршип тюштилер.
Бир чокълары йыкъылды, атта бириси аягъынынъ бувуныны биле чыкъарды.

Эки-учь дакъкъа къадар Гулливернинъ янына кимсе якъынлашмады, ялынъыз онынъ къулагъы тюбюнде бутюн вакъыт кесерткилернинъ чырылдавына ошагъан бир сеслер эшитиле эди.

Лякин чокъкъа бармады, адамчыкълар текрар батырлаштылар ве янъы баштан онынъ аякъларына тырмашмагъа башладылар, оларнынъ ичинден энъ джесюри Гулливернинъ бетине пысыппысып тырмаша башлады, сюнгюнен онынъ сакъал тюбюне тюртти ве индже лякин ачыкъ бир сеснен:

— Гекина дегул!
— деп къычырды.

— Гекина дегул!
— Гекина дегул!
— деген инджечик сеслер бутюн тарафтан эшитильди.

Бу сёзлернинъ не демек олгъаныны, Гулливер бир чокъ джнебий тиллер билсе де, анълап оламады.

Гулливер пек чокъ вакъыт аркъа устюне чалкъа тюшип ятты.
Онынъ аякъ ве къоллары бир тамам уюшып къалды.

О бутюн къуветини топлап сол къолуны ерден къопармакъ истеди.

Энъ сонъ, бунъа мувафакъ олды.
О, озюнинъ чевре тарафында юзлердже индже, къавий йипчиклернен орюли олгъан къазычыкъларны тартып чыкъарды ве къолуны котерди.

Тамам бу дакъкъада бириси ашагъыдан:

— Толго фонак: — деп чыйылды къопарды.

Гулливернинъ къолуна, бетине, бойнуна бир кереден юзлернен окълар къадалдылар.

Бу адамчыкъларнынъ окълары ине киби уджлу ве индже эдилер.

Гулливер козьлерини къапатты ве гедже келип баскъангъа къадар, къыбырдамай ятмагъа къарар берди.

О: “Къаранлыкъта къуртулмакъ къолай олур”, — деп тюшюнди.

Лякин онъа тогъайлыкъта геджени беклеп ятмагъа керек олмады.
Озюнинъ сагъ къулагъы тюбюнде, санки дерсинъ, биревлер чёкючлернен джевиз парлагъангъа ошагъан сыкъ-сыкъ сеслер эшите эди.

Чёкюччиклер саатлернен урдылар.

Гулливер яваштан башыны чевирди, лякин йипчиклер ве къазычыкълар, онынъ башыны даа зияде чевирмеге имкян бермей эдилер, тамам озюнинъ башы янында шу арада тазе тахталардан къурулгъан агъач копюрчикни корьди.
Бир къач адамчыкълар тахтада сонъки мыкъларыны къакъа эдилер.

Сонъра адамчыкълар къачтылар ве мердивенлер устюнден копюрчикке плащ кийген бир адамчыкъ яваш тырмашты.

Онынъ артындан, ондан эки кере кичкене бириси, онынъ плащынынъ этегини котерип кете эди.
Бу, гъалиба, Гулливернинъ чинатий пармагъындан буюк олмагъан бала — паж эди.

Сонъки оларакъ копюрчик устюне эллериндеки керильген окъларнен эки атыджы миндилер.

— Лангро дегул сан!
— деп плащлы адамчыкъ къайта-къайта учь кере къычырды ве конфет кягъытына оралгъан тююмчикни ачты.

Шу арада Гулливерге элли адамчыкъ чапып кельди ве онынъ сачларына байлангъан йипчиклерни кестилер.

Гулливер башыны чевирди, ве плащлы адамнынъ не окъугъаныны динълемеге башлады.
Адамчыкъ узун вакъыт окъуды ве лакъырды этти.

Гулливер ич бир шей анълап оламады, лякин кене де башыны саллады ве бошагъан элини кокюсине къойды.
О, озюнинъ огюнде къырал эльчиси олгъаныны тюшюнип тапты, Гулливер эр шейден эвель эльчиге, оны ашатмаларыны риджа этмеге къарар берди.
О, гемиден айырылгъанындан берли агъызына бир парча отьмек къаттычыгъы биле алмагъан эди.
О, пармагъыны котерди ве бир къач кере оны дудакъларына кетирип-кетирип косьтерди.

Плащлы адамчыкъ, бир шейлернен джевапланды.
Сонъра о копюрчиктен тюшти ве Гулливернинъ эки янына бир къач дане узун мердивенлер кетирмелерини эмир этти.

Юзден зияде букрейген аммал Гулливернинъ агъызына се. ^тлернен аш кетирди.

Сепетлерде нохут буюклигинде бинълернен отьмек, джевиз ирилигинде — домуз санлары, бизим чибинлерден кучюк — къавурылгъан чипчелер бар эди.

Гулливер учь отьмекнен эки домуз саныны бир кереден ютты.
О беш дане къавурылгъан туварны, секиз дане сувгъа пишкен къочкъарны, он эки дане ыскъа тутулгъан домуз баласыны, эки юз дане чипче ве къаз ашады.

Сепетлер шу саат бошадылар.
Бу вакъыт адамчыкълар Гулливернинъ огюне эки метий шарап тыгъыртып кетирдилер.
Метийлер пек буюк — эр бири бирер стакан къадар буюкликте эдилер.

Гулливер метийнинъ бирини тюбюне къадар котерди, экинджисини де башлады, бир къач ютумнен эки метийни де къурутты.

Шашкъанларындан адамчыкълар эллерини котерип бири-бирине къавуштырдылар.

Сонъра, олар ишаретлернен Гулливерден бош метийлерни ерге котерип атмасыны риджа эттилер.
Гулливер экисини де бир кереден котерип атты.
Метийлер авада фырыл-фырыл айландылар, ве о якъ-бу якъ тыгъырып кеттилер.
Тогъайлыкътаки бир топ халкъ арткъа чекилип юксек сеснен:

— Бора мевола!
Бора мевола!
— деп къарыштылар.

Шараптан сонъ Гулливерни бир кереден юкъу басты.
О юкъу арасында эр тарафтан адамчыкъларнынъ, онынъ устюнде конделен ве бойына насыл чапышкъанларыны, онынъ устюнден тыпкъы байырдан юварлангъан киби тыгъыргъанларыны, таякъ ве сюнгюлеринен къытыкълагъанларыны, бир пармагъындан о бирине секириклеп авушкъанларыны дуя эди.

О, бу секириджилернинъ он, йигирми данесини тутмакъ истер эди, лякин онынъ козьлери озьлюгинден юмулып кете эдилер.
О къатты юкъугъа далды.

Адамчыкъларнынъ беклегенлери де ялынъыз бу эди.
Олар эсалет шарап метийлерининъ ичине бу аджайип мусафирни юкълатмакъ истеп юкъу порошогы сепкен эдилер.

## 4

Гулливерни, денъиз боранлары кетирип ташлагъан мемлекетке Лилипутия, дей эдилер.
Бу мемлекетте лилипутлар яшай эдилер.

Лилипутия мемлекетинде энъ юксек тереклер бульдюрген чалысындан юксек дегиль, энъ буюк эвлер де масадан алчакъ эдилер.

Гулливер киби девни, Лилипутияда даа ич бир кимсе ич бир вакъыт корьмеген эди.

Император оны пайтахткъа алып кельмелерини эмир этти, бунынъ ичюн де Гулливерни юкълаттылар.

Беш юз дюльгер ве юз дане муэндис, императорнынъ эмири боюнджа йигирми эки копчекли бир араба яптылар.

Араба бир къач саат ичинде артыкъ азыр эди, лякин Гулли ерни о арабагъа авдарып ерлештирмек къолай шей дегиль эди.

Мына, онынъ ичюн де, Лилипутия муэндислери нелер тюшюнип чыкъардылар.

Олар, арабаны юкълагъан девнинъ тамам янына кетирип янаштырдылар.

Сонъра ерге, тёпелеринде чыгъырлары олгъан сексен дане дирек къакътылар ве бу чыгъырларнынъ бирер уджларына ильгеклер ясап, къалын аркъанлар байладылар.
Аркъанлар исе инджечик йиплерден къалын дегиль эдилер.

Лилипутлар ишке кириштилер.

Олар Гулливернинъ бутюн кевдесини, онынъ аякъларыны ве къолларыны къавий йиплернен багълап, сарып алдылар ве о йиплерни ильгеклерге илиштирип чыгъырлар устюнден аркъанны чекмеге башладылар.

Бу иш ичюн, Лилипутиянынъ дёрт ягъындан докъуз юз пехлеван сайланып топланылгъан эди.

Олар аякъларыны ерге къавий басып, экишер къолларынен, къан терге батып, аркъанларны тарттылар.

Бир сааттен сонъ, оларгъа Гулливерни ерден ялынъыз ярым пармакъ, эки саат сонъра — бир пармакъ котермек мумкюн ола бильди, юз сааттен сонъ — олар оны арабагъа авдара бильдилер.

Сарай ахырларындан кетирильген беш юз дане энъ буюк сайлама атлардан эр сырагъа онар дане тиздилер, арабагъа ектилер.

Арабаджылар тельбевлерни къакътылар, ве оларны Лилипутиянынъ энъ биринджи шеэри — Милдендогъа айдап алып кеттилер.

Гулливер даа эп юкълай эди.
Эгер де оны дуймай къалып, къырал гвардиясынынъ офицерлеринден бириси уятмагъан олса, о даа бутюн ёл бою сонъуна къадар юкълар эди.

Бу иш бойле олгъан эди:

Елда кеткенде арабанынъ бир копчеги чыкъты.
Арабаны токътатып, копчекни ясамакъ керек олды.

Яш офицерлерден бир къач данеси бу токътавдан файдаланаракъ, Гулливер юкълагъан вакътында, юзюнини насыл олгъаныны бакъмагъа авес эттилер.

Олар атларнен арабанынъ янына янаштылар, ве олардан бириси Гулливернинъ бурунынынъ сол тешигине уджлу сюнгюсини тыкъты.

Гулливер бурнуны джыйырды ве бирден акъсырып йиберди.

— Ап, чхи!
Акс садасы текрарланды.

Офицерлер атларыны шпорларынен къакътылар ве бутюн барлыкъларынен арабадан узакълаштылар.

Гулливер уянды, араба айдайыджыларнынъ къамчыларынен насыл шартылдаткъанларыны эшитти ве оны бир ерлерге алып кеткенлерини анълады.

Бутюн кунь терлеп копюкленген атлар Лилипутия ёллары боюнджа байлангъан Гулливерни чеке эдилер.

Ялынъыз гедже кеч вакъыт араба токътады, атларны сувармакъ ве ашатмакъ ичюн тувардылар.

Бутюн гедже, арабанынъ эр эки тарафында бинъер дане гвардияджы къаравуллыкъта турдылар: беш юзи — факелларнен, беш юзи окъларнен азыр тура эдилер.

Атыджыларгъа, эгер Гулливер къыбырдамакъ истесе, онъа беш юз окъ атмакъ эмири берильген эди.

Артыкъ саба ачылгъан сонъ, араба илериге догъру арекет этти.

## 5

Шеэр къапысына якъын олгъан мейданлыкъта, кошесинде эки дане къуллеси олгъан пек эски харабеге чевирильген сарай тура эди.
Сарайда энди чокътан кимсе яшамай эди.

Мына бу бош сарайгъа лилипутлар Гулливерни кетирдилер.
Бу бутюн Лилипутияда энъ юксек бина эди.
Онынъ къуллелери аман-аман инсан бойы къадар эдилер.
Бинанынъ энъ буюк къапысына, атта Гулливер киби юксек бир адам сербест суретте дёрт аякълап кире биле эди, мусафир залында исе, онъа ихтимал, аякъ устюне биле турмагъа мумкюн ола билир эди.

Лилипутия императоры Гулливерни мында ерлештирмек истей эди.

Лякин Гулливер буны бильмей эди.
О, озюнинъ арабасында ята эди, дёрт бир якътан исе онъа лилипут халкъы чапышып келе эди.

Алты къаравул авескяр сейирджилерни къувалай эдилер, лякин бунъа бакъмадан кене де олса он бинъ къадар яманлыкъсыз адамчыкълар Гулливернинъ аякълары устюне, къурсакъ ве тизлери боюнджа тырмашмагъа башладылар.

Бирден онынъ аякъларына бир шейлер къакъылды.
О, озюнинъ аякъларына бакъты ве билеклери тюйрельген, оглеринде къара оглюклери олгъан бир къач дане лилипут корьди.
Оларнынъ къолларында уфачыкъ-уфачыкъ чёкюччиклери ялтырай эди.

Булар Гулливерни зынджырларгъа бугъавлагъан сарай демирджилери эдилер.

Олар сар°йнынъ диварларындан бир дане зынджыр чектилер ве о зынджырларны да, онынъ аякъ тобукъларына отуз алты дане асма килитлернен килитледилер.
Зынджырлар о къадар узун эдилер ки, атта Гулливер сарай огюндеки мейданлыкъта ойная ве озь эвине йылышып сербест кире биледжек эди.

Демирджилер ишлерини битирип чекильдилер.
Къаравул йиплернинъ уджларыны кести ве Гулливер аякъ устюне турды.

Лилипутлар:

— А, ах!
Куинб'ус Флестрин!
Куинбус Флестрин!
— деп багъырдылар.

Бу лилипутча — “Дев Адам, Дев Адам!” — демек эди.

Гулливер ерли эалиден кимсени таптап эзмемек ичюн аякъларыны яваш-яваш баса ве чевре этрафына бакъына эди.

Онъа даа ич бир вакъыт бу къадар дюльбер мемлекет корьмек сырасы кельмеген эди.
Мында дагълар, чёллер ве багъчалар тыпкъы тюрлю тюстеки чечеклери олгъан къораларгъа ошай эдилер.
Озен уфакъ озенчиклерге болюнип акъа, шеэр исе узакътан оюнджакъ киби корюле эди.
Гулливер шеэрни ойле меракъланып бакъты ки, атта озюнинъ этрафына меркезий шеэрнинъ аманаман бутюн эалисининъ насыл топланып кельгенини корьмей къалды.

Лилипутлар онынъ аякълары янында къыбырдана, башмакилерини, пляжкаларыны тутып къарай, ве башларыны о къадар артларына къайырып, онъа бакъа эдилер ки, атта къалпакълары ерге тюше эди.

Балачыкълар озь аралары Гулливернинъ тамам бурунына къадар ташны ким атар, — деп эрише эдилер.

Алимлер озь аралары Куинбус Флестриннинъ къайдан кельгенини лакъырды эте эдилер.

Алимлерден бириси:

— Бизим эски китапларымызда, юз йыл эвельси, денъиз бизим ялыгъа дешетли бир девни кетирип ташлады, — деп язылы.
Мен беллесем, Куинбус

Флестрин де денъиз тюбюнден чыкъса керек.

— Екъ, — деди экинджи бир алим, — денъиз девининъ гъалсамасы ве къуйругъы олмакъ борджлу.
Куинбус Флестрин айдан тюшкендир, — деди.

Лилипутларнынъ алимлери дюнья устюнде даа башкъа мемлекетлер олгъаныны бильмей, эр бир ерде ялынъыз лилипутлар яшайлар, деп тюшюне эдилер.

Алимлер Гулливернинъ чевре-четинде чокъ долана ве башларыны саллай эдилер.
Лякин кене де Куинбус Флестриннинъ къайдан кельгенини чезип етиштирамадылар.

Къап-къара атларгьа атлангьанлар, озьлерининъ сюнгюлеринен халкъларны дагъыта эдилер.
Атларынынъ балабанлыгъы янъы догъгъан мышыкъ баласы къадар эди.

Атларгъа атлангъанлар:

— Пеплан Селян.
Пеплан Селян!
— деп, багъырдылар.

Гулливер тегерчиклер устюне отуртылгъан алтын къутучыкъны корьди.
Къутучыкъны екильген алты беяз ат тарта эди, тамам оларнен бир сырада къуш къанаты такъкъан алтын шлем кийген бириси беяз ат устюнде кете эди.

Шлемли адамчыкъ дос-догъру Гулливернинъ башмакилерине айдаштырып кельди ве атыны токътатты.
Ат уркти ве эки аякъ устюне тим-тик турды.

Деръал бир къач офицер атлы адамчыкъкъа эки тарафындан чапышып кельдилер, атнынъ тузгюнине япышып яваштан Гулливернинъ аякълары янындан оны чекип алдылар.

Беяз аткъа атлангъан адам Лилипутиянынъ императоры эди.
Алтын каретада исе императрица отура эди.

Дёрт дане сарай хызметчиси тогъайлыкъкъа беркъут кесеклерини джайдылар, онынъ устюне де серник къутусы къадар буюкликте креслоны ерлештирдилер ве каретанынъ къапыларыны ачтылар.

Императрица чыкъты ве этеклерини тюзетип, креслогъа отурды.

Онынъ этрафына алтын отургъычлар устюнде, онынъ сарай къадынлары отурдылар.

Олар ойле зенгин кийинген эдилер ки, атта бутюн тогъайлыкъ къылабданнен, кумюшнен ве тюрлю тюс йипеклернен ишленген мейдангъа ошай эди.

Император атындан секирип тюшти ве бир къач кере Гулливернинъ этрафыны айланып чыкъты.
Онынъ артындан исе джансакълары кете эди.

Императорны яхшы бакъмакъ ичюн, Гулливер бир тарафы устюне ятты.

Император азретлери озюнинъ сарай хызметчилеринден олгъаны-оладжагъы бир тырнакъ къадар юксек эди.
Онынъ бойы эки пармакъ юксеклигинде эди, гъалиба.
Лилипутияда энъ юксек адам сайылса керек.

Император къолунда къынындан чыкъарылгъан, серниктен азгъана узунджа олгъан къылычыны тута эди.
Къылычнынъ алтын сапында ве къынында эльмаз ташчыкълар ялтырай эдилер.

Император азретлери башыны артына къайырып Гулливерден бир шейлер сорады.

Гулливер онынъ суалини анъламады, лякин не де исе императоргъа къайдан кельгенини ве ким олгъаныны икяе этти.

Император ялынъыз омузларыны къысты.

Гулливер о вакъыт кене де шуны немседже, голландджа, латиндже, румджа, франсызджа, итальянджа ве тюркче айтты.

Анълашылгъанына коре Лилипутия императоры бу тиллерни бильмесе керек.

О, Гулливерге башыны саллады, атына атланды ве артына — Милдендогъа къайтты.
Онынъ артындан озюнинъ сараи къадынларынен императрица да кетти.

Гулливер исе мында — сарай огюндеки зынджыргъа бакъты, копекнинъ ювасы огюнде яткъан киби отурып къалды.

## 6

Акъшамгъа таба Гулливернинъ этрафына учь юз бинъ къадар лилипут — бутюн шеэр эалиси ве бутюн къомшу койлерде яшагъан койлюлер топлангъан эдилер.

Эр кес Куинбус Флестрин — Дев-Адамнынъ ким олгъаныны корьмек истей эди.

Гулливерни, сюнгю, окъ ве къылычларнен силялангъан къаравуллар къорчалай эдилер.
Оларгъа, Гулливернинъ янына кимсени ёлламамакъ ве онынъ зынджырдан къуртулып къачмамасыны козетмек иши эмир олунгъан эди.

Сарай бинасы огюне эки бинъ аскер тиздилер, лякин онъа бакъмадан кене де олса бир топ шеэрлилер аскерлер сырасыны бозып кечтилер.

Оларнынъ бир къысмы Гулливернинъ окчесине бакъа, бир къысмы исе, онъа ташчыкълар шыпырта, я да окъларнен онынъ елегининъ дёгмелерине козьлей эдилер.

Мергин атылгъан окънынъ бириси Гулливернинъ бойнуны тырнады, экинджиси исе аз къалды сол козюне тиеязды.

Къаравул башы чапкъынларны тутып, оларны байлап, Куинбос.
Флестринге бермекни эмир этти.

Бу эр бир сой джезадан да къоркъунчлы эди.
Аскерлер байлангъан 6 дане лилипутны сюнгюлерининъ токъал уджларынен Гулливернинъ аякъларына догъру итедилер.

Гулливер эгильди, ердеки адамларны бир къолунен джыйып алды ве озюнинъ биджагининъ джебине тыкъты.

О, ялынъыз бир адамчыкъны къолунда къалдырды, яваштан эки пармагъынен онынъ къабыргъаларындан тутып, онъа бакъып сейир этмеге башлады.

Бу адамчыкъ Гулливернинъ пармагъына эки къолнен япышып, аджджы-аджджы багъырмагъа башлады.

Гулливер адамчыкъны аджыды.
О, онъа бакъып муляйим суретте кульди ве лилипутнынъ аякъларындаки йиплерини кесмек ичюн елегининъ джебинден чакъысыны чыкъарды.

Лилипут Гулливернинъ ялтырагъан тишлерини, балабан пычагъыны корип, олгъан къуветинен багъырмагъа башлады.
Ашагъыдаки халкълар къоркъуларындан буз-бузладылар.

Гулливер исе, яваштан бир йипни, даа сонъ дигер йипни кести де, адамчыкъны ерге къойды.

Ондан сонъ джебинден чыкъмакъ ичюн огърашкъан башкъа лилипутларны да сыранен йиберди.

Бутюн халкъ:

— Глюм Глеф Куинбус Флестрин!
— деп багьырыкълады.
Бу лилипутчасына: “Яшасын Дев-Адам!” — демек эди.
Къаравул башы озюнинъ эки офицерини, олып кечкен бу ишлерни императорнынъ озюне бильдирмек ичюн сарайгъа ёллады.

## 7

Бу вакъытта Белфаборакнынъ энъ тёрдеки залларындан бирисинде, император Гулливернинъ ичини бакъмакъ ичюн гизли кенъеш топлагъан эди.

Министрлер ве меслеатчылар озь аралары докъуз саат иддалаштылар.
Бир такъымы Гулливерни тез вакъытта ольдюрмек кереклигини айттылар.
Эгер де Дев-Адам зынджырыны къопарып къачса о бутюн Лилипутияны таптап чыкъар.
Эгер къачмаса, империяны дешетли ачлыкъ къоркъусы беклей, чюнки о, эр кунь 1728 лилипутнынъ ашайджакъ эти ве отьмегинден де зияде ашай.
Буны, пек гузель эсап бильгени ичюн гизли кенъеш чагъырылгъан алимлерден бириси эсап эте.

О бирлери исе, Куинбус Флестринни ольдюрмек де, сагъ къалдырмакъ къадар, хавфлы олгъаныны исбат эттилер.
Бойле балабан бир джесетнинъ чюрюмеси, дегиль, ялынъыз Лилипутиянынъ меркез шеэрлерини, атта бутюн империяны чума маразы къаплап алыр, — дедилер.

Девлет секретары Релдрессел императордан сёз алды да, Гулливерни Милдендонынъ этрафына янъы къале дивары япылмайтура ольдюрмек керекмегенини айтты.

Гулливер эр не къадар 1728 лилипутнынъ ашайджакъ ашыны ашаса да, лякин о, акъикъатен 2000 лилипутнынъ ерине чалышыр.
Ондан да башкъа дженк олгъанда Дев-Адам мемлекетни душманлардан къорчаламакъ ичюн беш къаледен де файдалы олур, — деди.

Император отурып, министрлерининъ бутюн айткъанларыны динълей эди.

Релдрессел сёзюни битиргенде о, разылыкъ бильдирип башыны саллады.
О Девлет секретарынынъ сёзюни бегені ^нини эр кес анълады.

Лякин тамам бу вакъытта бутюн Лилипутия флотынынъ командири — адмирал Скайреш Болгалам озь еринден турды.

Дев-Адам, — деди о, — шубесиз, дюньядаки адамларнынъ арасында эписинден де энъ къуветлиси — бу акъикъат.
Мына бунынъ ичюн де оны мумкюн олгъан къадар чабик олюмнен джезаламакъ керек.
Я эгер де дженк вакътында Лилипутия душманларына барып къошулмакъны тюшюнсе, сонъ о вакъыт император гвардиясынынъ он дане полкы биле онынънен курешип оламаз.
Шимди о даа лилипутларнынъ къолунда, кеч олмаздан эвель ишини корьмек керек, — деди.

Къазнаджы Флимнап, генерал Лимток ве судья Белмоф адмиралнынъ фикиринен разылаштылар.

Император кульди ве адмиралгъа башыны саллады, эм Релдресселге саллагъан киби бир кере дегиль, эки кере саллады.
Корюльгенине коре о, бу нуткъны даа зияде бегенсе керек.

Гулливернинъ такъдири чезильген эди.

Лякин бу вакъытта къапы ачылды ве гизли кенъеш залына къаравул башынынъ императоргъа ёллагъан эки офицери чапып кирдилер.
Олар император огюне тиз чёкип, мейданлыкътаки олып кечкенлерни бильдирдилер.

Офицерлер, Гулливер озюнинъ эсирлеринен насыл мерхаметли иш корьгенини икяе эткен вакъытта, девлет секретары Релдрессел бир даа сёз истеди.

О, Гулливерден къоркъмакъ керекмегенини ве императоргъа онынъ сагълыгъы олюминден файдалы ола биледжегини исбат этмеге тырышкъан узун бир нуткъ даа сёйледи.

Император Гулливерни афу этмеге къарар берди, лякин къаравул офицерлернинъ шимди даа икяе эткен ондаки балабан пычакъны ве айны вакъытта оны тинткенде насыл бир сой силя даа тапылса эписининъ алынмасыны эмир этти.

## 8

Гулливерни тинтмек иши эки чиновникке авале олунгъан эди.
Олар ишаретлернен Гулливерге император ондан не истегенини анълаттылар.

Гулливер оларнен давалашып отурмады.
О, эр эки чиновникни де эллерине алды ве башта биджагининъ бир джебине, сонъра экинджисине къойды, тап сонъу оларны штанынынъ ве елегининъ джеплерине де авуштырды.

Ялынъыз гизли бир джебине Гулливер чиновниклерни йибермеди.
Анда онынъ козьлюги, узакътан корьген (подзор) трубасы ве пусласы сакълы эди.
Чиновниклер озьлеринен берабер фенер, кягъыт, перо ве мерекеп кетирдилер.
Тамам учь саат олар Гулливернинъ джеплеринде доланып, олгъан шейлерни бакъа ве яза эдилер.

Олар ишлерини битиререк Гулливерден оларны джебинден чыкъарып, ерге тюшюрмесини риджа эттилер.

Бундан с нъ олар Гулливерге баш эгдилер ве язгъанларыны сарайгъа алып кеттилер.

Мына, онынъ сёзю-сёзюнен алгъанда: “

1. Биз балабан Дев-Адам биджагининъ сагъ джебинде Белфаборак сарайынынъ мусафир залы ичюн макъатлыкъ ерини тута биледжек къадар колемде буюк бир кесек къаба басма таптыкъ.
2. Сол джебинде буюк бир кумюштен къапакълы сандыкъ таптыкъ.
   Сандыкънынъ ичинде буюк сары джымычкъалар корьдик.
   Бу джымычкъаларнынъ кескин къокъусы бизим экимизни де узунвакъыт акъсырмагъа меджбур этти.
3. Жилетканынъ сагъ джебинде бир къач юз тегиз, бири-бирине аркъанларнен тикильген ве эписи бирдайын беяз тахталар корьдик.
   Биринджи тахтада биз эки сыра къара иштерлер корьдик.
   Биз, бу арифлер бизге таныш олмагъан элифбедендир, деп беллеймиз.
   Эр бир арифнинъ буюклиги бизим авучымыз къадардыр.
4. Бизлер биджакнинъ сол джебинде сарай багъчасынынъ пармакълыгъына ошагъан бир шей корьдик.
   Дев-Адам бу пармакълыкънынъ уджлу чубукъларынен сачларыны тарай экен.
   (Бешинджи ве онунджы чубукълары етишмей).
5. Штанынынъ сагъ джебинден бизге белли олмагъан демирден ве агъачтан ясалгъан машина тапылды.
6. Штанынынъ сол джебинде энъ юксек Лилипуттан эки кере балабан буюк бир пычакъ булуна.
7. Ондан да гъайры биз Дев-Адамда балабан тёгерек ящик расткетирдик.
   Ящикнинъ бир тарафы кумюштен, дигер тарафы исе буздан.
   ДевАдамнынъ джеби пек сыджакъ, лякин бу буз кене де иримей.
   Бузнынъ чевре этрафында он эки дане буюк къара ишаретлер ве эки дане де сюнгю корьмек мумкюн.
   Ящикнинъ ичинде токътамадан бильмем къуйругъынен, бильмем тишинен къакъып отургъан насылдыр буюк бир айван отура.

Иште, Дев-Адамны тинткендеки тапылгъан шейлернинъ текмиль джедвели бойледир.
Тинтюв вакътында о, озюни незакетли ве тербиели тутты”.

Джедвельнинъ тюбюне чиновник — Клейфрин Фрелок, Марси Фрелок имзаладылар.

## 9

Эртеси куню Гулливернинъ эви огюне, аскер тизилди, сарай халкъы топланды, император озю де джан сакълары ве министрлеринен берабер кельди.

Бугунь Гулливер Лилипутия императорына озь силясыны озю теслим этеджек эди.
Чиновникнинъ бириси юксек сеснен Гулливернинъ шейлерини эсапкъа алгъан джедвельни окъуй, дигери исе, Гулливернинъ джебинден-джебине чапып юрип онъа насыл шейлерни чыкъарып теслим этмек кереклигини косьтере эди.

Эсап джедвелини окъугъан чиновник:

— Бир кесек къаба басма, — деп къычырды.

Гулливер ерге озюнинъ джеп явлугъыны чыкъарып къойды.

— Кумюш сандыкъ.

Гулливер джебинден тютюн къутусыны чыкъарды.

— Аркъанларнен тикилген учь юз беяз тегиз тахталар.

Гулливер тютюн къутусынен бир сырада чыкъарып озюнинъ язы дефтерини къойды.

— Багъча пармакълыгъына ошагъан, узун шей!

Гулливер тарагъыны да чыкъарды.

— Демирден ве агъачтан ясалгъан машина, пек буюк пычакъ, кумюштен ве буздан ибарет ящик.

Гулливер тапанджасыны, чакъысыны ве саатини тартып чыкъарды.

Император башта пычагьыны бакъты ве Гулливерге пистолеттен насыл аткъанларыны косьтермесини эмир етти.

Тапанджа къуршуннен толу эди.
Гулливер, оны юкъары котерди ве бош авагъа атты.

Даа Лилипутияда эшитильмеген бир гурюльти асыл олды.
Учь юз бинъ аскер башлары айланып ерге йыкъылдылар, эки министр къоркъудан аз къалды олеяздылар, императорнынъ исе чыраиы буз кесильди, бетини къолларынен къапатты ве баягъы вакъыт ачмагъа джесарет этамады.

Тютюнлер дагъылып эр кес тынчлангъан сонъ, император пычакъны ве тапанджаны арсеналгъа алып кетмекни эмир этти.

Къалгъан шейлерни Гулливернинъ озюне къайтарып берди^ер.

## 10

Гулливер эсирликте ярым йыл яшады.

Энъ айтувлы алты алим сарайда эр кунь оны лилипут тилинде окъутмагъа къатнай эдилер.

Арасы учь афта кечкен сонъ, озюнинъ этрафында не айткъанларыны яхшы анълай башлады.
Эки айдан сонъ озю де Лилипутия эалисинен лакъырды этмеге башлады.

Гулливер ильк дерслерде онъа эр шейден зияде керек олгъан бир джумлени яхшы менимседи:

«Император азретлери, мени азат этменъизни Сизден риджа этем».

О, эр кунь император огюне тиз чёкерек бу сёзлерни текрарлай эди.
Лякин император эр джевабында тек шуны:

— Люмоз келмин пессо десмарлон эмпозо!
— сёзлерини текрарлай эди.

Бу исе, «Сен манъа ве меним империяма садыкълыгьынъ ичюн ант этмейиндже, мен сени азат этип оламайым», — демек эди.

Гулливер шу дакъкъасы ант этмеге азыр эди.
Лякин император антыны куньден-куньге энъкъас къалдыра эди.

Яваш-яваш лилипутлар Гулливерге алыштылар ве ондан артыкъ къоркъмай башладылар.
Эксери акъшамлары о, озюнинъ сарайы огюнде ерге ятар ве адамчыкъларгъа озь къолу этрафында ойнашмагъа мусааде эте эди.
Милдендо балалары онынъ сачлары арасында джашун-джумакъ ойнамакъ ичюн келир эдилер.
Атта лилипут атлары биле Гулливерни корьгенде артыкъ арт аякъларына тикленип, фыркъылдамай эдилер.

Император эски сарайнынъ огюнде джанлы баяргъа озь гвардиясынынъ атларыны алыштырмакъ ичюн эсалет ат талими яптырыр эди.
Сабалары полк ве озюнинъ император ахырларындаки атларны Гулливернинъ янындан озгъарыр эдилер.

Кавалерияджылар озьлерининъ атларыны, онынъ ерге серильген къолундан атлап кечмелерини меджбур этер, атта атлынынъ бириси, онынъ зынджырларгъа бугъавлангъан аягъындан биле секирип кечти.

Гулливер даа эп зынджырда эди.
Джан сыкъысындан ишлемеге башлады.
Озюне маса, курсилер ве кровать япты.
Онынъ ичюн де онъа император дагъындан энъ балабанларындан бинъге якъын Терек кестирдилер.

Гулливер ичюн тёшекни исе, ерли усталарнынъ энъ яхшылары азырладылар.
Олар сарайда адий лилипут колеминде алты юз тёшек кетирдилер.
Олар юз эллишер данесини бир ерге тикип, Гулливернинъ бойынджа дёрт дане балабан тёшек яптылар.
Оларны устли-устюне къойдылар, лякин кене де олса Гулливерге ятмакъ къатты эди.

Бойле бир усулнен онъа керек олгъан ёргъан ве чаршафларны да яптылар.
Ергъанлар индже ве пек де сыджакъ дегиль эдилер.
Лякин Гулливер денъизджи эди, сувукъланырым, деп къоркъмады.

Гулливер ичюн ашны сарай янындаки палаткаларгъа ерлешкен беш юз ашчы азырлады.

Бу ерге эр кунь танъ ачылыр-ачылмаз алты бугъа ве къыркъ къочкъар, тувар сюрюси айдап кетире эдилер.
Арабаларнен де отьмек ве шарап ташый эдилер.

Учь юз терзи Гулливер ичюн ерли бичимде костюм тиктилер.
Ольчюсини алмакъ ичюн терзилер Гулливерге тиз чёкмесини риджа эттилер ве онынъ аркъасына узун бир мердивен таядылар.
Бу мердивеннен баш терзи онынъ бойнуна къадар котерильди ве андан, онынъ энъсесинден полгъа къадар уджуна агъыр бир шей байлангъан йипчикни саркъытты.
Бойле бир бойда онъа биджак тикмек керек эди.
Енълерини ве бель бичимини Гулливер озю ольчеди.
Костюм дызман уйды, лякин къыйыкълардан тикильген бир ёргъангьа ошай эди.
Бунынъ бойле олмасына себеп, онынъ бир къач бинъ кесек басмадан тикильмеси эди.

Гулливер башындан аягъына къадар янъы урба кийди.
Ялынъыз бир шляпа етишмей эди.
Лякин онынъ бахтына, онынъ да чареси тапылды.

Куньлерден бир кунь император сарайына бир атлы келип вакътынен Дев-Адамнынъ тапылгъан еринден узакъ олмагъан бир ерде, туварджыларнынъ буюк, ортасы къамбурайгъан, четлери ялпакъ ве кенъ къара бир джесет корьгенлерининъ хаберини кетирди.

Ерли эали буны ким бильсин насыл бир денъиз айваныдыр, деп тюшюнди.
Лякин бу къамбур шейнинъ ич бир тюрлю къыбырдамай, ашамай, ичмей ве нефес алмай яткъаныны анълагъанларындан сонъ, олар буны Дев-Адамгъа аит олгъан бир шей олгъаныны тюшюнип таптылар.
Эгер император азретлери бу шейни Милдендогъа кетирмеге эмир этсе, оны ялынъыз беш атнен кетирмек мумкюн ола биледжек эди.

Император разы олды ве бир къач куньден сонъра Гулливерге туварджылар джоюлгъан къара эски шляпасыны кетирдилер.

Шляпа ёлда бир парча харапланды.
Чюнки кетиргенлер онынъ кенарларына эки тешик ачтылар ве бутюн ёл бою узун йипчиклерге багълап чектилер.

Лякин бу эр альде шляпа эди.
Гулливер оны башына кийди.

## 11

Гулливер императоргъа ярамакъ ве азатлыкъ къазанмакъ ичюн адден тыш бир эглендже тюшюнип чыкъарды.

О, озюне ормандан бир къач дане къалынджа ве буюкче олгъан тереклер кетирмелерини риджа этти.

Эртеси куню онъа юк ташыйыджы еди арабанен агъачлар кетирдилер.
Эр бир арабаны секизер ат чеке эди.
Эр бири адий бир къамыш сабагъы къадар эди.

Гулливер къамыш сабагъыны сайлады ве оларны дёрт кошелеп ерге къакъты.

Бу къамыш сабакъларына давулны байлагъанлары киби, тарттырып, бурун явлугъыны керди.

Тап сонъ^ .да тегиз, догъру бир мейдан олып чыкъты.
Онынъ тёгерегине Гулливер мердивенлер ерлештирди ве императорнынъ бу мейданда да арбий ярышлар яптырмасыны риджа этти.

Бу, тюшюнилип чыкъарылгъан оюн, императорнынъ пек ошуна кетти.

О, йигирми дёрт дане энъ яхшы атлы аскерни башындан аягъына къадар силяланып эски сарайгъа ёнемелерини эмир этти ве озю де оларнынъ япаджакъ ярышларыны сейир этмек ичюн ёлгъа чыкъты.

Гулливер сыранен бутюн кавалерияджыларны атлары такъым котерип мейдангъа къойды.

Трубалар чалдылар.
Атчылар эки отрядгъа болюнип, арбий арекетке башладылар.
Олар бири-бирлерине токъал окъларыны ягъдыра, озьлерининъ душманларына токъал сюнгюлерини къадай, арткъа чекиле ве уджюм эте эдилер.

Император бу арбий кулюнчли иштен ойле зевкъ алды ки, оны эр кунь япмагъа башлады.

Атта бир кере Гулливернинъ бурун явлугъы устюнде япылгъан уджюмге озю команда берди.

Гулливер бу вакъыт озь анында императрица отургъан креслоны тута эди.
Явлукъ устюнде не олгъаныны императрицагъа мындан корьмек даа яхшы эди.

Эр шей гузель кечти.
Ялынъыз он бешинджи манёврада, офицерлерден бирисининъ чапкъан атынынъ тырнагъы явлукъны тешти, сюрюнди ве озюнинъ аркъасындаки адамчыкъны йыкъты.

Гулливер сол къолунен явлукътаки тешикни къапатты, сагъ къолунен бутюн кавалерияджыларны сыранен яваш-яваш ерге тюшюрди.

Бундан сонъ Гулливер явлугъыны ямады, лякин къавийлигине пек ишанмады, онынъ устюнде бир даа арбий ярышлар япмагъа къарар берамады.

## 12

Император Гулливерге борджлу къалмады.
О Куинбус Флестринни башкъа бир меракълы темашасынен эглендирмек истеди.

Куньлерден бир кунь Гулливер акъшам устю кене де адети узьре озюнинъ сарайы босагъасында отура эди.

Бирден Милдендонынъ къапысы ачылды, ве ондан бир такъым атлылар чыкътылар: энъ огде ат устюнде император, онынъ артындан — министрлер, сарай кишилери ве гвардияджылар келе эдилер.

Олар эписи де сарайгъа кеткен ёлгъа догърулдылар.

Лилипутияда ойле бир адет яшай.
Эгер бир министр ольсе я да онъа истифа берильсе беш я да алты лилипут императоргъа мураджаат этип, о, оларгъа йип устюнде ойнап оны эглендирмеге мусааде этмесини риджа этелер.

Сарайда, энъ баш залда мумкюн олгъаны къадар тикиш йиплеринден къалын олмагъан аркъанларны сыкъ ве юксек этип тарттыралар.

Бундан сс ъ оюнлар, секирмелер ве эгленджели шейлерге башлайлар.

Ким де аркъандан энъ юксек секире бильсе ве ич бир кере йыкъылмаса, о киши бошагъан министрнинъ ерини ала биле.

Базы вакъыт мемлекетни идаре эткен адамларнынъ усталыкъларыны тешкермек ичюн император озюнинъ бутюн министрлерине ве сарай кишилерине аркъанлар устюнде янъы адамларнен берабер ойнамаларыны меджбур этер эди.

Бу эглендже вакътында эксери бахытсыз аллар ола, деп айталар.
Министрлер ве янъы адамчыкълар аркъанлардан башлары айланып йыкъыла ве боюнларыны сындыра экенлер.

Бу сефер, император аркъан оюнларыны сарайда дегиль де, ачыкъ кок тюбинде, Гулливернинъ сарайы огюнде япмагъа къарар берди.
О, Дев-Адамны озюнинъ министрлерининъ усталыгъынен шашырмакъ истей эди.

Девлет къазнаджысы Флимнап энъ яхшы секириджи олып чыкъты.
О, бутюн сарай кишилеринден ич олмагъанда ярым баш къадар юксекче секирди.

Атта Лилипутияда озюнинъ къайгъырувчанлыгъы ве севилювинен намлы, девлет секретарь!
Релдрессел биле оны озып оламады.

Сонъра императоргъа узун бир таякъ бердилер.

О онынъ бир уджундан тутты, тез-тез котере ве ашагъы тюшюре башлады.

Министрлер аркъан устюнде ойнамакътан да зор олгъан ярышкъа азырлана башладылар.
Таякъ ашагъы тюшкени киби ондан атлар ве юкъары котерильгени киби дёрт аякълап онынъ тюбюнден кечип етиштирмек керек эди.
Энъ яхшы секириджи ве джылышыджылар императордан къушакъларынынъ этрафына тикмек ичюн мавы, къырмызы ве ешиль йиплер бахшыш алдылар.

Биринджи джылышыджы — Флимнар — мавы; экинджи — Релдрессел къызыл, учюнджи исе — Скайрес Болголам — ешиль йип алдылар.

Гулливер бутюн буларгьа бакъып, Лилипутия императорынынъ бу сарай адетлерине шашып къалды.

## 13

Сарай оюнлары ве байрамлары аман-аман эр кунь дегендайын япылса да, лякин кене де Гулливерге зынджырда отурмакъ пек джан сыкъысы эди.
Шунынъ ичюн о оны азат этмелери ве бутюн мемлекетте сербест кезмеси ичюн императоргъа риджа кягъыты бере эди.

Ниает, император онынъ истеклерини ерине кети рди.

Гизли кенъеште Гулливернинъ бутюн риджа кягъытларыны окъудылар ве эгер де, онъа бильдириледжек бутюн къаиделерге риает этеджегине ант этсе, оны сербестликке чыкъармагъа — азат этмеге къарар бердилер.

Ялынъыз Гулливернинъ энъ эшедций душманы, адмирал Скайреш Болголам, кене де эски фикириндже, Куинбус Флестринни азат этмек дегиль де, ольдюрмек кереклигини талап этти.

Лякин тамам бу вакъыт Лилипутия дженкке азырлана эди.
Кимсе Болголамнен разы олмады.
Эгер де душман шеэрге уджюм эткендай олса, Милдендоны Дев-Адам къорчалайджагъына эр кес ишана эди.

Император озюнинъ секретарына буюк арифлернен балабан бир кягъыт устюне бойле бир эмир язмаларыны буюрди:

— Мен, Голбасты Момарен Эвлем Гердайло Шефин Молли Олли Гой, буюк Лилипутия императоры, энъ ферасетли ве дюньяда бутюн падишаларнынъ энъ къуветлисидирим.

Эгер де Дев-Адам бизим ондан истейджек бутюн талапларымызны ерине кетирмеге ант этсе Дев-Адам буюк юксекликнен зынджырдан азат этильмесини эмир этем.
Башлыджа Дев-Адамдан истенильген къаиделер шулардыр:

Биринджиде, бизим разылыгъымыз олмайынджа, Дев-Адам Лилипутиядан кетмеге акъкъы ёкътыр.

Экинджиде, о меркез шеэрде не гедже ве не де куньдюз, шеэр эалиси эвлерине сакъланмагъангъа къадар кирмеге акъкъы ёкътыр.

Учюнджиси, онъа ялынъыз буюк ёлларда юрмеге мусааде бериле, дагъларны, тогъайларны ве чёллерни таптамакъ ясакъ этиле.

Дёртюнджиде, о кезмеге чыкъкъан вакъытта инсанларны ве атларны таптамамакъ ичюн озюнинъ аякълары тюбюне бакъып юрмеге борджлудыр.

Бешинджиде, онъа Лилипутия залисини, оларнынъ разылыкълары ве мусааделери олмай къолуна алмакъ ве джебине къоймакъ ясакъ олуна.

Алтынджыда, эгер де император азретлерине аджеле суретте бир ерге хабер ве яхут эмир ёлламакъ керек олса, о вакъыт онъа императорнынъ эльчисини бир ерден башкъа ерге авуштырмакъ иши авеле олуна.

Единджиде, эгер Идуагылг адасынен дженк башласа, о бизим тарафдарымыз олмалы, бизим ялыларгъа телюке кетирген душман флотыны ёкъ этмеге борджлу.

Секизинджиде, Дев-Адам бош вакъытларында энъ агъыр ташларны котеререк, бизим къуруджылыгъымызгъа чалышмагъа борджлу.

Докъузынджыда, биз онъа бутюн бизим импери ямызны боюна ве конделенине адымлап ольчемесини ве адамларнынъ сайысыны эсапламасыны авале этемиз.

Голбасто Момарен Эвлем Гердайло Шефин Молли Олли Гой

Белфаборак сарайы.

Бизим падишалыгъымызнынъ 91-нджи айы.
Бу эмирни сарайгъа адмирал Скайреш Болголам озю кетирди.

О, Гулливернинъ ерге отурмасыны ве сол элинен сагъ аягъыны тутмасыны, сагъ къолунен исе эки пармагъыны манълайына ве сагъ къулагъынынъ тёпесине къоймасыны риджа этти.
Лилипутияда садыкълыкъ ичюн боиле ант этелер.

Адмирал, багъырып императорнынъ эмирини окъуды.
Сонъра Гулливерге бу окъулгъан антыны сёзюсёзюнен текрарламасыны меджбур этти.

— Мен.
Дев-Адам.
Император азретлери Голбасто Момарен Эвлем Гердайло Шефин Молли Олли Гой Лилипутиянынъ энъ къуветли буюрыджысына, онынъ эмирини иджра этеджегиме ве буюк Лилипутияны къарада ве денъизде душманлардан къорчалайджагъыма ант этем!...

Бундан сонъ демирджилер, Гулливерни зынджырларындан къуртардылар.
Скайрес Болголам оны хайырлады ве Милдендогъа къайтты.

## 14

Гулливер азат этильгенинен шеэрни доланмагъа ве сарайда булунмагъа императордан изин истеди.
О озюнинъ босагъасында зынджырнен багълы тургъанда, эр не къадар меркез шеэр эски сарайдан олгъаны элли адым узакъта олса да, айларнен онъа узакътан бакъып турды.

Разылыкъ берильген эди.

Гулливер о вакъыт шеэр сачакълары, ве оджакъларыны силип сипирмемек ичюн устюндеки биджагини чыкъарды, ве ялынъыз бир елегинен Милдендогъа ёнеди.

О, шеэрге кельмезден эки саат огюне, хабер бериджи — делляллар бутюн шеэрни доланып чыкъкъан эдилер.
Алтысы труба чалды, алтысы исе:

— Милдендо эалиси! эвли-эвлеринъизге!

— Куинбус Флестрин — Дев-Адам шеэрге келе!

— Эвлеринъизге, Милдендо эалиси!
— деп багъырдылар.

Бутюн сокъакъ кошелерине хабер бериджи — деллялларнынъ айтып къычыргъан сёзлерининъ тыпкъы озю язылып япыштырылгъан эди.

Эшитмеген окъуды.
Окъумагъанлар эшитип бильдилер.

Милдендонынъ чевре-четини пек эскиден къалма диварлар сара эди.

Диварлар о къадар къалын ве кенъ эдилер ки, эки ат екильген лилипут каретасы сербест суретте бу ёлдан кече биле эди.

Диварларнынъ кошелеринде кескин уджлы къуллелер котерилип тура эдилер.

Гулливер буюк куньбаты къапыларындан атлады ве пек сакътлыкънен, шеэрнинъ энъ муим сокъакъларында янбаш турып юрди.

О, тар сокъакъ ве кучюк сокъачыкъларгъа кирмекни тюшюнмеди биле.
Олар о къадар тар эдилер ки, Гулливернинъ аякълары эвлер арасына къысылып къаладжакъ эди.

Милдендода бутюн эвлер учер къат къурулгъан эдилер.

Базы вакъытлар Гулливер эгилир ве сонъки къаттаки эвлернинъ пенджерелеринден бакъар эди.

Пенджерелернинъ биринде, беяз къалпачыкъ кийген ашчыны корьди.
Ашчы адам, усталыкънен бильмем къуртчыкъ, бильмем чибинни чимчиклей эди.
Пенджереден бакъкъан Гулливер бунынъ кокюш олгъаныны анълады.

Башкъа бир пенджереде тикиджи къадын отура ве тизинде ишини тута эди.
Къадыннынъ арекетинден Гулливер, онынъ инеге йип кечиргенини анълады.
Лякин йип ве инени корьмекнинъ имкяны ёкъ эди.
Олар о къадар индже ве уфакъ эдилер ки, козь е илишмей эдилер.

Мектепте балалар отургъычларда отура ве яза эдилер.
Олар биз киби — солдан сагъгъа, араплар киби — сагъдан солгъа къытайлар киби — юкъарыдан ашагъы дегиль де, лилипутчасына — къыйышча, бир кошесинден о бир кошесине, узатып яза эдилер.

Гулливер учь кере даа атлагъан сонъ, артыкъ император сарайы янында пейда олды.

Бу сарай, эки къат исарнен сарылы олып, Милдендонынъ тамам меркезинде ерлешкен эди.

Гулливер биринджи исардан атлады, лякин экинджисини атлап оламады.
Бу исар юксек кесме къуллелернен донатылгъан эди.

Гулливер оны бозарым, деп къоркъты.

О эки исар арасында токътады ве не япмакъ керек олгъаныны тюшюнмеге башлады.

Сарайда оны императорнынъ озю беклей, амма о анда бармакънынъ чаресини тапамай.

Не япмалы?

Гулливер озюнинъ сарайына къайтты, эки дане отургъыч алды да кене де сарайгъа кетти.

Тыштаки исаргъа кельгенинен, отургъычнынъ бирисини сокъакънынъ ортасына къойды ве онынъ устюне эки аягъынен минди.

Экинджи отургъычны сачакълардан юкъары котерип ичтеки исар артындаки сарай багъчасына яваштан йиберди.

Бундан сонъ къолайлыкънен отургъычтан отургъычкъа кечип эр эки исарны да атлады ве ич бир къуллени йыкъмады, эшмеди.

Гулливер отургъычларны къоя-къоя, эм кетекете, император азретлерининъ раатлангъан ерине къадар барды.

Император бу вакъыт озюнинъ министрлеринен арбий кенъеш топлагъан эди.
Гулливерни корьгени киби, пенджерелерни кениш ачмаларыны эмир этти.

Гулливер, шубесиз, кенъеш залына кирип оламады.
О азбарда ятты ве къулагъыны пенджереге къойып динъледи.

Министрлер бу вакъыт душман Блефуски империясынен дженкни не вакъыт башламакъ эльверишли олгъаныны музакере эте эдилер.

Адмирал Скайреш Болголам отургъан креслосындан турды ве душман флотынынъ лиманда булунгъаныны ве анълашылгъанына коре, Лилипутиягъа уджюм этмек ичюн уйгъун ава беклегенини бильдирди.

Мында Гулливер сабыр этамай Болголамнынъ сёзюни больди.
О, император ве министрлерден: не себептен къавгъа эткенлерини сорады.

Императорнынъ изининен, девлет секретарь!
Релдрессел Гулливернинъ суалине джевап берди.

Иш бойле тура эди:

Юз йыл эвельси, шимдики императорнынъ къарт бабасы, о вакъытларда тахтта олгъан шахзаде, сабалыкъ аш вакътында йымыртанынъ токъал уджуны теше ве йымырта къабыгъынен пармагъыны кесе.

О вакъыт император, яралы шахзаденинъ бабасы ве шимдики императорнынъ къарт дедеси, Лилипутия эалисине пишкен йымыртаны токъал уджундан тешмесини ясакъ эткен ве динълемегенлерни олюм джезасынен къоркъузгъан эмир язып чыкъара.

О вакъыттан башлап Лилипутия эалиси эки лагерьге болюндилер: токъал уджлулар ве сюйрю уджлулар.

Токъал уджлулар императорнынъ эмирине баш эгмек истемедилер ве денъиз артында къомшу Блефуску империясына къачтылар.

Лилипутия императоры, Блефуску императорындан, къачкъан бутюн токъал уджлуларны ольдюрмесини талап этти.
Лякин Блефуску императоры оларны дегиль ольдюрмек, атта ишке биле къабул этти.

Мына шундан берли Лилипутия ве Блефуску арасында токътамай къавгъа кетмекте.

Бойлеликнен, къудретли император Голбасто Момарен Эвлем Гердайло Шефин Молли Олли Гой, сизден Дев-Адам, ярдым истей, деп секретарь Релдерессел нуткъыны шай битирди.
Гулливерге, ашалгъан бир йымырта ичюн, насыл ола да къавгъа эткенлери анълашылмай эди.
Лякин о даа шимди ант этти ве антыны ерине кетирмеге азыр эди.

## 15

Блефуску Лилипутиядан кениш богъазнен айырылгъан бир ададыр.

Гулливер Блефуску адасыны даа корьмеген.
Арбий кенъештен сонъ о, ялыгъа кетти, бир юксекликнинъ артына сакъланды ве гизли джебинден узакъларны коре бильген подзор трубасыны чыкъарып душман флотына бакъмагъа башлады.

Мегер Блефускуджыларнынъ тамам элли дане арбий гемилери бар, къалгъанлары исе тиджарет гемилери экен.

Оны Блефускудан кимсе эслемемеси ичюн Гулливер юксекликтен артына чекильди ве аякъкъа турып догъру сарайгъа императоргъа кетти.

О анда, арсеналдан онъа пычагъыны къайтарып бермелерини ве мумкюн олса, энъ къавий йиплерден иридже йип ве энъ къалын сайылгъан демир таякълардан бермелерини риджа этти.

Бир сааттен сонъ аммаллар бизим макъара йипимиз къалынлыгъында аркъанлар ве чорап орьген инелерге ошагъан демир таякълар кетирдилер.

Гулливер бутюн гедже озюнинъ сарайы огюнде отурып, аркъан орюп ве демир таякъларны майыштырып къармакълар ясап кечирди.
Сабагъа къадар элли дане къармакъ йиплеринен азыр эди.

Ииплерни омузына атып, Гулливер ялыгъа кетти.
Биджагини, башмакилерини, чорапларыны чыкъарды ве сувгъа атлады.

О, башта аякъ устюнде кетти, сонъра богъазнынъ орта б п ерине кельгенде ялдады, сонъ бир даа аякъ устюнде кетти.

Ярым саатке бармай Гулливер Блефускуджылар флотына кельди.

Матрослар, сувдаки Гулливернинъ буюк омузларыны ве башыны корип:

— Ялдайыджы ада!
Ялдайыджы ада!
— деп, къычырыштылар.

О, оларгъа къолларыны узатты, къоркъудан эслерини джойгъан матрослар гемининъ кенарларындан озьлерини денъизге ата башладылар.
Тыпкъы бакъалар киби шапылдашып сувгъа тюшип озь ялыларына ялдадылар.

Гулливер омузларындан йиплерни алды, дженкявер гемилернинъ бутюн бурунларыны къармакъларгъа илиштирди, йиплернинъ о бир уджларыны да бир тююмчикке топлап багълады.

Мына тамам бу вакъыт блефускуджылар, Гулливер оларнынъ флотыны топлап алып кетеджегини анъладылар.

Отуз бинъ аскер бир кереден яйларынынъ йиплерини чекти ве Гулливерге отуз бинъ окъ йибердилер.

Эки юзден зияде окъ онынъ юзюне къадалды.
Эгер де Гулливернинъ гизли джебинде козьлюклери олмагъан олса, онъа пек къыйын олур эди.
О аман козьлюклерини такъты ве козьлерини окълардан къорчалады.

Окълар козьлюклернинъ джамларына урула, онынъ джакъларына, манълайына ве сакъалынынъ тюбине къадала эдилер.
Лякин Гулливернинъ онъа бакъмагъа в. :ъты ёкъ эди.
О, бар къуветинен йиплерни чеке, денъизнинъ тюбине аякъларыны тирей, блефускуджыларнынъ гемилерини исе кене де еринден къыбырдаталмай эди.

Энъ сонъу Гулливер ишнинъ асылыны анълады.
О, джебинден пычагъыны чыкъарды ве гемилерни багълы туткъан ленгер аркъанларыны сыранен кести.

Сонъки йип кесильген вакъытта, гемилер сув устюнде чайкъала башладылар ве Гулливернинъ артындан Лилипутия ялыларына тапкъы бир геми киби ёнельдилер.

Гулливер эп илерилей эди ве онынъ артындан да блефускуджыларнынъ гемилери ве блефуску шаны ёнельмекте эди.

## 16

Лилипутия императоры ве онынъ бутюн сарай халкъы ялыда Гулливернинъ ялдап кеткен тарафына бакъа эдилер.

Бирден олар узакътан, яй шекилинде Лилипутиягъа догъру арекет эткен гемилерни корьдилер.
Олар Гулливернинъ озюни корип оламадылар, чюнки о богъазына къадар сувгъа кирген эди.

Лилипутлар душман флотыны келир, деп беклемей эдилер.

Олар, Дев-Адам оны эляк олур, деп беллий эдилер.
Албу исе флот там дженкявер низамнен Милдендо сынъырларына таба арекет эте эди.

Император бутюн ордудан, къысымлардан топланма трубаларны багъыртмаларыны эмир этти.

Гулливер узакътан труба сесини эшитти.
О аман эллеринде туткъан йиплернинъ уджларыны юкъары котерди ве гурь сеснен:

— Яшасын Лилипутиянынъ къудретли императоры!
— деп къычырды.

— Яшасын Куинбус Флестрин!
— деп, ялыдан онъа джевап бердилер.

Гулливер къарагъа чыкъкъан киби император оны бутюн шу учь мавы, къырмызы ве ешиль йиплернен мукяфатламакъны эмир этти ве онъа бутюн империяда энъ юксек — «тардаки» унванынен оны мукяфатлады.

Бу даа эшитильмеген мукяфат эди.
Сарай кишилери хайырламакъ ичюн Гулливернинъ устюне обалаштылар.

Ялынъыз, ешиль йипчиги олгъан адмирал Скайреш Болдолам, кенаргъа чекильди де, Гулливерге ич бир сёз айтмады.
Гулливер императоргъа баш эгди ве бутюн ренкли йиплерни орта пармагъына такъты.

Шу куню акъшам сарайда Гулливерге багъышланып тантаналы байрам япылды.
Эр кес залда ойнай, Гулливер исе азбарда ята ве пенджереден бакъа эди.

## 17

Император байрамдан сонъ Гулливерге чыкъып, онъа янъы ве энъ юксек бир урьмет илян этти.
О, Лилипутия империясынынъ нардакъы — Дев-Адамгъа, айны шу ёлнен Блефускугъа кетип андан душманнынъ къалгъан бутюн тиджарет ве балыкъ авлайыджы гемилерини кетирмекни авале эте.

— Блефуску девлети — деди о, — бугуньге къадар балыкъчылыкъ ве тиджаретнен яшап кельди.
Эгер де ондан флотыны тутып алсанъ, сонъра о Лилипутиягъа эбедий бойсунмагъа, императоргъа бутюн токъал уджлуларны къайтарып бермеге ве «йымыртаны уджлу башындан», — деген дуалы къанунны танымагъа борджлу олур.

Гулливер императоргъа, сайгъынен джевап берди, лилипутлар императоры азретлерине хизмет этмеге эр вакъыт азыр олгъанына, лякин бу урьметли авалесини ред этмеге меджбур олгъаныны айтты.
Онынъ озю бир чокъ вакъыт бугъав ташыды, онынъ ичюн де бир такъым халкъны эсирликке чевирмеге къарар берип оламады.

Император ич бир шей айтмады ве сарайгъа къайтты.
Гулливер исе, бу дакъкъадан башлап, падишанынъ урьметини даимий оларакъ джойгьаныны анълады.
Дюньяны эльге алмакъны хаяллангъан император, ким де онынъ ёлуна конделен ятмагъа джесарет этсе, оны бир тюрлю афу этмей.

Эм акъикъатен де, бу лакъырдылардан сонъ Гулливерни сарайгъа чагъырмакъны вазгечтилер.
О, озь сарайы этрафында ялынъыз бир озю серсери тарзда долана ве сарай кареталары артыкъ онынъ босагъасы янында токътамай эдилер.

Ялынъыз бир кере, бир чокъ халкъ тантаналы мерасимде Милдендо къапысындан чыкъып Гулливернинъ яшагъан ерине догьру ёл алды.
Бу Лилипутия императорына барышыкъ мукъавелеси имзаламакъ ичюн кельген Блефуску эльчилери эдилер.

Алты эльчи ве алты да озгъарыджы учь афтадан берли Милдендода яшай эдилер.
Олар лилипут министрлеринен, Гулливернинъ, алып кельген флотынынъ энъ олмагъанда ярысыны къайтарып алмакъ ичюн, Блефуску императорына не къадар алтын, тувар ве отьмек бермеге борджлу олгъаны хусусында давалаша эдилер.

Энъ сонъу бу эки девлет арасында барышыкъ имзаланды.
Блефуску эльчилери аман-аман бутюн шартларгъа разы олды ве артыкъ энди Ватанларына къайтмакъ ичюн азырлана эдилер.

Эльчилер, оларнынъ флотыны енъген Гулливерни сарайда бир керечик биле корьмегенлерине шаша эдилер.
Кимдир эльчилерден бирисининъ къулагъына яваштан келип, императорнынъ Дев-Адамгъа нечюн ачувлы олгъаныны икяе этти.
О вакъыт эльчилер Гулливернинъ сарайына барып юкъламагъа ве оны Блефуску адасына чагъырмагъа къарар бердилер.

Оларгъа, къач кере Блефуску денъизджилери ве лилипутия министрлеринден эшиткен Дев-Адамны якъындан корьмек не къадар меракълы эди.

Гулливер ят ерден кельген бу мусафирлерни пек сайгъынен къабул этти, оларгъа, оларнынъ Ватанларына бараджагъыны ишандырды, сонъгъылыкъкъа исе бутюн эльчилерни атларынен бирге озюнинъ авучы ичине алып, озюнинъ бою юксеклигине къадар котерип Милденго шеэрини косьтерди.

## 18

Гулливер, акъшам юкъламагъа тедарик коре башлагъанда, онынъ сарай къапысыны яваштан къакътылар.

Гулливер босагъадан атлады ве къапысы огюнде, омузларында къапалы олгъан самараны туткъан эки адамны корьди.

Самарада, беркъутлы креслода бир адам отура.
Онынъ юзю корюнмей эди, чюнки о плащкъа сарылгъан ве манълайына шляпасыны бастыргъан эди.

Бу адамчыкъ Гулливерни корьгени киби озюнинъ хызметчилерини шеэрге ёллады ве бир сааттен сонъ къайтып кельмелерини эмир этти.

Хызметчилер авлакълашкъан сонъ гедже мусафири, Гулливерге пек муим бир сыр ачмагъа кельгенини бильдирди.

Гулливер самараны ерден котерди, мусафиринен берабер озюнинъ биджагынынъ джебине сакълады ве озь 'арайына къайтты.

О, анда къапыны итеп къапатты ве самарань^— маса устюне къойды.
—.£і

Мына бу вакъыт мусафир де озь плащчини ве шляпасыны чыкъарды.
Гулливер якъында оны белядан къуртаргъан сарай адамларындан бириси олгъаныны таныды.

Гулливер даа сарайгъа къатнагъан вакътында, бу сарай адамыны гизли токъал уджлулардан сайгъанларыны беклемеден анълагъан эди.
Гулливер бу адамны якълады ве душманлар, оны ботен ошеклегенлерини императоргъа исбат этти.

Мына шимди бу сарай адамы Гулливерге, Куинбус Флестринге достлукъ хызметини косьтермек ичюн кельди.

— Даа шимдичик, — деди о — гизли кенъеште сизинъ такъдиринъиз чезильди.
Адмирал императоргъа келип сизинъ, бизге душман мемлекетнинъ эльчилерини къабул эткенинъизни, авучынъыз ичине алып бизим меркез шеэрлеримизни косьтергенинъизни бильдирди.
Бутюн министрлер сизни олюм джезасынен джезаланманъызны талап эттилер.
Базылары сизинъ эвинъизни йигирми бинълик ордунен сарып, эвинъизни якъмакъны теклиф эттилер.
Базылары — сизинъ кольмек ве урбаларынъызны зеэрнен сылатып, сизни зеэрлемекни, учюнджилери — ачтан ольдюрмекни теклиф эттилер.
Тек бир девлет секретары сизни сагъ къалдырмакънынъ тарафында турды, лякин эки козюнъизни де ойып чыкъармакъны тавсие этти.
О сизни, эки козьден махрум этюь сизни къуветтен тюшюрмез, аксине сизинъ батырлыгъынъызны арттырыр, чюнки къаршысында телюкени корьмеген адам дюньяда ич бир шейден де къоркъмаз, деди.

Тап сонъ бизим мерхаметли императорымыз Релдресселнен разылашты ве ярындан итибарен кескин къайралгъан сюнгюлеринен сизинъ козьлеринъизни чыкъармакъны эмир этти.
Эгер чаресини тапсанъыз къачынъыз, мен исе кельгеним киби де гизли суретте кетмеге борджлум.

Гулливер, артыкъ озюнинъ мусафирини къапидан тышта беклеп отургъан хызметчилернинъ янына чыкъарды, озю исе чокъ тюшюнип отурмай къачмагъа азырлана башлады.

## 19

Къолтугъынынъ тюбине ёргъаныны къысып, Гулливер ялыгъа чыкъты.
Аякъларыны яваштан басып, ленгерде тургъан лилипут флотынынъ лиманына кельди.
Лиманда ич кимсе ёкъ эди.

Гулливер энъ буюк гемилерден бирисини сайлап алды, онынъ бурнуна йипни багълады, озюнинъ биджагини, ёргъаныны ве башмакилерини онъа къойды, сонъра ленгерни котерди ве гемини озюнинъ артындан денъизге чекти.

Сувны сачратмамакъ ичюн, яваштан кете эди, богъазнынъ ортасына юрип барды, къалгъан тарафына ялдап чыкъты.

О даа якъынларда арбий гемилерни кетирген, Блефуску адасына тараф ялдады.

Адагъа кельгени киби, гемининъ ленгерини йиберди, сонъра биджагини ве башмакилерини кийди ве Блефускунынъ меркез шеэрине ёнельди.

Уфачыкъ-уфачыкъ къуллелер ай ярыгъындан парылдай эдилер.
Бутюн шеэр даа юкълай эди.
Гулливер халкъны уятмагъа истемеди.
О ёргъанына сарынды ве шеэр исарлары янында юкъугъа кетти.

Саба Гулливер шеэр къапыларыны къакъты ве къаравул башындан императоргъа барып онынъ имаесине Дев-Адамнынъ кельгенини хабер этмесини риджа этти.

Къаравул башы буны девлет секретарына бильдирди, о да императоргъа айтты.
Блефуску императоры озюнинъ бутюн сарай адамларынен деръал Гулливерни къаршыламагъа чыкъты.

Къапы янында атлылар атларындан тюшти, императрица ве онынъ янында олгъан къадындар каретадан чыкътылар.

Гулливер Блефуску сарайы адамларыны селямламакъ ичюн ерге ятты.
О, аданы кезип бакъмакъ ичюн изин истеди, лякин озюнинъ Лилипутиядан къачувы акъкъында ич бир сёз айтмады.
Император ве онынъ министрлери ДевАдам шай озю мусафирликке кельгендир, деп къарар бердилер, чюнки оны чагъыргъан эдилер.

Гулливернинъ шерефине сарайда пек буюк байрам япылды.
Онъа бир чокъ энъ семиз бугъалар ве къойлар сойдылар, гедже келип баскъан сонъ, Блефускуда онъа ляйыкъ бина тапылмагъанындан оны ачыкъ авада къалдырдылар.

О кене де шеэр исарлары тюбюнде озюнинъ лилипутлардан алгъан парча кесеклерден тикильген ёргъанына сарылып ятты.

## 20

Гулливер учь кунь зарфында бутюн Блефуску империясыны кезип шеэрлерини, койлерини ве къасабаларыны бакъып чыкъты.

Лилипутияда олгъаны киби эр ерде онынъ артындан бир сыра халкъ чапышып юрдилер.

Блефуску эалисинен онъа лакъырды этмек къолай эди, чюнки блефускулылар лилипут тилини, лилипутларнынъ блефускуджасына бильгенлеринден эксик бильмей эдилер.

Алчакъ дагълар, йымшакъ тогъайлыкълар ве тар ёлларда кезген Гулливер, аданынъ къаршы ялысына чыкъты.
О анда таш устюне отурды ве артыкъ не япмакъ кереклиги акъкъында тюшюнмеге башлады.
Аджеба, Блефуску императорына хизмет этмеге къалмалымы, ёкъса Лилипутия императорындан оны багъышламасыны риджа этмелими?
Озь Ватанына къайтаджагъына о энди ишанмай эди.

О, бирден къая десенъ — къая дегиль, буюк бир денъиз айванынынъ аркъасы десенъ — онъа да ошамагъан денъизде, узакъта къара бир шей сечти.

Гулливер башмакилерини, чорапларыны чыкъарды ве бунынъ не олгъаныны бильмек ичюн аякъ устюнде кетти.
Чокъкъа бармай бунынъ къая олмагъаныны анълады.
Къая ич бир тюрлю сув акъынтысынен ялыгъа арекет этамаз эди.
Бу айван да дегиль.
Даа догърусы бу авдарылгъан къайыкъ олса керек.

Гулливернинъ юреги урды.
О аман джебиндеки узакътан коре бильген (подзор) трубасыны хатырлады ве оны козьлерине къойды.
Эбет, бу керчектен де къайыкъ эди.
Гъалиба денъиз фуртунасы оны бир де-бир гемиден узип бу ялыгъа кетирип ташласа керек.

Гулливер чапып Блекускугъа кетти ве императордан, къайыкъны ялыгъа кетирмек ичюн, онъа энъ буюк гемилерден йигирми данесини деръал бермесини риджа этти.

Императоргъа, Дев-Адамнынъ денъизден тапкъан, адден тыш олгъан къайыгъыны корьмек меракълы эди.
О, онъа гемилерни ёллады ве Гулливерге къайыкъны къарагъа тартып чыкъармагъа ярдым этмек ичюн эки бинъ аскернинъ кетмесини эмир этти.

Уфачыкъ гемилер къайыкъкъа якъынлаштылар, къармакъларыны онъа илиштирди ве озьлерининъ артларындан чектилер.
Гулливер озю исе, оларнынъ артындан ялдай ве къайыкъны къолунен итей эди.
Энъ сонъу къайыкъ бурунынен ялыгъа келип тыкъылды.
Бу ерде эки бинъ аскер къайыкъкъа байлангъан йипке бир кереден япышты ве Гулливер оны сувдан чыкъармагъа ярдым этти.

Гулливер къайыкъны дёрт бир тарафындан бакъты.
Оны тамир этмек зор дегиль эди.
Ялынъыз бир куреклери етишмей эди.
Гулливер он кунь сабадан акъшамгъа къадар чалышты.
О, ойып куреклер ясады ве къайыкънынъ тюбини къапатты.
Иш вакътында блефускулылар, онынъ башы уджунда топланып турдылар ве Дев-Адамнынъ дев-къайыкъны насыл тамир эткенини бакъа эдилер.

Эр шей азыр олгъан сонъ, Гулливер императоргъа барды, онынъ алдында тиз чёкти, эгер император азретлери аданы ташлап кетмеге разылыкъ берсе, о ярындан итибарен ёлгъа чыкъмагъа разы олгъаныны онъа бильдирди.
О чокътан энди озюнинъ аилеси ве достларыны сагъынгъан эди ве ёлгъа чыкъса денъизде Ватанына алып кетеджек бир дане гемининъ расткеледжегине ишана эди.

Император Гулливерге эгер озюне хизметке къалса онъа бир чокъ мукяфатлар ве сынъырсыз мерхаметлер ишандырса да, лякин Гулливер кене де озюнинъ дегенинде турды.

Император разылыкъ бермеге меджбур эди.

Эбет, Дев-Адамны озюнинъ янында хизметке къалдырмагъа пек истер эди, чюнки о бир озю душман флотыны ве я да ордусыны гъайып эте биле эди.
Лякин, эгер де Гулливер Блефускуда къалгъан олса, бу мытлакъа Лилипутиянен къанлы дженклер догъура билир эди.
Даа бир къач кунь эвельси Блефуску императоры, Лилипутия императорындан, къачакъ Куинбус Флестриннинъ аякъларыны ве къолла-рыны байлап Милдендогъа йибермесини истеп язгъан узун бир мектюбини алды.

Блефуску министрлери, бу мектюпке насыл бир джевап береджеклерини пек чокъ тюшюндилер.
Учь кунь фикир алып беришювден сонъ, бир джевап яздылар.

Оларнынъ мектюплеринде Блефуску императоры озюнинъ дост ве къардашы Лилипутия императоры Голбасто Момарен Эвлем Гердайло Шефин Молли Олли Гойны алгъышлай, лякин Куинбус Флестринни къайтарып берамай, чюнки Дев-Адам даа шимдилик буюк бир гемиге минип ким бильсин къайда ялдап кетта, деп айтыла эди.
Блефуску императоры озюнинъ севимли къардашыны ве озюни агъыр масраф ве арткъач къайгъырувлардан къуртулгъанларыны селямлай.

Бу мектюпни ёллагъан сонъ блефускулылар, Гулливерни къызгъын суретте ёлгъа азырлай башладылар.

Олар онынъ къайыгъыны ягъламакъ ичюн учь юз дане тувар сойдылар ве оларнынъ девлетинде олгъан бутюн йиплернинъ ве басмаларнынъ ярысыны онъа елькенлик ичюн бердилер.

Гулливер, къайыкъкъа къышкъа тутулгъан огюз ве къойларны юкледи, олардан да гъайры озюне ёлгъа алты дане тири сыгъыр ве о къадар да къочкъар ве къойлар алды.

1701 сенеси сентябрь 24-те саба саат алтыда Гулливер елькенини котерди ве Блефуску адасындан котерильди.

## 21

Тазе ель елькенге урулды ве къайыкъны ачыкъ денъизге алып кетти.
Гулливер артына айланып сонъгъылыкъкъа алчакъ Блефуску адасынынъ ялыларына бакъаджакъта, ялынъыз бир сув ве мавы коктен гъайры ич бир шей корамады.

Бу ада козьден гъайып олды, санки дерсинъ о дюньяда аслы ёкъ эди.

Гулливер акъшамгъа бир уфакъ къаялы, ялынъыз бир чыкъ-чыкъ балабан яшагъан адагъа янашты.

Булар, Гулливернинъ озь Ватанында бинъ бир кере корьген адий чыкъ-чыкъ балабанлар эдилер.
Лилипут ве Блефуску къазлары бу чыкъчыкъ балабанлардан азгъаначыкъ кичкене эдилер.

Мында, адада, Гулливер акъшамлыкъ ашады, къонды ве сабасы озюнинъ джебиндеки пусласынен куньдогъуш сырткъа догъру ёл аларакъ ёнеп кетти.

О, анда инсанлар яшагъан адалар я да гемилер расткетиририм деп ишана эди.

Кунь кечти, Гулливер исе эвелькиси киби денъиз сахрасында ялынъыз эди.

Не геми, не къаялар ве не де къушлар.

Ель де елькеннен бирге увулдай, де бир тамам тынчлана эди.

Елькен, дирек устюнде.чул парчасы киби салланып къалгъанда Гулливер куреклерге япыша эди.
Лякин бу уфакъ куречиклернен куреклемек зор келе эди.

Гулливер чокъкъа бармай къуветтен тюшти.
О, артыкъ энди ич бир вакъыт озь Ватанымны ве буюк адамларны корьмем, деп тюшюне эди.

Елджулыгъынынъ учюнджи куню бирден-бир, куньдюз саат бир къарарларында онынъ ёлуны конделен кесип кечкен узакътаки бир елькенни корБДИ.

Гулливер къычырмагъа башлады, лякин джевап ёкъ эди, оны эшитмей эдилер.
Геми кетмекте эди.

Гулливер куреклерге япышты.
Лякин онынънен геми арасындаки узакълыкъ якъынлашмай эди.
Гемининъ елькенлери буюк эдилер, Гулливернинъ елькени исе — парча-кесек басмадан тикильген ве куреклери де къолнен япылгъан.

Лякин, Гулливернинъ бахтына, ель бекленильмеден тынды ве геми де къайыкътан узакълашувыны эксильтти.

Гулливер, елькенлерден козьлерини айырмай ялдай эди.
Бирден бу арада гемининъ дирегинде байракъ котерильди ве топ сеси эшитильди.

Къайыкъны корьдилер.

Сентябрь 26-да, акъшам саат алтыда Гулливер гемиге тырмашты.

Бу, Япониядан къайткъан инглиз тиджарет гемиси эди.
Онынъ капитаны Дептфордтан Чон Бидль севимли адам ве гузель бир денъизджи экен.

О, Гулливерни сыджакълыкънен къабул этти ве онъа ляйыкълы бир каюта айырып берди.
Гулливер раатлангъан сонъ, капитан ондан къайдан кельгенини ве не якъкъа кеткенини икяе этмесини риджа этти.

Гулливер къыскъадан озюнинъ башына келип кечкенлерини онъа икяе этти.

Капитан онъа бакъа ве джан сыкъысынен башыны саллаь эди.

Гулливер, капитаннынъ инанмагъаныны ве оны акъылыны ойнаткъан адам эсап эткенини анълады.

Гулливер, о вакъыт ич бир сёзчик айтмайып, озюнинъ джеплеринден арды-сыра лилипут сыгъырлары ве къойларыны тартып чыкъарды ве маса устюне къойды.

Сыгъырлар ве къойлар тогъайлыкътаки киби маса устюне джайраштылар.

Капитан шашкъанындан чокъ вакъыт эсини топлап оламады.
Мына энди Гулливернинъ, онъа темиз, акъикъат айткъанына инанды.

Капитан:

— Бу, дюньяда энъ аджайип бир тарих!
— деп сесленди.
Эгер де Гулливернинъ ялынъыз бир къолайсыз кечкен вакъиасыны козьге алмайджакъ олсакъ, къалгъан бутюн сеяатлары пек гузель кечтилер.
Геми сычавуллары онынъ лилипут айван сюрюсинден алгъан бир дане къойыны ашадылар.

Гулливер озюнинъ каютасынынъ ярылгъан аралыкъларында онынъ тер-темиз кемирильген кемиклерини тапты.
Къалгъан бутюн къойлары ве сыгъырлары аман-эсен эдилер.
Олар узун денъиз ёлуны пек чыдамлы кечирдилер.
Гулливер оларны ёлда сувгъа джибитильген ве порошок киби уфатылгъан пексиметлернен беследи.

Геми Англия ялыларына догъру бутюн къуветинен кетмекте эди.

Гулливер, 1702 сенеси апрель 13-те гемиден озюнинъ тувгъан ялысына тюшти ве аджелеликнен апайыны, къызы Беттини ве огълу Джоннини къучакълады.

Бойлеликнен геми экими Гулливернинъ лилипутлар мемлекетине ве Блефуску адасына олгъан аджайип кезинтиси шай бахытлы битти.
