# Гулливер девбичимли адамлар арасында

## Биринджи болюк: Мен девбичимли адамлар арасына насыл тюштим

Меним Лилипутиядан къайтып кельгениме эки айдан зияде бир вакъыт кечмеди.
Мен эвде раат, ич бир вакъиасыз яшадым.
Лякин раат яшав меним кейфиме уймай эди.
Мына мен янъыдан гемиге миндим ве узакъ сеяаткъа кеттим.

Бир кере биз ачыкъ денъизде ялдагьанда, ель бирден токътады ве орталыкъны бус-бутюн сакинлик сарды.

Капитан:

— Бу яхшылыкъкъа деталь, боран беклемек мумкюн, — деди.

Эм акъикъатен, экинджи куню къоркъунчлы боран къопты.
Денъиз шувулдамагъа башлады.
Бизим елькенимиз патлады.
Биз энди гемини идаре эталмадыкъ.
Ель бизни къайдадыр алып кетти.

Учь куньден сонь боран тынды.
Огде къара корюнди.
Биз татлы сув къыдырмагъа къарар бердик.
Гемиден баркасны тюшюрдик.
Баркаскъа он матрос отурды.
Он биринджиси мен эдим.
Биз сув алмакъ ичюн янымызгъа бир метийчик алдыкъ ве ялыгъа кеттик. 
Ялыда мен матрослардан айрылдым ве бир озюм эппейи вакъыт доланып юрдим.
Тап сонъунда ёрулдым ве айланып денъизге таба кеттим.
Ялыдан даа ухакъта экенде, матросларнынъ баркаскъа отурып, бар къыветлеринен куреклерни чекип, гемиге догъру кеткенлерини корьдим.

Лякин, оларнынъ артындан дев киби адымлагьан не экен?
Мен козьлерими сюрттим.
Эбет, эбет, дос-догъру сув ичинден матросларнынъ артындан балабан бир адам кете.
Онынъ бою бир къулле къадар бар эди.
Сув онынъ тек тизине къадар келе.
Девбичимли адам буюк адымлар ата ве матросларнынъ артындан етмек истей эди.
Лякин кескин къаялар онъа арекет этмек ичюн кедер эттилер.
Матрослар энди узакълашкъан эдилер.

Мен къоркъудан арткъа къайттым.
Меним огюмде къою-къара орман тура.
Мен анда кирдим ве бирден абайлап бакъсам бу орман дегиль де, арпа ызаны экен.

Эр бир арпа башагъынынъ узунлыгъы бизим тереклернинъ бою къадар эди.
Онынъ ичюн ызан манъа орман олып корюнди.
Зорнен ызаннынъ уджуна чыкътым ве бирден къоркъудан буз кесильдим.
Бизим баркаснынъ артындан къув-гъан девбичимли адам киби буюкликте олгъан башкъа бир девбичимли адам дос-догъру манъа къаршы келе эди.

Мен башакълар арасында сакъландым.
Девбичимли адам чевирилип кимнидир чагъыра башлады.

Онынъ сеси кок гудюрдиси киби гудюрдей эди.
Елда айны онынъ озю киби эллеринде буюк оракълары олгъан еди девбичимли адам даа пейда олды.
Булар хызметкярлар эдилер.
Олар шу арада ызангъа тюшти ве арпаны ормагъа башладылар.

Мен къачмагъа башладым.
Мен башакълар арасындан буюк бир зорлукънен ёнедим.
Тап сонъунда арпаларнынъ ельден ерге йыкъылгъан ерине келип еттим.
Мен токъталдым.
Илериге кетмек мумкюн дегиль эди.
Башакълар бири-бирлерине сыкъ чырмашкъанлар.
Оларнынъ къылчыкълары тыпкъы сюнгю киби эдилер.
Олар меним урбамны тешип тап тениме саплана эдилер.

Ёргъунлыкътан нефесим тутулып, мен ерге тыгъырдым ве агъламагъа башладым.
Ах, не ичюн мен догъгъан эвимден кеттим!
Не ичюн къадынымны ве балаларымны къалдырдым!
Шимди бу къор-къунчлы девбичимли адамлар ким бильсин манъа не япарлар.

Шу арада хызметкярлардан бириси манъа якъынлашты.
Эгер де бир адым даа атлагъан олса о, озюнинъ балабан аякъкъапларынен мени эзеджек эди.
Мен къуветими топладым, багъырып олгъаным къадар багъырдым.
Девбичимли адам токъталды, чевресине бакъынды ве тап сонъунда меним ерде олгъанымны абайлады.
Эки пармагъынен мени котерип алды да, козюне якъын кетирди.
Бу вакъыт о меним къабыргъаларымны ойле бир сыкъты ки, агъырысындан тап инъильдейджек къараргъа кельдим.

Мен рувнен девбичимли адамгъа бакътым ве къалтыравукъ сеснен:

— Ялварам сизге, мени ынджытманъыз, — дедим.

Мен, девбичимли адам мени джиренч бир боджек киби атып йиберир, деп пек къоркътым.

Бахтыма, девбичимли адам буны япмады.
О мени эр бир якътан бакъып башлады.
Мен артыкъ козь яшларымы тыялмадым ве онъа мени агъырткъаныны ишаретнен бильдирдим.
Шу арада девбичимли адам мени кольмегининъ этегине къойды ве менимнен озь шорбаджысына чапты.

Шорбаджы мени корип, чокъ тааджипленди.
О, буюклиги узун къол таягъы къадар олгъан тобанны алды ве онынънен меним усть урбамнынъ этегини котерди.
О, гъалиба, мени къонъуз белледи ве меним къанатларымы яхшы этип бакъмакъ истеди.
Бундан сонъ о мени сакътлыкънен ерге тюшюрди ве дёрт аякъ устюне къойды.
Мен шу саат аякъкъа бастым ве яваш-яваш де арткъа, де алдгъа юрип башладым.
Мен бунынънен шорбаджыгъа озюмде асла къачмакъ ниети олмагъаныны косьтермек истедим.

Девбичимли адамлар алкъаланып отурдылар ве дикъкъатнен мени козетмеге башладылар.
Мен шляпамны чыкъардым ве шорбаджыгъа баш эгдим.

Мен онъа юксек сеснен:

— Эфендим, шимдиден сонъ мен сизинъ бойсуныджы хызметчинъизим.
Сизге уфачыкъ бир бахшыш бермекни мусааде этинъиз, — дедим.

Бу сёзлернен мен джебимден кисемни чыкъардым ве оны девбичимли адамгъа бердим.
О, чинатий пармагъынынъ уджуны тюкюрчиклеп, киседен тёгерек бир къач дане алтын акъчаларны онъа япыштырды ве чокъ вакъыткъадже оларны бакъып турды.
О, бу худжур тёгерек шейчиклернинъ неге хызмет эткенлерини ич де анълап оламады.
Тап сонъунда о акъчаларны манъа къайтарды ве оларны кисеге сакъламамны эмир этти.

Девбичимли адам яваш-яваш меним не къонъуз, не де къурт-къымырскъа олмагьанымны, ялынъыз пек уфакъ олып, айны онынъ киби тюшюнджели бир инсан экеними анълады.
О менимнен сёйлешмеге тырышты.
Лякин онынъ давушы меним къулагъыма тыпкъы сув дегирменининъ шувултысы киби келе эди ве мен онынъ ич бир сёзюни анълап оламадым.

Тап сонъунда шорбаджы джебинден явлугъыны чыкъарды ве оны меним огюме яйды.
Явлукънынъ буюклиги геми елькени къадар бар эди.
Мен явлукънынъ ортасына къадар бардым ве къалач киби юмарланып яттым.
Шорбаджы мени бокъчачыкъ ичине багълап эвине алып кетти. 

## Экинджи болюк: Мен шорбаджыда насыл яшадым

Шорбаджы мени озь эвини кетирди ве къадынына косьтерди.
О мени корьгенинен вайваламагъа башлады; онъа санки орьмчек косьтергенлер.
Лякин о меним асла орюмчек дегиль де, айны онынъ озю киби бир инсан экенимни, тек уфакъ олгъанымны тез абайлады.
Къадын манъа тез алышты ве менимнен пек муляйим ола башлады.

Уйле ашы вакътында шорбаджы мени озь янына отуртты.
Къадын бир парчачыкъ эт кести, бир парчачыкъ да отьмек къопарды ве буларнынъ эписини меним огюме къойды.
Мен джебимден чакъымны ве вилкамны чыкъарып ашамагъа башладым.
Девбичимли адамлар дикъкъатнен манъа бакъа эдилер.
Олар, меним эр бир арекетиме тааджип эте эдилер.

Къадын меним огюме эвде тапыла бильген энъ кучюк къадечикни къойды.
Бу къадечикнинъ буюклиги бардакъ къадар бар эди.
Мен оны эки элимнен алдым ве эв бикесине баш эгдим.

— Сизинъ сагълыгъынъыз ичюн ичем, дедим.

Девбичимли адамлар кулюштилер.
Мен къадени къуруттым.
Бахтыма, бу кескинлиги пек зайыф олгъан, кваскъа ошагъан бир шарап эди.
Ондан башкъа мен сархошланып юварланыр эдим.Мен артымда бирден-бирге аджайип бир давуш эшиттим.
Санки бирев буюк культе машинасында чалыша эди.
Мен айланып бакътым.
О десенъ, эв бикесининъ тизлери устюнде отургъан мышыкъ мырылдай экен.
Мышыкъ бизим бугъадан учь кере юксек эди.

Мен башта пек къоркътым ве къачмакъ истедим.
Лякин сонъундан йыртыджы айванлардан къачмакъ керекмегенини хатырладым.
Олар шу саат къачкъаннынъ устюне атыла ве оны парчакесек этелер.
Онынъ ичюн мен озюмни о къоркъунчлы мышыкъкъа ич бир тюрлю эмиет бермеген киби косьтердим.
Бешми, алтымы кере онынъ янындан кечтим.
О, меним эр бир кечювимде менден къоркъып арткъа чекильди.

Шорбаджы манъа ишарет этип масанынъ дигер тарафына — озюне чагъырды.
Мен онъа чаптым, лякин ёлда отьмек къаттысына сюрюнип йыкъылдым.

— О бир ерини агъыртты!
— деп шорбаджы багъырды.

Лякин мен чалт-чалт аякъ устюне атылып турдым, шляпамны салладым ве учь кере “урра” деп багъырдым.
Бундан сонъ шорбаджылар тынчландылар.
Мышыкъ отура ве мырылдай эди.
Эв бикеси оны эллеринен къавий тута эди.

Уйле ашынынъ сонъунда маса янына эки копек кельди.
Оларнынъ эр бирининъ буюклиги дёрт филь къадар бар эди.
Мен энди копеклерден къоркъмадым.
Шорбаджыларнынъ мени ынджыттырмайджакъларыны биле эдим.

Меним бахытсызлыгъыма къучагъында бир яшында бала олгъан дая одагъа кирди.
Бала агълай эди.
Эв бикеси онъа:

— Агълама, агълама.
Бакъ, бизде недай инсанчыкъ бар, — деди.

Бала аман манъа япышты ве агъызына алып кетти.
О мени оюнджакъ белледи.
О аман-аман меним башымы бутюнлей агъызына тыкъкъан эди, мен бар кучюмнен багъырдым.
Бала менден къоркъты ве мени элинден тюшюрип йиберди.

Мен къоркъунчлы юксекликтен полгъа юварландым, эгер де анасы оглюгини тутмагъан олса, мен бойнымны сындырыр эдим.
Бала кене агъламагъа башлады.
Дая оны тынчландырмакъ ичюн, белине асылы балабан шалтыравукъны шалтыратмагъа башлады.
Шалтыравукъ ташнен толу ве яман шалтыраи эди.

Уйле ашындан сонъ эв бикеси мени раатлансын, деп озь ятагъына яткъызды.
О мени темиз джеп явлугъынен орьтти ве одадан чыкъып кетти.
Мен юкъладым.

Юкъу арасында кимнинъдир мени богъгъаныны дуйдым.
Багъырып уяндым.

Меним къаршымда буюклиги азбар колеги къадар олгъан балабан бир сычавул тура эди.
О озюнинъ алд аякъларыны меним якъама тиреген ве тамам юзюме къаршы узун мыйыкъларыны къыбырдата эди.
Къоркъунен озь къылычымны алдым ве сычавулнынъ къурсагъыны ярдым.
Сычавул йыкъылды.
Бу вакъыт ёргъангъа тырмашмакъта олгъан онынъ аркъадашы къоркъты ве артына чекильди.

Шу арада одагъа эв бикеси кирди.
Ольген сычавулны корип, о пек яман къоркъты ве мени элине алды.

— Раатсызланманъыз, манъа ич бир тюрлю ярамай шей олгъаны ёкъ, — дедим.

Бу сёзлеримнен мен эв бикесине къанлы къылычымны косьтердим.
Эв бикеси бундан сычавулны мен ольдюргенимни анълады ве чокъ севинди.

Чокъ кечмеден хызметчи къадын кельди.
О, ольдюрильген сычавулны машанен алды ве пенджереден котерип атты.

Акъшам эв бикесининъ къызчыгъы мени юкълатмакъ ичюн уфачыкъ къокъла кроватчыгъына яткъызды.
Кроватчыкъны комоднынъ ящигине къойдылар ве ящикни сычавуллар кирмесин, деп тавангъа астылар.
Иште шорбаджыда яшагъан бутюн вакътымда мен шай этип юкъладым.

Мен эв бикесининъ къызчыгъынен пек яхшы достлаштым.
О олгъаны докъуз яшында эди.
О мерхаметли, кескин акъыллы бир къызчыкъ эди.
О манъа Инсанчыкъ дей эди, мен де онъа Дая дей эдим.
Озь Даямдан мен ич де айырылмай эдим.
О мени чокъ севе ве эр бир тюрлю беля-къазалардан къорчалай эди.
Эгер де о олмагъан олса, ихтимал, мен девбичимли адамлар мемлекетинде тез гъайып олур эдим.

Меним Даям тикиш тикмеге чокъ севе эди.
О манъа энъ индже басмадан еди дане кольмек тикти ве оларны къокъла легенчигинде озю юва эди.
Мен чокъ севмесем де, сабалары о манъа кийинмек ичюн ярдым эте эди.
Бундан да башкъа, о мени девбичимли адамлар тилинде сёйленмеге огрете эди.
Бизлер Даянен эвде ойнай эдик, о манъа масанынъ, скемленинъ, чыракънынъ, пенджеренинъ насыл адлангъаныны айта эди.

Биз багъчада ойнай эдик, о манъа тереклерге, чечеклерге, исаргъа, кокке, ерге, не дегенлерини айта эди...

Бойледже мен азар-азар бутюн сёзлерни акъылда туттым ве тезден девбечимли адамларнен сербест сёйлеше башладым.

## Учюнджи болюк: Мени къомшу шеэрге, ондан сонъ пайтахткъа насыл алып кеттилер

Бир кунь бизим эвнинъ янында бир къач девбичимли адам келип токътады.
Олардан бириси:

— Мында, корюниште уфачыкъ инсангъа ошагъан, тааджип этиледжекдай бир джанаварчыкъ яшай.
Шорбаджы оны арпа оргъанда, чёльден тапкъан, — деди.

Девбичимли адамларнынъ дигер бириси:

О джанаварчыкъ эки аякъ устюнде юре, деп айталар.
Бизге оны корьмек мумкюн олмазмы экен?
— деп сорады.

Бу сёзлерни эшитип, шорбаджы мени тышкъа алып чыкъты ве уфачыкъ масачыкъ устюне къойды.
Девбичимли адамлар масачыкънынъ башында топландылар.
Мен оларнынъ огюнде бир къач кере арткъа ве алдгъа юрдим, къылычымны къынындан чыкъардым ве оны кери къайтарып къойдым, мусафирлерге урьметнен баш эгип, оларнынъ насыл яшагъанларыны сорадым.

Девбичимли адамлар чокъ тааджиплендилер.
Олардан озю зайыф ве сокъурджа кельген бир къарт меми яхшы этип бакъмакъ ичюн, тёгерек козьлюгини такъты.
Мен онъа айланып бакътым да, кульдим.
Козьлер манъа козь дегиль де, джамлы пенджереден корюнген эки ай киби олып корюндилер.

Манъа бакъып, девбичимли адамлар да кулюштилер.
Къарт ачувланды: о серсем ве тез джаны агъыргъан бир адам эди.
О меним шорбаджымны четке алып кетти ве онынънен пысырдап сёйлешмеге башлады.
Манъа къаршы о насылдыр ярамагъан ой ойлагъан киби кельди.
Ойле де олып чыкъты.
Эртеси куню Дая меним яныма гъамлы ве агълагъан бир алда чыкъты.
О:

— Меним гъарип Инсанчыгъым, экимизни буюк бир къайгъы беклей.
Меним бабам сени паранен халкъкъа косьтермеге къарар берди.
Онъа бу кенъешни тюневинки ярамаз къартчыкъ берди.
Биз тезден шеэрге кетеджекмиз ве сени де озюмизнен аладжакъмыз, — деди.

Дая аджджы козь яшлары тёкти.
О манъа насыл да олса бир де-бир къолайсыз ал олмасын, деп къоркъа эди.
Мен де къайгъыгъа далдым.
Уфакъ клоун олып халкънынъ гонъюлини алмакъ асла зевкълы бир иш дегиль.

Лякин не япа билирсинъ.
Бир къач куньден сонъ мени къутугъа къойды ве шеэрге алып кеттилер.
Шорбаджы атнен кете эди.
Онынъ артында исе къолунда къутунен Дая отура.
Дая манъа отурмасы йымшакъча олсун деп, къутунынъ астына тюймели къокъла ёргъанчыгъыны къойды.
Лякин ёргъанчыкъ манъа файда бермеди.
Ат пек чапкъанындан къуту зияде саллана ве мен къутунынъ де бир тарафына, де дигер тарафына урула эдим.
Шеэрге кельгенде, мен ёргъунлыкътан зорнен арекет эте эдим.

Биз “Ешиль Къартал” мусафирханесинде токътадыкъ.
Шорбаджы бизим кельгенимизни халкъкъа илян этмек ичюн шу саат деллял тутты.
Деллял буюк труба алды ве онынънен шеэрни доланмагъа кетти.
О эр бир сокъакъ башында трубасыны багъырта ве халкъкъа “Ешиль Къартал” мусафирханесинде уфакъ джанаварчыкъ къадар олгъан, бир къач сёзлер айта бильген ве эглендириджи чешит шейлер япкъан адеттен тыш бир карлик косьтергенлерини илян эте эди.

Мусафирханеге бир чокъ халкъ чапышып кельди.
Бизге сейирджилерни отузар-отузар ёллай эдилер.
Мен эв ортасында буюк маса устюнде тура эдим.
Маса янында курсюде Дая отура эди.
О манъа не япмакъ кереклиги акъкъында эмир бере ве мени ич кимсе ынджытмасын, деп бакъа эди.

Мен сейирджилер огюнде арткъа, алдгъа догъру юре, Даянынъ чешит суаллерине джевап берем, къылычымны саллай, сейирджилернен сёйлеше ве тап сонъунда Даянынъ сагълыгъы ичюн бир оймакъ шарап иче эдим.

Девбичимли адамлар кулюше ве эллерини шапылдата эдилер.
Сейирджилер он эки кере денъиштилер ве манъа да айны шейлерни он эки кере текрарламакъ керек олды.
Сонъуна таба олар мени яман бездирдилер.

Дая манъа бакъмагъан бир арада, аз къалды мени сакъатлайджакъ эдилер.
Насылдыр бир огъланчыкъ скемлеге секирип минди, бар къуветинен манъа догъру джевиз тыгъыртты.
Джевизнинъ буюклиги бизим къабакъ къадар бар эди, табиий о шу дакъкъасы меним башымы эзер эди.
Меним бахтыма, ярамаз баланынъ джевизи къыя кетти.
Оны скемледен тартып тюшюрди ве эвден къувып йибердилер.

Биз бир къач куньлер озь унерлеримизни косьтердик ве ондан сонъ эвге къайтып кельдик.
Мен о къадар ёрулдым ки, аякъ устюнде зорнен тура эдим.
Лякин шорбаджы мени раатландырмакъны акъылына биле кетирмей эди.
Бир къач куньден сонъ биз янъы сеяаткъа чыкътыкъ.
Бу кереси шорбаджы мени мемлекетнинъ эр бир тарафына алып кетти.

Урулып бир де-бир ерим агъырмасын, деп къутунынъ кенарларына йымшакъ басма мыхлады ве табанына тёшек джайдылар.
Атны сыкъ токътата эдилер, токътагъан сайын темиз ава алмам ичюн Дая мени къутудан чыкъара эди.

Бизлер чокъ шеэрлерге бардыкъ ве эр бир шеэрде озь унеримизни косьтердик.
Меним саран шорбаджыма акъча акъты да-акъты.
Тап сонъунда бизлер девбичимли адамларнынъ къыралы яшагъан пайтахткъа кельдик.
Шорбаджы унеримизни косьтермек ичюн къырал сарайына якъын бир ерден буюк бир зал киралады.
Мен бу залда куньде он кере чыкъышта булуна эдим.
Бутюн халкъ сынъырсыз бир дереджеде зевкълана эди.

Мен энди девбичимли адамларнен сербест лакъырды эте башлагъан эдим.
Бу да бир тарафта турсын, мен энди элифбени де огренген эдим ве чешит тюрлю китаплар окъуй эдим.
Арифлерни манъа Дая косьтерди.
О манъа сатылышта олгъан энъ уфакъ элифбени алды.
Бу элифбедеки арифлер худжур эдилер, бизимкилерине ич де ошамай эдилер.
Мен чокъ вакъыткъадже оларны акъылда туталмадым.
Лякин Дая сабырлы оджапче эди.
Мен элифбенинъ сонъ саифесинедже огренгенге къадар, о менимнен куньде эки кере чалыша эди.

## Дёртюнджи болюк: Мен къырал сарайына насыл тюштим

Меним шорбаджымны саранлыкъ саргъан эди.
О байыгъан сайын даа да чокъ пара къазанмакъ истеди.
О, халкъкъа меним унеримни куньде он кере косьтере ве манъа раатлыкъ бермей эди.
Сонъсонъуна мен о къадар арыкъладым, тап бир скелетке ошап къалдым.
Шорбаджы мени тезден олер, деп къарарлаштырды.

Тамам бу вакъытта мусафирханеге къыралнынъ офицери чапып кельди.
О меним шорбаджыма:

— Къыраличе Инсанчыкъны сарайгъа кетирменъизни эмир этти, — деди.
— Къыраличе онынъ насыл бир джанаварчыкъ олгъаныны корьмек истей.

Шу саат мени сарайгъа алып кеттилер ве Къыраличеге косьтердилер.

Къыраличе:

— Инсанчыкъ, мен сенинъ сарайда яшамакъ ичюн къалманъы истейим.
Сен бунъа не айтарсынъ?
— деди.
Мен боюн эгип:

Ханым, мен севинчнен сизнинъ янынъызда къалыр эдим, лякин бильмейим меним шорбаджым разы олурмы?
— дедим.

Шорбаджыны чагъырдылар.
Къыраличе шорбаджыдан яхшы фиятнен мени сатып-сатмайджагъыны сорады.
Шорбаджы мени бинъ алтынгъа сатмагъа разылыкъ берди.
Къазнаджы шу саат онъа бу акъчаны сайып берди.

Мен бу ерде къыраличеден менимнен бирге меним Даямнынъ да къалмасыны риджа эттим.
Къыраличе разылыкъ берди.
Меним Даям чокъ севинди: о мени чокъ севе эди, менден айырыламады.
Шорбаджы да севинди: онынъ къызы шимди сарайгъа ишке кирди.
О менимнен пек яхшыджасына сагълыкълашты, лякин мен онъа бир сёз айтмадым.
Мен бу саран инсангъа пек яман ачувлы эдим. 
О куньден башлап манъа яшамасы къолайлашты.
Къыраличе мени къайгъыра эди.
Къыраличенинъ дюльгери манъа агъачтан уфакъ эвчик япты.
Бу эвчикнинъ де тек бир одасы бар эди, — о да меним ятакъ одам эди.
Бунынъ таваныны керек вакъытта котермек ве эндирмек мумкюн олсун, деп петиллер къойгъан эдилер.
Эвчикте къокъла кроваты ве эки дане де урба шкафы тура эди.
Меним Даям эр кунь саба таванны котере, краватьны авагъа чыкъара ве оны джыйыштыра эди.
Акъшам кроватьны ерине къоя ве таванны эндире эди.
Бундан гъайры манъа филь кемигинден эки креслочыкъ, эки масачыкъ ве бир де шейлерими къоймакъ ичюн сандыкъ япкъан эдилер.
Мени бир ерден экинджи бир ерге авуштыргъанда урулып бир ерини агъыртмасын, деп эвнинъ ичтен бутюн ерине йымшакъ басма мыхлагъан эдилер.
Мен къапыгъа кильт япмаларыны риджа эттим: мен гедже сычавуллар кирмесинлер, деп къоркъа эдим.
Чиленгир килитке уфачыкъ бир анахтарчыкъ япты, бу ернинъ халкълары омюрлеринде даа бойле анахтар корьмегенлер.
Бу анахтар меним джебиме зорнен сыгъа эди, лякин мен оны даима янымда ташый, юкъламагъа яткъанда къапыны килитлей эдим.

Манъа урбаны энъ индже йипек басмадан тиктилер.
Эр алда о бизим ёргъанлардан къалын эди.
Ве мен бу янъы урбагъа чокъ вакъыткъадже алышып оламадым.

Урба азыр олгъан сонъ, къыраличе мени кийиндирип, озь акъайы — къыралгъа косьтермек ичюн, къыралнынъ иш одасына алып кетти.

Къырал зорнен манъа айланып:

— Ханым, не вакъыттан берли сиз бу джанаварчыкъкъа муаббетлик косьтере башладынъыз, — деп сорады.

Къыраличе:

— Сиз янълышасынъыз, падишам, бу уфакъ инсанчыкъ, айны бизим киби тюшюнджели бир барлыкъ, — деди.

Къыраличе мени язы масасынынъ устюне къойды ве башыма келип-кечкенлерни къыралгъа айтмамны эмир этти.
Мен айткъан вакъытта къырал манъа дикъкъатнен бакъа ве бакъкъан сайын даа зияде тааджиплене эди.
Манъа ойле корюле эди ки, о меним айткъанларыма чокъ инанмай эди.
Меним башыма келип-кечкенлер онъа зиядесинен тааджипли кельди.

Къырал озь девлетининъ энъ акъыллы учь дане адамыны озюне чагъыртты.
Бу эфендилер мени лупа аркъалы дикъкъатнен бакътылар ве нетиджеде меним дюньяда энъ бичаре бир барлыкъ олгъанымны къарарлаштырдылар.

Олар:

— О чокъ чапамай, терекке тырмашмагъа бильмей, ерге юва къазалмай.
О насыл этип яшай ве ненен кечине экен, меракълы шей?
— дедилер.
Манъа агъызымны ачмамны ве тишлеримни косьтермемни эмир эттилер.

Акъыллы адамлар:

— Онынъ тишлери тыпкъы бизим тишимиз киби тизильген, — деп къиймет кестилер.
— Лякин озюне ашны насыл тапа экен?
Сычан бу инсанчыкъ тан он кере къуветлидир.
Мышыкъ оны озь панджасынен эзе билир.
О, чешит боджеклер ве къуртчыкълар ашап кечинсе керек, — дедилер.
Янъыдан меним ким экенимни ве къайдан пейда олгъанымны тюшюнип башладылар.
Лякин акъыллы адамлар насыл ойланса ве не къадар да озьлерининъ акъыллы башларыны ёрсалар да, меним акъкъымда къатты бир шей айтып оламадылар.

Къырал чырайыны сытты ве акъыллы адамларны эвлерине къувып къайтарды.
О меним айткъанларымнынъ догъру олгъаныны анълады, онынъ акъыллы адамлары исе узакъта, денъизден о тарафта, тыпкъы мен киби уфакъ инсанлар яшайлардыр, деген шубеге биле къалмадылар.

Къырал озь къадынына:

— Бу тааджип этиледжекдай инсанчыкъ ичюн яхшы къайгъырманъызны истейим.
Барсын о меним сарайымда яшасын ве ич бир шейге ихтияджы олмасын, — деди.

Къыраличе мени чокъ севди ве эр кунь озюнен бирге уйлелик ашамагъа чагъырды.
Меним масачыгъымны онынъ сол тирсеги янына къоя эдилер.
Мен масачыкъ башына отура, кумюш чинчанакълардан ашай эдим.
Къыраличе, сенинъ савутларынъ бала оюнджакълары сатылгъан тюкянлардаки къокъла сервизлерине ошай, дей эди.
Дая эр вакъыт аштан сонъ меним савутларымны юва ве оларны кумюш къутугъа къойып даима озь янында алып юре эди.

Мен озь пайыма тийген этни кучюк парчачыкъларгъа догърап яваш-яваш ашай эдим.
Къыраличе исе агъызына бутюн домуз баджакъларыны къапа ве оларны буюк кубдеки шарапнен сылата эди.
Бу кубнинъ буюклиги бизим метий къадар бар эди; къыраличе оны нефес алмай бир котергенде ичип битире эди.

Мен азар-азар девбичимли адамларгъа алыштым ве оларнен достлаштым да.
Олярнынъ эписи манъа муляйим ве саф гонъюлли эдилер.
Тек бир къыралнынъ карлиги манъа раатлыкъ бермей эди.
Мен кельгенге къадар о бутюн мемлекетте энъ уфакъ бир инсан экен.
Эр ким онъа бакъа ве онъа тааджиплене экен.
Мен пейда олгъан сонъ онъа дикъкъат этмей башладылар: мен карликтен пек чокъ кере уфакъ эдим.
Карлик манъа яман ачувлы эди.
О мени пек чокъ вакъыт эриштире ве меним боюма куле эди.
Мен де ондан къалышмай эдим, эриштирип олгъаным къадар эриштире эдим.
Карлик даа зияде ачувлана эди. 
Бир кере къыраличе уйле ашында сюектен иликни чыкъарды, бош сюекни исе чинчанакъкъа къойды.
Карлик буны коре къалып, секирип курсюге минди ве мени эки элинен илиштирип алды да бош сюекке тыкъты.
Мен омузларыма къадар о бош сюекнинъ ичине кирип кеттим.
Бу вакъытта Дая буфетке кеткен, къыраличе исе ич бир шей абайламай эди.
Мен багъырмагъа утандым ве индемей отурдым.
Кене яхшы сюек сыджакъ дегиль эди, ондан башкъа аякъларымы якъмакъ ихтималы бар эди.
Тап сонъунда къыраличе карликнинъ не япкъаныны корьди ве мени сюектен тартып чыкъарды.
Карликни къамчыладылар ве эгер де мен оны къорчаламагъан олсам, иштен де чыкъарып йиберир эдилер.
Иш шимдилик бунынънен битти.

Лякин карлик бунынънен сынъырланмады.
О акъикъий суретте менден ачувыны алмакъ истеди.
Куньлерден бир кунь уйле ашында о меним якъамдан тутты да, чий къаймакъ толу кумюш чанакъ ичине ташлады.
Мен къулагьыма къадар бат тым, эгер де ялдамагъа бильмеген олсам, чанакънынь тап тюбюне къадар кеткен эдим.
Бу вакъытта Дая башкъа одада эди, къыраличе исе шашып къалды, манъа насыл ярдым этеджегини бильмеди.
Бахтыма, Дая тез чапып кельди ве мени чий къаймакътан чекип чыкъарды.
Мени тёшекке яткъыздылар.
Урбаларымны чыкъарып атмакъ керек олды: о хараплангъан эди.
Карликни янъыдан къамчыладылар ве бундан да башкъа мен ичине тюшип ювунгъан чий къаймакъны онъа ичмеге меджбур эттилер.
Къыраличе карликке чокъ ачувланды ве бир къач куньлерден сонъ оны бир намлы къадынгъа багъышлады.
Шу куньден сонъ мен о джиренчнен корюшмедим.

## Бешинджи болюк: Кезмеге чыкъкъан вакъытларда меним башыма кельген белялар акъкъында 

Меним сагълыгъым яваш-яваш яхшылашты.
Дая мени ава алсын, деп сыкъ-сыкъ кезмеге алып чыкъа эди.
Къыралнынъ дюльгери меним ичюн айрыджа бир ёл къутусы япты.
Къутунынъ пенджерелери тельнен тарттырылгъан, кенарларына исе эки къавий тогъа пекитильген эдй.
Дая бу тогъаларгъа къайыш кечире де, белиндеки къушагъына тюймелей эди.
Сонъ биз арабагъа отурып кезмеге кете эдик.

Базы вакъыт Дая къутуны арабаджыгъа бере, о да къутуны тизине къоя эди.
Мен де о пенджереден, де бу пенджереден бакъып, сокъакъта олгъан эр шейни коре эдим.
Къутуда меним ёл ятагъым, эки скемле ве бир де масам тура эди.
Буларнынъ эписи табангъа пек яхшы этип пекитильген эдилер.
Тавангъа асувлы чельтер салынджакъ бар эди.
Мен силькинювден ёрулгъан вакъытта, чельтер салынджакъкъа минип ята эдим ве салынджакъта саллангъан киби саллана эдим.

Мына биз Даянен шеэрнинъ энъ буюк сокъагъындан кетемиз.
Сокъакънынъ эр эки тарафында да буюк эвлер тура, эр бир тарафта бир чокъ халкъ юре эди.
Мына балыкъчылар келелер ве базаргъа буюк кит балыкълары кетирелер.
(Бу ернинъ факъырлары кит балыгъындан балыкъ шорбасы пиширелер.
Кит балыгъынынъ эти пек дамсыз, лякин пек уджуз эди.) Мына къыралнынъ атлылары кетелер.
Олар арбий талимге ашыкъалар.
Атлы девбичимли адамлар мейданлыкъкъа барып еттилер, ве бирден-бир команданен къылычларыны чыкъарып авада салладылар.
Баш устюнде къылыч ялтырады дегиль де, санки он бинъ яшын бир кереден яшынлады.

Бизим арабамызнынъ этрафына бир сюрю ачыкъ агъызлар джыйылышып багъырыша, кулюше ве пармакъларынен мени косьтере эдилер.
Мен ичериге чекиле, шаматадан къулакъларым сагъырланмасын, деп пенджерени къапата эдим.

Дая мени сарай багъчасына сыкъча алып бара, кезиндирмек ичюн къутудан чыкъара, ерге тюшюре эди.

Бир кере, о вакъыт даа карлик сарайда яшай эди, биз онынънен карлик алма терегининъ тюбюнде ойнай эдик.

Мен онъа:

— Бакъса, не къадар меракълы шей, бутюн тереклер юксек, бу алма тереги исе тыпкъы карликлер киби, — дедим.

Карлик, мен оны эриштиредирим, деп белледи ве манъа яман ачувланды.
О анъдырып юрди де мен алма терегининъ тюбюнден кечкенде, башымнынъ тёпесиндеки терекни силькти.
Алма терегинден буюк-буюк алмалар тёкюльдилер.
Оларнынъ эр бири метий буюклигинде эди.
Алманынъ бириси меним белиме тюшти, мен йыкъылдым ве ерге джалпайып къалдым.
Къыраличе карликни джезалайджакъ эди, лякин мен оны якъладым, шу себептен оны багъышладылар. 
Мен девбичимли адамлар мемлекетинде яшагьанда, меним башыма пек чокъ бахытсызлыкълар келип кечти.
Меним киби уфакъ инсанчыкъны ынджытмакъ къыйын бир шей дегиль эди.
Куньлерден бир кунь Даясыз бир озюм тогьайлыкъта кезип юргенде, бирден къоркъунчлы бурчакъ ягъмагъа башлады.
Бурчакъ мени ерге йыкъты ве ойле токъмакълады ки, мен та эсимни джойдым.
Зар-зорнен дёртаякълап, бостан ёлакъларына кельдим ве ерге юзю-къоюн ятып сакъландым.
Дая мени къыдырып юргенде, олю киби эзилип ята эдим.
Бу алдан сонъ мен он куньгедже кроватта яттым.

Кене де шу багъчада манъа бир къолайсыз ал даа олды.
Бу сефер де кене мен бир озюм кезе эдим.
Дая озюнинъ аркъадашларынен багъчанынъ экинджи бир башында ойнай эди.
Мен раатланмакъ ичюн терек тюбюнде ятып башыма келип-кечкен худжур алларны ойлай эдим.
Бирден чалылар тюбюнден балабан беяз бир копек атылып чыкъты да, мени йыртыджы агъызына илиштирип алды, озь шорбаджысы — багъчевангъа алып кетти.
Копек, багъчеванны къыдырып тапты, сакътлыкънен мени онынъ аякълары янына къойды ве озю къуйругъыны саллап четке чекильди.
Кене яхшы тербиеленген копек эди, о мени тишлемек дегиль, урбаларымны биле йыртмады.
Багъчеван пек яман къоркъты.
О мени ерден котерип алды ве кейфимни сорады.
Лякин къоркъудан меним нефесим тутулгъан эди, мен ич бир шей айталмадым.

Бундан сонъ Дая мени янъгъыз ич бир ерге йибермеди.
Бу мени яман гонъюльсизлендирди.
Мен озюмнинъ ялынъыз башыма япкъан кезинтилеримни чокъ севе эдим.
Ялынъыз олгъанда озь акъкъынъда ойланмакъ къолай олып, узакъ мемлекетинъни хатырламакъ яхшы келе.
Бундан себеп мен башыма сыкъ-сыкъ келип-кечкен бир чокъ уфакъ къолайсызлыкъларны Даягъа айтмай эдим.

Бир кере меним устюме шаин къушу атылды, эгер де мен ондан чалылар арасына сакъланмагъан олсам, эбет де о мени панджаларынен сыкъып алып кетер эди.
Бир кере де, мен богъазыма къадар эрлен ювасына тыгъырланып кеттим ве бутюн урбаларымны былаштырдым.
Уфакъ къушлар менден асла къоркъмай эдилер.
Олар чокъусы вакъыт меним янымда къурт-къырмыскъа къыдырып секирише эдилер.
Акъылымдадыр, бир шейге ярамагъан къаратавукънынъ бириси зияде арсызланаракъ, манъа сабалыкъ ашамакъ ичюн Дая берген бир парча локъумны къолумдан чокъып алгъан эди.
Мен ондан озь локъумымны аладжакъ олгъанда, къаратавукъ манъа айланды да, агъырттырып къолумны чокъуды.
Бойледже манъа озь сабалыкъ ашымнен сагълыкълашмакъ керек олды.

Атта кийик балкъуртлар биле менден къоркъмай эдилер.
Куньлернинъ биринде мен ачыкъ пен джеренинъ янында отурып, татлынен отьмек ашай эдим.
Бирден къулакъ тындырыджы зувулты эшиттим.
Зан этерсинъ меним пенджеремнинъ тюбюнде йигирми дане къавал чала эдилер.
Эвге бир къач дане кийик балкъурт кирди, оларнынъ эр бири бир чиль къадар бар эди.
Кийик балкъуртлар татлыгъа далдылар ве меним отьметмни парча кесек этип алдылар.
Бар кучьлеринен зувулдап.эвнинъ эр бир тарафына уча эдилер.
Мен бу арада къылычымны чыкъардым ве джиренч къуртларгъа къаршы атылдым.
Дёрт данесини ольдюрдим, къалгъанлары пенджеречиктен чыкъып къачтылар.
Урулгъан кийик балкъуртлар чалкъа ята ве даа инелерини сильките эдилер.
Оларнынъ инелери тыпкъы тикиш инеси киби узун ве уджлу эди.
Мен бу дёрт дане кийик балкъуртны айбетлеп сакъладым ве сонъ дигер надир олгъан шейлернен Англиягъа алып кельдим.
Учь данесини музейге бердим ве дёртюнджисини озюме хатыра этип къалдырдым.

## Алтынджы болюк: Мен къыраличенн насыл эглендиреэдим

Къыраличенинъ мусафирлер одасында буюк пианино тура эди.
Мен бала экенде азачыкъ музыка чалмагъа огренген эдим, шимди исе акъылыма, озь аваларымнен къыраличени эглендирейимчи, деген шей тюшти.
Мен бойле буюк музыка алетинде чалмакъ ичюн пек яман уфакъ эдим.
Мына мен о вакъыт не тюшюндим.

Мен озюме къавий агъачтан эки дане агъыр сопа кестим.
Сопаларнынъ къалын башларыны, клавишлерни бозмасын, деп сычан терисинен сардым.
Пианинонынъ янына балабан скемле кетирдилер ве мени онынъ устюне котерип къойдылар.
Мен скемле устюнде арткъа, алдгъа чапып сопаларнен клавишлерге ура эдим.
Мына бойле айнеджиликнен мен къыраличеге бир-эки инглиз авалары чалдым.
Къыраличе чокъ хошланды.
Лякин мен тез чапувдан себеп зорнен нефес ала эдим.
Музыка манъа къолайгъа отурмады.

Къыраличенинъ озю башкъа бир эглендже тюшюнип чыкъарды.Бир вакъытты о манъа: 
— Инсанчыкъ, сен къайыкъ идаре этмеге билeсинъми?
Бу сенинъ сагълыгъынъ ичюн пек файдалыдыр, — деди.

Мен:

— Ханым, къайыкъ идаре этмеге билем, лякин меселе шундан ибарет ки, мындаки къайыкълар меним ичюн къарардан зияде буюклер, мен оларны башарып оламам, — деп джевап бердим.

Къыраличе:

— Сенинъ бу къасеветинъе ярдым этмек къолай, — деди.

О, шу куню дюльгерге оюнджакъ киби дирекли къайыкъ ве эм де курек япмакъны эманет этти.
Он куньден сонъ къайыкъ азыр олды.
О пек дюльбер эди ве мен оны бир бакъышта бегендим.
Бундан сонъ дюльгер буюк бир текне япты.
Акъмасын, деп текнени пек яхшы этип зифтледилер ве оны буюк бир одагъа къойдылар.
Текнеге сув къойдылар ве къайыкъны да онынъ ичерисине тюшюрдилер.

Эр шей азыр эди.
Мен къайыкъкъа миндим ве курек чекип башладым.
Сарай къадынлары текненинъ этрафына топландылар.
Оларнынъ базылары ельпазелерини чыкъарып саллап башладылар.
Ель котерильди.
Мен тез-тез елькенни котердим, елькен къабарды ве къайыкъ тез-тез огге ёнеди.
Къыраличе кульди ве хызметчилерине къайыкънынъ экинджи тарафындан уфюрмелерини эмир этти.
Мен елькенни атикликнен авуштырдым, къайыкъны айландырдым ве алып къайттым.
Меним бу атиклигиме эписи сукъландылар.
Ялдавдан сонъ Дая меним къайыгъымны озь одасына алды ве къу русын, деп оны мыхкъа ильди. 
Бир кере къайыкънен ялдагъанда, башыма бир беля кельди.
Хызметчи текнеге сув къойгъанда абайламай сувнен бирге балабан бир бакъаны да текне ичине джиберген.
Мени къайыкъкъа минсеткенде, бакъа сув тюбюне сакълангъан экен, мен оны корьмедим.
Лякин мен текненинъ ортасына ялдап кеткеним киби, бакъа меним къайыгъыма атылып минди ве меним башымнынъ устюнден арткъа, алдгъа атлап башлады.
Мен курекни котердим де, бар къуветимнен бакъанынъ башына къакътым.
Бакъа шу саат сув тюбюне кетти ве бир даа корюнмеди.

Лякин энъ къоркъунчлы беля маймуннен олды.
Мен мында ойле бир къоркъу корип кечирдим ки, айтмасы биле зор.
О шойле олгъан эди.

Бир сыджакъ яз куню Дая мусафирликке кетти ве меним бир озюмни эвде къалдырды.
Мен озь эвчигимде отура ве юкъусырай эдим.
Бирден ода ичерсинде бир тасырды къопты.
Мен эвден чыкъып бакътым ве къоркъудан ичериге чекильдим.
Ачыкъ пенджереден балабан бир маймуннынъ ичериге кирип, ода ичерсинде чапкъаныны корьдим.
О бирден меним эвчигиме окъталды, оны панджасынен илиштирип алды ве бакъмагъа башлады.
Мен кошеге пысып отурдым, къыбырдамагъа биле къоркътым.
Лякин маймун пенджереден бакъты, мени корьди ве къапыдан юньлю панджасыны узатты.
Манъа кровать астына сакъланмакъ керек эди.
Лякин мен энди къоркъудан озь-озюмден кечкен эдим ве башкъа бир кошеге чаптым.
Маймун мени тутмакъ ичюн тырышты.
Мен ондан бир — эки кере даа айнеджиликнен къуртулдым, лякин учюнджисинде о меним урбама япышты ве мени тышарыгъа тартып чыкъарды.

Маймун, гъалиба, мени уфакъ маймун баласы белледи.

О мени багъырына басты ве пек муляйимликнен юзюмни сыйпап башлада.
Мен къуртулмакъ истедим.
Лякин мында къуртулманынъ да чареси ёкъ эди.
Маймун мени ойле бир сыкъты ки, тап кемиклерим шытырдады.
Мен ювашландым ве артыкъ бир пармагъымны биле къыбырдатмадым.

Къапы бир кереден ачылды, ве эвге Дая кирди.
Маймун пенджереге атылды.
О учь панджасынен сув трубасына басты ве тезликнен эвнинъ тёпесине тырмашты.
Дёртюнджи панджасынен исе мени тута эди.
Узакътан меним Даямнынъ къоркъунчлы давушы эшитиле эди.
Гъарип къызчыкъ меним недай аджыныкълы бир алда олгъанымы корип, къоркъусындан аз къалды акъылыны ойнатаязды.

Сарайда олгъанларнынъ эписи аякъкъа къалкътылар.
Хызметчилер мердивен кетирмек ичюн чаптылар.
Йип кетирдилер.
Эв алдында бир чокъ халкъ топланды.
Эписи башларыны саллап юкъарыгъа бакъа эдилер.
Маймун эвнинъ та тёпесинде отура эди.
О, бир панджасынен уфакъ баланы туткъанлары киби мени тута эди, дигер панджасынен агъызына джевиз тыкъыштыра эди.
Буларны о янакъ арты торбаларындан чыкъара эди.
Мен джевиз ашавны ред эткеним ичюн маймун меним елькемден къакъты.

Не япаджакъсынъ?
Балалар эв тёпесинден маймунны къоркъутып тюшюрмек ичюн таш шыбалай эдилер.
Лякин оларгъа бу ишни ясакъ эттилер.
Таш манъа тийип башымны теше биле эди.

Бир къач мердивен къойдылар; бир къач адам эв тёпесине чыкъты.
Маймун учь аякънен узакъ кетип оламайджагъыны анълады.
Мени эв тепесине ташлады, озю исе къомшу эвнинъ тёпесине атлады.

Мен бир озюм къоркъунчлы юксекликте къалдым.
Истенильген дакъкъада мен ерге юварлана биле эдим.
Эгер де ель бираз къаттыджа эскен олса, мени котерип ата билир эди.
Бахтыма, бу олмады.
Меним Даямнынъ хызметчиси юрекли бир огълан эди, биринджи о келип, мени озь джебине къойды ве аманлыкънен ерге алып тюшти.

Маймунны шу куню туттылар ве айванат багъчасына ёлладылар.
О куньден сонъ сарайда ич бир тюрлю айван тутмадылар. 

## Единджи болюк: Мен девбичимли адамлар мемлекетини насыл терк эттим

Меним девбичимли адамлар мемлекетине тюшкениме энди эки йыл кечкен эди.
Мен озь Ватанымны чокъ сагъындым.
Къыраличе мени не къадар севсе де ве онынъ сарай кишилери де мени не къадар къайгъырсалар да, мен олар ичюн тыпкъы оларнынъ озьлери киби акъикъий бир инсан дегиль де, кулюнчли уфакъ бир джанаварчыкъ эдим.
Бу мени пек яман ашшалай эди.
Лякин мен не япа билир эдим?
Меним Ватаным, меним догъмушларым ве достларым денъизнинъ о тарафында, узакъта эдилер ве бир даа оларнен корюшип оладжагъыммы, ёкъмы, бильмей эдим.

Учюнджи йылнынъ башында къыралнен къыраличе сеяаткъа кетиллер.
Биз, Даянен, оларнен бирликте кеттик.
Олар мени озюмнинъ ёлджулыкъта алып юре тургъан къутумнен алдылар.
Бу къутугъа келишикли йипек чельтер салынджакъ асылгъан эди.
Елда мен чельтер салынджакъкъа мине, саллана-саллана онынъ устюнде юкълай эдим.
Чельтер салынджакъта ятув мени о къадар силькитмей эди. 
Дюльгер ичериге тазе ава кирмеси ичюн, къуту нынъ устюнде, тамам меним чельтер салынджагъымнынъ тёпесинден тёгерек пенджеречик ачкъан эди.
Авалар ярамагъан вакъытларда пенджеречик сыкъ капана эди.
Хызметчи къутуны элинен тута бильмеси ичюн, дюльгер къутунынъ устюне бир демир алкъа пекиткен эди. 
Биз денъиз кенарындаки буюк шеэрге кельдик.
Мен сабырсызлыкънен денъизни корьмеге ашыкътым.
“Ким биле, бу мени девбичимли адамлар мемлекетине чыкъарып ташлагъан денъиз,бельки не вакъыт да олса мени кене озь мемлекетиме къайтарыр?” — деп тюшюндим.

Меним бахытсызлыгъыма, Дая ёлда сувукълангъан, артыкъ эвден чыкъып оламады.
Мен, озюмнен бирге энди бир къач керелер менимнен кезмеге чыкъкъан ве мени пек зияде севген, алчакъ гонъюлли кучюк хызметчини ёлламаларыны риджа эттим.
Даянынъ мени бу кезинтиге не къадар истемей ёллагъаныны ич бир вакъыт унутмам.
Бичаре къызчыкъ менимнен сагълыкълашкъанда яныкънен агълады.
Санки о, мени сонъ кере корьгенини биле эди.

Хызметчи къутуны алды ве мени ялыгьа кетирди.
Мен къутуны къая чыкъынтысына къоюлмасыны эмир эттим, хызметчини исе ювунмагъа джибердим.
Хызметчи кетти.
Мен бир чокъ вакъыт денъизге бакътым, сонъ пенджерени къапаттым, ёлда пек ёрулгъан эдим, чельтер салынджакъкъа чыкъып яттым ве юклап къалдым.
Кьуту бирден къоркъунчлы дирильдеди.
Мен козюмни ачтым.
Манъа, къуту устюне пекитильген демир алкъадан тутып кимдир къутуны алгъан киби кельди.
Къуту юксек котерильди ве къоркъунчлы бир тезликнен узакъларгъа кетти. 
— Ярдым этинъиз!
— деп багъырдым.

Лякин багъырмакъ неге керек эди!
Мен пенджереден бакътым, кокнен булутлардан башкъа бир шей корюнмей эди.
Меним башым устюнде кимнинъдир буюктен-буюк къанатлары шувулдай эди.
Бу къартал олса керек, о, къутуны алып, оны къаялар устюне ташламакъ ичюн алып кетедир.

Къарталлар къаплыбакъаларны ойле япалар.
Олар къаплыбакъаларны таш устюне ташлай да,къапыны къырып къырып ашайлар. 
Бирден къуту о якъбу якъкъа салланды.
Устте тыныкъ урувлар эшитильди.
Меним къарталыма башкъа къарталлар учып кельди, къутуны ондан тутып аладжакъ олдылар.
Авада къавгъа башлады.
Мен бирден къутунынъ къоркъунчлы бир тезликнен ашагьы догъру юварлангъаныны сездим.
Меним нефесим тутулды.
Пек яман къоркъунчлы бир чайпалув олды ве къутуны гедже киби къаранлыкъ басты.
Мен къутунынъ денъизге тюшкенини, онынъ энди сувнынъ тюбюне кеткенини анъладым.
Бир дакъкъа кечти.
Къуту яваштан котерильмеге башлады.
Чокъкъа бармадан пенджеренинъ юкъарысындан ярыкъ корюнди.

Меним бахтыма, къуту пек къавий япылгъан эди, ондан себеп сувгъа тюшкенде парланмады.
Атта онъа сув биле пек аз кирди.
Лякин бозулгъан авада меним нефесим тутула эди.
Насыл да олса мен чельтер салынджагъымдан пенджереге етиштим ве пенджерени бираз ачтым.
Темиз ава мени тазертти ве мен азар-азар къоркъуны савуштырдым.

Мен иште бу вакъыт насыл бир къоркъунчлы вазиетте олгъанымы анъладым.
Эгер пенджеренинъ бир козю къырылгъан олса, шу дакъкъасы къутугъа сув толар.
Бу вакъыт манъа олюмден ич бир тюрлю къуртулыш олмаз.
Я, къуту къаяларгъа барып урулса?
О парча-кесек олур ве мен далгъалангъан денъизде богъулып олерим.

Мен бакъынгъанымнен, энди ярыкълардан сув кирип башлагъаныны корьдим.
Мен ишке тутун дым, элимден кельгени къадар озь юзьбезим ве чешит чул-чубурымнен ярыкъларны тыкъатмагъа башладым.

Мен бир къач саатлер денъизде ялдадым ве артыкъ къуртуладжагъыма ишанчым ёкъ эди.
Манъа бирден кимнинъдир къутунынъ къайыш ичюн тогъа къоюлгъан тарафындаки диварыны тыкъырдаткъандай кельди.
Къутуны бир силькиттилер ве къайдадыр алып кеттилер.

Мен буюк бир къыйынлыкънен курсюге миндим ве тёгерек пенджеречикни ачтым.
Сонъ таякъкъа озь явлугъымны багъладым ве оны тышарыгъа узаттым.

— Манъа ярдым этинъиз!
— деп багъырдым ве явлугъымны салладым.
Лякин ич бир джевап алмадым.

Тап сонъунда меним къутум насылдыр бир къатты шейге урулды.
Къуту устюне аркъан ташладылар.
Мен, оны демир алкъагъа кечиргенде, онынъ шатырдысыны эшиттим.
Бундан сонъ меним къутумны котердилер ве негедир багъладылар.
Мен янъыдан явлукъ багълангъан таягъымны чыкъардым ве ярдымгъа чагъырдым.

Ташарыдан кимнинъдир:

— Санки къутудан бирев багъыра, шашыладжакъ шей, — деген сесни эшиттим.

Меним башымнынъ устюнден адымлар атлады ве бир къач дакъкъадан сонъ пенджеречиктен бирев эгильди.

— Эгер мында бирев олса, айтсын.

Мен:

— Манъа ярдым этинъиз, — деп джевап бердим.
— Мени бу зиндандан къуртарынъыз.
Мени эр дакъкъа сув баса билир.

— Къоркъманъыз, сизнинъ къутунъыз гемиге багъланды.
Бир дакъкъадан дюльгер келир ве сизнинъ чыкъа бильменъиз ичюн къутунынъ устюни пычар, — деген джевап эшитильди.

Мен:

— Ич бир тюрлю дюльгер керекмей!
— деп багъырдым.
— Пармагъынъызны алкъагьа сокъунъыз, да, тёпесини котеринъиз: о ачыла.

Сес:

— Сиз акъылынъызны ойнаткъансыз, бир пармагъымнен бутюн бир эв тёпесини котерип алмагъа, мен девбичимли адам дегилим, — деди.

Тезден эвнинъ тёпесини пычтылар ве мен уфачыкъ мердивенден когертеге чыкътым.
Мени инсанлар сарып алдылар — олар тыпкъы меним киби адий инсанлар.
Олар меним ватандашларым — англиялылар эдилер.

## Секизинджи болюк: Мен Англиягъа насыл къайттым

Гемининь матрослары ве капитаны манъа бинълернен суаль бердилер, лякин мен чокъ зайыфлагъан эдим, оларгъа джевап бералмадым.
О вакъыт мени капитаннынъ каютасына алып кеттилер, илядж берип раатландырмакъ ичюн тёшекке яткъыздылар.

Мен шад гонъюль ве севинчнен уяндым.
Акъшам саат секиз эди.
Капитан акъшамлыкъ аш бермелерини эмир этти: о мени, бир къач куньлер ачлыкъ чеккендир, деп тюшюнди.

Капитан аш вакътында манъа, меним къутумны насыл этип корьгенлерини икяе этти.
Капитан меним къутумны узакъкъа бакъмакъ ичюн къулланылгъан трубанен бакъып корьген.
О башта бунынъ не олгъаныны анълап оламагъан.
Къайыкъ тюшюрип, онъа бара ве онынъ ялдагъан эв олгъаныны корелер.
Эвни йипнен багълап гемиге якъын чекип кетирелер.
Сонъ меним пенджеречикке узаткъан явлугъымны корип, мени озь зинданымдан къуртаралар.

Капитан манъа:

— Къабаатынъызны танынъыз, ихтимал сиз бир дебиревни ольдюргенсинъиздир ве я да бир дебиревнинъ шейлерини хырсызлагъансынъыздыр, шунынъ ичюн сизни сандыкъкъа къойгъан ве денъизге ташлагъандырлар, базы бир узакъ мемлекетлерде ойле япкъанларыны биз билемиз, -деди.

Мен капитангъа:

— Сиз янълышасынъыз, капитан, динъленъиз, мен сизге озь тарихымны айтайым, — дедим.

Мен онъа девбичимли адамлар мемлекетинде башыма келип кечкен бутюн алларны айттым.

Бу вакъытта каютагъа матрос кирип кельди.
Шейлеримнинъ палубагъа алынгъаныны ве бош къутунынъ денъизге котерилип атылгъаныны айтты.
Мен каютагъа озюмнинъ комодымны кетирмелерини риджа эттим.
Онда меним девбичимли адамлар мемлекетинден алып кельген чешит тюрлю шейлерим бар эди.
Комод кетирильген сонъ мен капитангъа ич де корюльмеген шашыладжакъ шейлеримни косьтердим.

Мында къырал сакъалынынъ сачларындан озюм япкъан таракъ да бар эди.
Мында буюкликлери таякъ къадар олгъан бир къач ине ветюйрегичлер де бар эди.
Мында къыраличенинъ озь чинатий пармагъындан чыкъарып меним бойнума боюнджакъ ерине такъкъан алтын юзюги де бар эди.
Сонъ мында янълышлыкънен чыкъарылып алынгъан бир девбичимли адамнынъ тиши бар эди.
Тиш сагълам эди.
Мен оны пек яхшы темизлеп комодыма сакълап къойгъан эдим.

Мен бу тишни озь капитаныма багъышладым. 
Капитан ич де корюльмеген, шашыладжакъ бахшыштан пек мемнюн къалды ве мени алгъышлады. 
О:

Къыйметли Гулливер, мен корем, сизге акъикъатен девбичимли адамларгъа бармакъ мумкюн олгъан.
Риджа этем, айтынъыз, сиз озюнъизнинъ башынъызгъа келип-кечкенлерни айткъанда, не ичюн шай багъырасынъыз?
Екъсам девбичимли адамлар агъыр эшите эдилерми?
— деди.

Девбичимли адамларгъа багъырып айтып алышкъаным киби, капитаннен де ойле багъырып сёйлешкенимни тек шимди сездим.
Девбичимли адамларнынъ эшите бильмелери ичюн, къулледе тургъан адамгъа багъыргъан киби, багъырмакъ керек ола эди.
Ондан гъайры девбичимли адамлар эшитмезлер.
Мен эки йыл ичерисинде багъырмагъа о къадар алыштым ки, адий давуш манъа пысылдап сёйлешкен киби келе эди.

Менде башкъа тюрлю худжурлыкълар да бар эди.
Девбичимли адамлардан сонъ манъа адий инсанлар уфачыкъ-уфачыкъ боджеклер киби олып корюле эдилер.
Бизим гемимиз Англиягъа кельген сонъ мен эвиме кельдим, мени къадыным къаршылап чыкъты.
О мени къучакъламакъ истеди.
Мен эгильдим де онынъ огюнде тиз чёктим.
Мен бойле япмасам боюныма етишалмаз, деп белледим.

Башымы къатайтып юрмеге алышкъанымдан, кучюк къызымны ич де абайламадым.
Къыскъасы мен озюмни о къадар худжур туттым ки, эшдостларым мени акълыны ойнаткъандыр, деп белледилер.
Къадыным манъа энди бир даа денъизни корьмейджегимни бильдирди.
Лякин о янълышты.

Мен озь омюримде даа пек чокъ тюрлю аллар корип кечирдим.

Мен учуджы буюк адада яшадым.
Бир къач йыллар атлар мемлекетинде омюр кечирдим Лякин бундан сонъ девбичимли адам ич бир вакъыт расткетирмедим.
Олар узакъта, денъиз артында къалдылар.
Оларнынъ мемлекетине кеткен ёлны ич кимсе бильмей. 
