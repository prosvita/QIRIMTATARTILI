# Епічні жанри кримськотатарського фольклору
ЕПІЧНІ ЖАНРИ КРИМСЬКОТАТАРСЬКОГО ФОЛЬКЛОРУ
Кримськотатарський народний епос представлений різними жанрами, зокрема й таким найпопулярнішим та найдавнішим, як казка. Кримськотатарські казки, як і казки багатьох інших народів, зокрема й українські, поділяються в основному на три цикли: казки про тварин, чарівні (фантастичні) та соціально-побутові.
Саме на такі три цикли вказує відомий кримськотатарський фольклорист Рефік Музафаров. При цьому він подає дещо детальнішу характеристику кожного з них. За його спостереженнями казки про тварин можуть бути сатиричними, пригодницькими, філософськими, дидактичними. Говорячи про чарівні казки, дослідник зазначає: «Ідейну основу цих казок становить боротьба людини з ворожими їй силами... Позитивними героями в чарівних казках виступають молодший син, мудра дівчина, син бідняка та інші персонажі. Ворогами позитивного героя є старші брати, чаклуни, дракон, див, підступні хани та інші. Важливе місце в чарівних казках займають чудесні предмети й помічники героя: жива вода, килим-літун, чарівна хустка, молодильні яблука, прудконогий кінь, благородна лисиця, стара бджола, чудесний птах та інші». Побутові казки, як зазначає дослідник, характеризуються особливо тісним зв’язком з реальною дійсністю, більшість із них мають виразну сатиричну спрямованість.
А все ж відносячи ту чи іншу конкретну кримськотатарську казку до одного з означених циклів, не раз стикаємося з певними труднощами. Адже кримськотатарська казка за своїми жанрово-стильовими ознаками переважно багатогранна, поліфонічна. Тож віднести її до того чи іншого циклу можна здебільшого з огляду на перевагу в її образному ладі певних ознак. Скажімо, в казках про тварин часто діють люди й фігурують соціально-побутові реалії, персонажами чарівних казок не раз виступають тварини, які здебільшого є помічниками й порадниками людей, хоч інколи прилучаються до ворожого їм стану.
Прикметною з цього погляду є казка «Мудрий їжачок». Тут перед нами постає молодий вродливий султан. Можновладці виведені в казках переважно жорстокими, а цей — «добрий і мрійливий» — «...міг цілими днями, стоячи на кам’янім мурі свого палацу, дивитися на море, сподіваючись побачити протилежний берег». І от ніби в унісон з його мріянням прибуває мандрівний співець і під звуки саза оспівує прекрасну царівну у високому кришталевому палаці на самісінькому краю протилежного берега. Апеляція до інших фольклорних жанрів, зокрема до пісні, — це ще одна ознака згаданої вище поетичної багатогранності, синкретичності кримськотатарської народної казки.
Тут у казковий сюжет вплітається фантастичний елемент, характерний для чарівної казки. Палац, у якому живе принцеса, особливий, його кришталеві двері не відчиняться для того, хто з’явиться туди суходолом, слід неодмінно прибути морем та ще й не змочивши ніг. У казковій оповіді підкреслюється, що дія відбувається в дуже давні часи, коли «ще не існувало ні човнів, ні кораблів, які могли б переплисти неспокійне Чорне море». Відтак окреслюються основні фабульні перипетії твору, пов’язані з добиранням способу навпростець перетнути море, з винайденням плавучого засобу.
Казки про тварин мають чи не найдавніше походження і сягають своїм корінням тих часів, коли людська свідомість ще не втратила ототожнення з енергетикою природи, зокрема з анімалістично-тотемними уявленнями. Драматизм, навіть трагізм відірваності від природи далі відчувається людством, яке шукає способів гармонізації своїх стосунків з довкіллям. Одним із таких способів, очевидно, можна вважати біоніку, що передбачає взорування на природні хитросплетіння в галузі техніки. Така як на часи виникнення казки футуристична філософія проймає образну структуру «Мудрого їжачка». У пошуках плавучого дива людина виявляється безсилою і змушена звернутися до досвіду тварин. Ніхто не може допомогти султанові, окрім юнака, що знає їхню мову.
Проте досвід тварин вимагає певного переосмислення, він ніяк не надається до негайного запозичення його людиною. До виходу зі скрути приводить начебто кумедно непорозуміння, розповідь про яке являє собою кульмінаційний момент казки: «Вже сонце почало хилитися до заходу, звірям і птахам саме час повертатися у свої барлоги та гнізда, а потрібного рішення вони так і не
знайшли. Несподівано з лісу вибіг колючий їжачок... їжак був застуджений, у нього боліли зуби і він щокроку з шумом видихав повітря та голосно кашляв: «Ках! Ках! Ках!», а хлопчикові вчувалось «Каз! Каз! Каз!», що мовою жителів цієї землі означало «Гуска! Гуска! Гуска!»... Усю ніч просидів хлопчик над озером, усю ніч не зводив очей з гуски, котра дрімала на воді... А що, коли взяти дерев’яну колоду і змайструвати щось таке, що зовні буде схоже на гуску?»
Їжачок... їжак був застуджений, у нього боліли зуби і він щокроку з шумом видихав повітря та голосно кашляв: «Ках! Ках! Ках!», а хлопчикові вчувалось «Каз! Каз! Каз!», що мовою жителів цієї землі означало «Гуска! Гуска! Гуска!»... Усю ніч просидів хлопчик над озером, усю ніч не зводив очей з гуски, котра дрімала на воді... А що, коли взяти дерев’яну колоду і змайструвати щось таке, що зовні буде схоже на гуску?»
Але описане непорозуміння тільки на перший погляд може здатися непорозумінням. Якби хлопець, який знає мову тварин, цілісіньку ніч не провів у цілеспрямованих роздумах, то ніякий би їжачок зі своїм випадковим «Ках! Ках! Ках!» йому б не допоміг. Так чи інакше, але ж таки у світі тварин був знайдений прообраз необхідного людям плавучого засобу. Тож казка порушує насамперед вічно актуальну тему необхідності гармонії у стосунках людини з природою, а що ця гармонія часом встановлюється у несподіваний спосіб, не знімає важливості означеної теми, лише надає її розкриттю зворушливої дотепності, особливої художньої витонченості.
Однак цим не вичерпується мистецька привабливість казки. Після кульмінації (спосіб досягнення протилежного берега нарешті знайдено) дія стрімко наближається до логічної розв’язки. Коли величезна «білосніжна дерев’яна гуска з гордо піднятою головою зникла за обрієм», то вже, здається, можна не сумніватися в тому, що молодий султан щасливо зустрінеться на сходах кришталевого палацу з далекою вродливицею і все закінчиться традиційним пишним весіллям. Однак цього разу це все не так важливо в порівнянні з тим, що люди навчилися долати морські простори. Тож фінал тут, можна сказати, лишається відкритим: «Ніхто не пам’ятає, чи повернувся султан з тієї подорожі. Можливо, прекрасна царівна не відпустила його від себе. Але з того давнього часу люди почали будувати човни...»
Не забуто й про їжачка, що йому було свого часу поставлено золотий пам’ятник як наймудрішому зі звірів, бо ж хитрун нікому не сказав, що й гадки не мав про гуску, коли кашляв. Той пам’ятник врешті-решт розпиляли і вкрали злодії. Але це все цілковита мізерія порівняно з тим, що в цій мудрій дотепній казці найголовніше.
Отже «Мудрий їжачок» — це казка і про тварин, і про людей, а ще в ній присутні ненав’язливі елементи фантастики. Прикметно, що в образній структурі й композиції цієї казки, як і в багатьох інших кримськотатарських казках, важливу функцію виконує море, до того ж підкреслюється, що йдеться саме про Чорне море.
Про пошуки гармонійного єднання людини й природи на тлі та за участю морської стихії й казка «Диво-риба». Це дуже красива казка, образність її вишукана й принадна.Тут особливо ефектно поєднуються риси соціально-побутової й чарівної казки, важливу роль також виконують тварини.
У художньому світі цього фольклорного твору апеляція до співу також присутня, до того ж вона тут набуває вельми своєрідної й глибокої символіки. Син чорноморського рибалки не лише вміє вправно лагодити сіті старого невода, а й чудово співає пісні, музику яких він «підслуховує в моря, а слова до музики добирає сам». Ті пісні такі чарівні, що послухати їх злітаються чайки, припливають дельфіни, прибувають інші мешканці моря. Диво-риба («лусочка на ній срібна, хвіст і плавники золоті, а очі — два великі смарагди») ніколи б не потрапила в невід звичайного рибалки, але, вчарована співом юнака, не зогледілась, як заплуталась у сітях. Ця казкова перипетія дуже символічна й розкриває складний та неоднозначний драматизм стосунків людини й природи. Старий рибалка, воліючи отримати вигоду з цієї пригоди (може, нарешті вдасться придбати нову сіть), притьмом поспішає до хана, аби сповістити про незвичний улов. Та коли ханові посланці прибувають за дивовижею, то, виявляється, намарне: «Пожалів юнак рибу та й відпустив її в море».
Можновладці в цій казці виведені цілком традиційно. Розлючений ханський візир наказує всипати київ старому рибалці, а молодого прислужники зв’язують і в човні зіштовхують у море. Та юнак не гине, а щасливо прибуває до протилежного берега (мотив протилежного берега тут так само важливий, як і в казці «Мудрий їжачок»), де його стрічає й звільняє такий же вродливий юнак. Юнаки схожі один на одного, як дві краплі води.
У наступній частині казки знову вишукано взаємодіють фантастичні й соціально- побутові образні аспекти. Друзі дізнаються про горе тутешнього хана, який обіцяє будь- яку винагороду тому, хто вилікує його мовчазну шістнадцятилітню дочку, котра від народження не промовила жодного слова. Приятель юного рибалки зважується піти в ханський палац, хоч знає, що в разі невдачі може поплатитися головою. Ясна річ, герой здобуває перемогу, виявляючи належну кмітливість та спритність. Він, так би мовити, вдається до шокової терапії — після марних лагідних звертань до дівчини вийняв з-за пазухи кинджал і замахнувся на неї, тож вона від несподіванки (хто ж досі міг зважитися так повестися з принцесою?) закричала й тієї ж миті з її рота визирнула шипуча змія, враз витягнута і обезглавлена молодцем. Принцеса закохалася у відважного вродливця — свого рятівника. Він тимчасом повернувся до свого друга і йому передав подарований принцесою коштовний перстень, а відтак і право просити в хана її руки.
І тут, у кульмінаційний чи принаймні в один із кульмінаційних моментів цієї композиційно нестандартної казки, розкриваються певні обриси її інтригуючої таємничості. Визволитель принцеси каже, що не може з нею одружитися, бо він та сама риба, яку було впіймав, а потім відпустив на волю рибалка. Це він попрохав своїх друзів дельфінів щасливо допровадити човен до протилежного берега і тимчасово прибрав подобу співучого рибалки, аби допомогти йому в скруті. Юнак-риба сердечно попрощався зі своїм приятелем і повернувся в рідну морську стихію.
Третя, завершальна, частина казки більше наближена до соціально-побутових реалій. Хан, батько врятованої принцеси, як і переважна більшість інших виведених у кримськотатарських казках можновладців, виявився віроломним і жорстоким, він не погодився віддати свою дочку за сина простого рибалки, більше того — наказав кинути юнака до в’язниці. Мотив лиходійства державців тим більше виразний у цій казці, що він тут повторюється двічі: що на одному березі моря, що на іншому — вони однакові. Але їм протиставляється сила краси природи й душі звичайної людини, сила дружби й любові.
Принцеса, скориставшись від’їздом хана на полювання, рятує юного рибалку й ладна тікати з ним світ за очі. Диво-риба, звичайно ж, стає їм у пригоді — просить дельфінів мерщій відпровадити закоханих на протилежний берег моря й унеможливлює погоню бойових ханських галер, заступаючи їм путь нищівними хвилями.
Три основні частини казки змінюються лаконічним промовистим фіналом. Завершує перебіг подій радісна зустріч молодят зі старим рибалкою, що було вже втратив будь-які надії колись побачити сина. Принцеса знаходить своє щастя в родинному колі простих трудівників. А молодий рибалка, як і раніше, продовжував співати, виходячи вечорами на морський берег. І співав він про те, що й оспівується в казці: «...про море, про свою рідну землю, про кохання, про дружбу». Провідний у творі мотив єднання у творчому піднесенні людини й природи тактовно акцентує вишукано-таємничий образний пуант: «І щоразу йому здавалось, що він бачить у темнуватій воді сплеск золотавих плавників свого вірного друга — сина володаря морських глибин».
Динамічний сюжет, напружена інтрига, вигадлива яскрава образність, закорінена у міфологічні традиції, філософічність, поєднання гострого драматизму з епічною піднесеністю й ліричною проникливістю, промовиста символіка, апеляція до інших фольклорних різновидів, насамперед до співу, — ці та інші стильові риси казки надають їй особливої художньої принадності й значимості.
Прикметним зразком фольклорного твору, в якому гармонійно й ефектно поєднуються жанрово-стильові аспекти казки про тварин, чарівної казки й казки соціально- побутової, є «П’ять грон винограду» (інша назва — «Казка про Лисицю й Бешсалким- бея»). Світ казки — це насамперед художній світ, тож він здебільшого не надається до однозначного трактування. Порізному, певно, можна трактувати й «П’ять грон винограду», але в певному сенсі ця казка є антонімічною стосовно казки «Диво-риба». Якщо в «Диво-рибі» людина досягає плідного і втішного єднання з природою, то тут внаслідок захланного порушення такої гармонії зазнає нищівної поразки.
Природа далеко не завжди ідеальна в стосунках з людиною. Вівчар, що посадив у себе в дворі виноградну лозу, яка щороку приносить лише одне велике золотисте гроно, чотири роки лишається ні з чим, очікуючи, поки те гроно набереться якнайбільше солодощів, бо раз у раз його викрадає якийсь таємничий злодій. На п’ятий рік вівчареві урвався терпець і він, прилаштувавши в лозі тонку петлю, таки вистежив крадія, точніше крадійку — Лисицю. Однак шкода, заподіяна Лисицею, неспівмірна з тим відшкодуванням, яке вівчар зажадав і врешті отримав за її звільнення: за чотири поцуплених грона солодкого винограду Лисиця пообіцяла виконати чотири вівчареві бажання, та ще й неабиякі — він став дужим, вродливим, багатим, до того ж спрагла до життя Лисиця вволила й таку неймовірну вівчареву забаганку, як посватати за нього доньку султана.
Перші три бажання здійснено відразу. А задля виконання четвертого Лисиці довелося пустити в хід усю свою кмітливість. Власне цей процес сватання, а відтак історія піднесення убогого вівчаря до сану султана становить центральну і доволі розлогу частину казкової оповіді. Особливою драматичною напругою, екзотичною мальовничістю й водночас іронічною грайливістю відзначається фабульна перипетія подолання семиголового Змія-лиходія, що є умовою здобуття багатим молодцем руки султанової дочки. Хитра й відважна Лисиця не лише знайшла Змієву печеру, а й примудрилася спонукати його сховатися в піч (мовляв, гавкітливе сонмище собак, що женеться за нею і яке вона призупинила, заваливши вхід до печери, то лише частина страшної сили, що загрожує Змієві). Лисиця вправно підпалила солому біля пічного отвору й спритно затулила заслінки, так що Змій задихнувся в ядучому димі.
Доволі несподівана фінальна частина твору переконує, що це насамперед казка про невдячність. Душевна щедрість хитромудрої Лисиці протиставляється ницості захланного й пихатого її візаві. Нічого не просить Лисиця за сподіяне добро, окрім того, аби по смерті собаки не тягали її тіла. Новоспечений багатій-можновладець пообіцяв збудувати для неї мармуровий мавзолей, та швидко забув про свою обіцянку й щоразу наказував слугам подалі відпроваджувати трун лисиці, що двічі з’являвся біля порога палацу. На третій раз Лисиця не стерпіла, ожила і слушно стала вважати себе вже нічим не зобов’язаною вискочці, який знову став бідним вівчарем, лишився, так би мовити, біля розбитого корита.
Зразком чарівної героїчної казки є пойнятий вигадливою яскравою образністю і композиційно стрункий та лапідарний фольклорний твір «Ґульджіан». Тут виразний епічний мотив уславлення відважного героя, який долає темні ворожі сили. Впливовість цього мотиву посилюється тим, що героєм цим є не якийсь могутній богатир, а ніжна вродлива дівчина, яка з любові до батька та рідного краю ладна наразитися на смертельну небезпеку.
Втіленням темних ворожих сил постає лихий Дракон, що заходився час від часу прилітати з-за моря до прибережної країни і завдавати людям нечуваних бід. Постать Дракона змальовано лаконічними виразними штрихами. Це покрите блискучою металевою лускою крилате чудовисько, очі якого метають блискавиці, із пащеки виривається стовп вогню і диму, а від величезних залізних пазурів немає порятунку нікому. Жоден богатир не здатен розправитися з лиходієм, усе султанове військо безсиле проти нього. Лише старенька бабуся з палицею знає, як зарадити лиху. Постать бабусі в образно-сюжетній структурі казки дуже важлива. Це доволі загадковий образ, який може сприйматися як алегорія долі, надії, провидіння, народної мудрості тощо. Саме бабуся, нічого не воліючи взамін, жодного півцарства, прийшла до султана з порадами щодо врятування країни та ще й потім діяльно стежила за дотриманням тих порад, сама сприяла їхній, так би мовити, належній реалізації. Тож за намовою бабусі султан змусив коваля взятися до діла; як майже завжди в можновладців, розмова у нього коротка — або порятунок країни, або голову з плечей, третього не дано.
Згадавши розповіді своєї бабусі, а також за напучуванням бабусі, яка діє в казці (певно, ця подвійна апеляція до старечої мудрості не випадкова), Ґульджіан знайшла чарівну галявину. В улоговині на краю цієї галявини любив спочивати Дракон, тут його врешті-решт вдалося перехитрити й знищити, щоправда не лише з допомогою викутих ковалем ланцюгів, а й ціною життя дівчини. Дракон потрапив у вогненну пастку. Ґульджіан зважилася зі скелі стрибнути на його спину, аби розбити об залізну луску глек із гарячим трунком, що розлився й остаточно доконав чудовисько. Отож провідним у цій казці виявився мотив героїчної самопожертви.Образність цього фольклорного твору відзначається особливою мальовничістю й кольоровою виразністю. Коли батько повернувся від султана, Ґульджіан здивовано зауважила, що на скронях у нього побіліло волосся. А коли дівчина, пішовши на пошуки чарівної галявини, через деякий час повернулася додому, то побачила, що в батька від переживань уся голова стала білою. Промовистий також червоний колір трави, якою поросла глибока улоговина під скелею, де полюбляв відпочивати Дракон. Коли там була підготовлена вогненна пастка для Дракона, то він лише злегка здивувався незвичній яскравості тієї трави, а як відчув небезпеку, було вже запізно.
Героїчний пафос, поєднаний зі зворушливою ліричною проникливістю, мальовнича образність, яка набуває алегоричної та символічної виразності, вигадлива й струнка композиція надають казці «Ґульджіан» особливої художньої принадності.
Найбільший масив зафіксованих фольклористами кримськотатарських народних казок становлять твори, в яких домінують соціально-побутові мотиви. В них утверджуються одвічні засади народної етики, підносяться великодушність, людяність, вірність, працьовитість, кмітливість та інші чесноти, засуджуються людські вади, насамперед скнарість, захланність, неробство, пихатість, жорстокість. Ці казки мають переважно повчальний характер, що підкреслюється доволі широким використанням у їхній мовній тканині афористичних висловів, прислів’їв та приказок. Інколи казка подається як народження приказки, як образне підтвердження мудрої сентенції, поданої на початку чи наприкінці оповіді. Промовистий приклад — казка «Морський кінь», яка завершується такими словами: «Таланить людині лише раз у житті, і скористатися цим треба з розумом».
При цьому казки здебільшого позбавлені прямолінійної дидактичності, спонукають слухача або ж читача самому зробити висновки з колоритно окреслених житейських ситуацій. Більшість кримськотатарських соціально-побутових казок мають жартівливий характер, вони сповнені і добродушного гумору, і тонкої іронії, і гострої сатири, що не раз переростає в їдкий сарказм. Персонажі казок далеко не завжди поділяються на цілком позитивних чи виключно негативних. Скажімо, в казці «Падишах і його кінь» самопевний можновладець усвідомлює несправедливість свого жорстокого присуду і, належно оцінюючи кмітливість приреченого на смерть конюха, милує та нагороджує його. А в «Казці про крадія Амета і кишенькового злодія Мемета» не лише доволі ретельно описано неабияку фахову майстерність кожного зі злодіїв, що стали на слизький шлях в силу певних життєвих обставин, а й розкрито глибоке благородство їхніх натур та здатність до розкаяння. Зумів подолати власне гультяйство й лінощі син гончара з казки «Заповіт».
Не раз повчальність казки набуває особливої переконливості завдяки захопливій інтризі, напруженому сюжету, вишуканій композиції, іншим художнім чинникам. Скажімо, казка «Хитрий торговець» вельмидотепна у своїй іронічно-грайливій тональності. Промовисте тут зокрема звернення до мотиву дитячої гри. Та головне, що провідний персонаж цієї казки настільки загрався у своїх хитрощах, що сам себе перехитрив і, так би мовити, лишився з носом.
Несумлінним торговцям, ледарям, тюхтіям здебільшого протиставлені люди кмітливі, завзяті, працьовиті. У багатьох казках оспівуються фахові здібності людини, здатність досягти в певній сфері високої майстерності. Прикметні з цього погляду зокрема такі фольклорні твори, як «Місто сімдесяти ремесел», «Подорожні», «Ворожка Наджіє». Серед виведених у кримськотатарських казках майстрів особливою пошаною пройняті постаті людей мистецтва, насамперед музик, про що красномовно свідчить зокрема така казка, як «Скрипка, Бубон і Сопілка».
У художній структурі кримськотатарських казок велику роль відіграє кримське довкілля, тут характерне широке звернення до реалій моря, гір, степу. Не раз фігурують топоніми, підкреслюється, що йдеться саме про Чорне море, згадуються Бахчисарай, Карасубазар, Судак, Джанкой, інші кримські міста й села. Та особливо виразно саме кримський колорит дається взнаки у легендах — ще одному дуже поширеному серед кримських татар епічному фольклорному жанрі. Легенди здебільшого тісно пов’язані з певними місцевостями, тож легко надаються до, так би мовити, регіональної класифікації. Мало того що всі вони пройняті особливим кримським колоритом, так цей колорит ще набуває неповторного обарвлення конкретних теренів півострова. Тож кримські легенди, на відміну від казок та й більшості інших фольклорних епічних жанрів, часто публікуються з підзаголовком — бахчисарайська, алуштинська, судакська, старокримська, керченська тощо. До того ж легенди найчастіше прив’язані не просто до певної території, а до цілком конкретних ландшафтних об’єктів природного, а також культурно-історичного походження, — гір, скель, печер, гротів, галявин, джерел, водограїв, криниць, ідеться в них про зведення мечетей, фортець, палаців, мостів, про появу святих могил тощо. Це є одним із чинників особливої мальовничості й поетичності кримських легенд.
Прикметною рисою кримськотатарської легенди є доволі відчутна містична тональність, широка апеляція до демонологічних уявлень. Не раз тут фігурують образи й мотиви язичницької демонології. Однак більшість кримськотатарських легенд адаптовано до мусульманського світосприймання. Доволі цікаві тут мотиви, так би мовити, праісторичні, згідно з якими в дуже давні часи причорноморські терени населяли не люди, а джини — одні корилися волі Аллаха, а інші були надто самовпевнені й у своїй гордині врешті обрали собі іншого покровителя — Ібліса, владаря темних сил. З неабиякою образною вишуканістю та драматичною напругою ці мотиви розвиваються в легенді «Золота Колиска». Темні сили, насамперед шайтан, спокушають згодом людей на лихі й нерозважливі вчинки, про що йдеться не в одному з фольклорних творів. Попри містичність, як вельми суттєвий атрибут легенд,вони тісно пов’язані з реальним життям людей, з їхніми клопотами й проблемами. Часто містичний елемент допомагає ці клопоти й проблеми художньо увиразнити, як от у легенді «Живі скелі», де мати з дочкою воліють радше навіки скаменіти, аніж породичатися з осоружним нелюбом нелюдом.
Як не парадоксально, легенди, попри їх особливу популярність і досить часті перевидання, вивчені чи не найменше з усіх жанрів кримськотатарського фольклору, тож їх наукове осягнення ще потребує багатьох зусиль.
Деякі фольклористи, зокрема Н. Маркс, Р. Музафаров, до легенд відносять також досить значний комплекс фольклорних творів про Аліма, кримськотатарського героя на кшталт Робіна Гуда чи Устима Кармєлюка. Сюди належать пісні героїко-історичного характеру, але насамперед не так легенди, як оповіді й перекази про подвиги народного месника, про його сповнене небезпечних пригод життя, про драматичну долю. Найповніше на сьогодні представлені й прокоментовані ці фольклорні твори у збірнику, що його уклав і підготував до друку Різа Фазил.
Одним з характерних жанрів кримськотатарського фольклорного епосу є дестани. Це здебільшого доволі розлогі оповіді, в яких поєднуються вірші та проза. Однак не лише віршовані, а й прозові частини дестанів дуже поетичні, ці частини органічно доповнюють одна одну й ефектно взаємодіють, їх проймають промовисті метафори, місткі символічні образи, поетичні параделізми, контрастні протиставлення; не лише у віршованих, а й у прозових текстах не раз стрічаємо своєрідну ритмічну організацію, вигадливий звукопис, гру слів, афористичні вислови.
У дестанах переважають героїчні мотиви.
їх провідні герої — неординарні особистості — дужі, енергійні, талановиті, кмітливі, вродливі. Та насамперед вони наділені високими моральними чеснотами і задля ідеалів честі й вірності ладні на будь-які випробування й поневіряння, на відважні вчинки, навіть смертельно небезпечні.
Кримськотатарські дестани можна поділити на два основні різновиди. Більшість із них — це любовні історії. Тут попри провідну епічну оповідність доволі відчутний ліричний струмінь, а героїчні мотиви поєднуються із сентиментальними. Це такі дестани, як «Ашик Гаріп», «Керем та Асилхан», «Нар Комиш», «Таір і Зоре», «Козукюрпеч» та інші. У цих фольклорних творах трактуються здебільшого сюжети, поширені в усьому тюркському світі, тож власне кримських реалій тут стрічається не дуже багато. Інша група дестанів пов’язана з художнім осягненням суспільно-політичних процесів. Ці дестани також включені в загальнотюркський контекст, одначе кримські акценти тут набувають значно більшої виразності.
Особливе місце серед епічних зразків фольклору тюркських народів належить сказанню про Алпамиша. Відомий дослідник Віктор Жирмунський розглядає різні версії цього сказання — кунгратську,огузьку, кипчацьку та інші. Певні відгомони, історичні ремінісценції епохи цього сказання дослідник вбачає в киргизькому епосі «Манас», а також у ногайлінських пам’ятках. Дуже цінні й змістовні, як підкреслюють науковці А. М. Кононов та Є.М. Мелетинський, дослідження В.М. Жирмунського в галузі вивчення но- гайлінських (казахських, ногайських, кримських і т. п.) сказань про Ідіге та його потомків. Як слушно зазначає сучасна дослідниця Ліля Юнусова, в кримських сказаннях про Едіге відображена боротьба кримськотатарських ватажків проти ханів Золотої Орди.
Розглядаючи тюркський епос, відзначаючи в його наративній структурі поєднання віршів та прози, В. Жирмунський вдається до певної жанрово-стильової класифікації, вказуючи на два типи такого поєднання: 1) основна частина оповіді, як і мови героїв, має віршовану форму, прозові уривки — це лише сполучні перехідні ланки оповідного типу; 2) оповідь цілком ведеться у прозовій формі, а віршовані партії містять слова чи пісні героїв (це, на думку дослідника, «народні романи» героїко-романтичного чи просто романтичного характеру, які мають у порівнянні з творами першого типу більш пізнє походження.
Неважко помітити відповідний поділ і серед кримськотатарських дестанів. Любовні історії, про які йшлося вище, — зразки цього другого наративного типу (особливістю кримськотатарських версій цих історій, мабуть, можна вважати те, що тут віршовані тексти — це майже завжди не так розмовні, як саме співочі партії). А оповіді, більшою мірою пов’язані з художнім осягненням суспільно-політичних подій, історичних процесів, належать до першого наративного типу, більш давнього.
Найпопулярнішим зразком кримськотатарської народної героїчної оповіді (першого типу) є дестан «Чора-батир». На його основі композитор Рефат Асанов свого часу створив першу кримськотатарську оперу, автор лібрето Осман Акчокракли.
Маємо чимало версій цієї оповіді і ряд наукових розвідок про неї.
Чора-батир дає разючу відсіч кривдникові його родини Алі-бею, а далі рушає домагатися справедливості в Казань. Так само, як і «Едіге», «Чора-батир» вочевидь створювався в часи розпаду Золотої Орди й унезалежнення Криму. Одна з версій дестану «Чора-батир» подається у збірнику Я. Шерфедінова, де вміщено музичний та літературний тексти фольклорного твору. Піднесений поважний тон оповіді гармонійно узгоджується з речитативністю, яка в музичному тексті окреслюється максимальним розвитком мелодійної лінії в межах квартоквінтових ходів з використанням обігрування (оспівування) однієї ноти (соль). Але за всієї інтонаційної одноманітності, суголосної згаданій піднесеній поважності, не втрачається яскраво виражена східна орнаментальність, означена зміною змішаних ритмів чи не в кожному такті, характерним розспівуванням окремих складів із зависанням останнього звуку (фермата). Поєднання урочої простоти й вишуканої орнаментальності виявляється як у музичному, так і в літературному тексті. Розлога епічна монументальність раз у раз оживляється емоційними сплесками, експресивними інвективами, мальовничими штрихами, що допомагає розкрити глибинний драматизм оповіді, який виявляється і в її своєрідній діалогічній організації.
Кримськотатарські героїчні дестани, пов’язані з художнім осягненням суспільно-політичних подій, за своїм загальним характером, урочою тональністю та образним ладом близькі до українських народних дум, на що звернув увагу ще на початку 30-х років минулого століття відомий український музикознавець-фольклорист М.М. Гайдай. Цікаво, що дестани набули свого часу особливого поширення в ногайських степах, власне на теренах українсько-кримськотатарського пограниччя.
Як бачимо, кримськотатарський фольклорний епос жанрово багатогранний, тематично розмаїтий, стилістично вишуканий. Читачам він принесе неабияку естетичну насолоду, а дослідників спонукатиме до дальшого, глибшого осягнення його неповторного художнього світу.
