# Къырымтатар фольклорынынъ эпик жанрлары
Къырымтатар халкъ дестаны чешит тюрлернен, шу джумледен масал киби энъ кутьлевий ве къадимий жанр иле темсиль этиле. Къырымтатар масаллары бир чокъ дигер халкъларнынъ, шу сырада украин масалы да, учь девирге болюне: айванлар акъкъында масаллар, тылсымлы (фантастик) ве ичтимаий - турмуш масаллар.
Айны шу учь девирни белли къырымтатар фольклорджысы Рефикъ Музафаров да къайд этип, эр бирини тафсилятлы тариф эте. Онынъ тедкъикъатларына коре, айванлар акъкъындаки масаллар мизахий, сергузештли, фельсефий ве дидактик олабилелер. Тылсымлы масалларгъа кельгенде исе алим къайд эте: «Бу масалларнынъ мевкуревий эсасыны инсаннынъ душманы иле куреши тешкиль эте. Тылсымлы масалларнынъ мусбет къараманлары кендже огълан, акъыллы къыз, фукъаренинъ огълу ве дигер персонажлар ола. Кучюк огъланнынъ агъалары, сихирбазлар, аждерха, залым хан исе мусбет къараманнынъ душманларыдыр. Тылсымлы масалларда тирильтиджи сув, учкъан килим, тылсымлы къыйыкъ,яшартыджы алмалар, тылсымлы юзюк, ельаякъ ат, алидженап тильки, къуш киби тылсымлы шейлер ве мевджудатлар айрыджа ер тутып, къарамангъа ярдым этелер. Тедкъикъатчынынъ къайд эткенине коре турмуш масаллары керчек аятнен сыкъы багълы олып, оларнынъ бир чокъу сатирик чизгилернен бельгилеген.
Лякин о я да бу къырымтатар масалынынъ юкъарыда къайд этильген девирлерге менсюплигини бельгилевде белли бир къыйынлыкъларгъа расткелине. Чюнки къырымтатар масалы озюнинъ жанруслюбий бельгилерине коре эксериде чокъджеэтли, полифониктир. Демек, оны бир де бир девирге кирсетмек ичюн онда белли бир бельгилернинъ чокълугъы я да азлыгъына эсасланмалы. Меселя, айванлар акъкъында масалларда инсанлар да бар, бельгилери де мевджут. Тылсымлы масалларда да исе сыкъы алларда инсанларнынъ ярдымджылары ве меслеатчылары олгъан айванлар да бар.
Бу сырада энъ козьге корюнгени «Икметли кирпи» масалыдыр. Мында бизим огюмизде дюльбер султан пейда ола. Адети узьре укюмдарлар масалларда залым олсалар, бу сою — «мерхаметли, хаялперест», «куньбою сарайынынъ таш къорасында отурып, къаршыдаки ялыны корьмек арзусынен денъизге тикиле». Онынъ хаялларыны эшиткен киби кезиджи кедай келип, саз нагъмелери алтында къаршыдаки ялыда юксек буллюр сарайда яшагъан ханзаденинъ гузеллигини медх эте. Башкъа фольклор жанрлар, хусусан йырнен тенъештирюв — бу кене де юкъарыда къайд эткенимиз киби, къырымтатар халкъ масалынынъ чокъ джеэтлигинден делялет бермекте.
Бу ерде масал сюжетине тылсымлы масалгъа хас фантастик элемент кирсетильген. Шахзаде яшагъан сарай адий бир сарай дегиль — онынъ буллюр къапылары къарадан кельген кимсеге ачылмаз. Оны тек денъизни кечип, лякин аякъларны сылатмадан, кечебильген инсан ачып олур. Масалдаки вакъиалар пек эски заманда «натынч Къара денъизни кечип олабиледжек не геми ве не де къайыкълар олмагъан заманда» олгъаны тариф этиле. Иште, эсерде денъизни догърудан-догъру кечмек ёлуны араштырув, ялдайыджы вастаны кешиф этювнен багълы юзь береджек адиселер бельгиленди.
Айванлар акъкъында масаллар бу жанр ичинде энъ къадимий чешити олып, тамырлары та инсан кендисини табиат энергетикасы ичинде, тотем тасавурлары тесири алтында яшагъан эски девирлерден башлана. Кет-кете табиаттан айырылгъан, узакълашкъан инсанлыкъ буны бир фаджиа оларакъ сезе ве этраф муитнен кене де якъынлашмакъ, мунасебетлерини уйгъунлаштырмакъ ёлларыны къыдыра. Бес-белли, биониканы яни техника саасында табиий къурназлыкъны да эсапкъа алувны бойле ёллардан бири деп саймакъ мумкюндир. Меселя «Икметли кирпи» масалы пейда олгъан вакъытта футуристик фельсефе онынъ образлы къурумыны къаврап ала. Сув устюнде юребильген бир васта тюшюнджесинен чекишкен инсан айванлардан орьнек алмагъа меджбур ола. Бу иште султангъа айванларнынъ тилини анълагъан йигиттен гъайры ич бир кимсе ярдым этип оламай. 
Лякин айванларнынъ теджрибесини кёр-кёране текрарламакъ я да тыпкъы олар киби япмакъ олмаз ки, оны тюшюнмек, ишлемек зарур. Муреккеп вазиеттен чыкъмакъ ёлу косьтерген адисе масалда кулюнчли бир шей олып корюне, албу ки бу — масалнынъ энъ юксек нокътасыдыр: «Кунеш батмагъа азырлана, айванлар ве къушларнынъ озь юваларына къайтаджакъ маали кельди, лякин догъру чезим ойле де тапылмады. Апансыздан ормандан тикенли кирпи чапып чыкъты. Кирпи сувукълангъан, бунынъ устюне тишлери де агъыра ве о адымлагъан сайын терен нефес алып, «Къах! Къах! Къах!» деп оксюрген. Бала исе буны «Къаз! Къаз!Къаз!» деп эшиткен. Йигит бутюн гедже голь ялысында сувда юкълагъан къазнынъ арекетлерини козетип отургъан. Эгер агъачтан къазгъа ошагъан бир шей ясалса насыл олур экен?»
Амма бу анълашылмамазлыкъ тек бир бакъыштан бойле олып корюнебилир. Эгер айванларнынъ тилини анълагъан йигит бутюн гедже тюшюнип, фикир этип чыкъмагъан олса, кирпи озюнинъ «Къах! Къах! Къах!»ынен орталыкъны не къадар сарсытмасын, файдасы олмаз эди. Насыл олды-насыл олмады, лякин эр алда инсанларгъа пек зарур бу сув устюнде юрьген вастанынъ орьнеги айванлар алеминден алынды. Демек, масал биринджи невбетте инсан ве табиатнынъ якъынлыгъы, атта бирлигининъ зарурлыгъы киби муимден-муим бир меселени котере. Бу уйгъунлыкъ исе базыда бекленильмеген бир шекильде къурулгъаны котерильген мевзунынъ эмиетини даа зияде арттыра ве ачып косьтерильмесинде назик бир акъылданелик, бедиий незакет кирсете.
Масалнынъ бедиий джазибелиги бунынънен сынъырланмай эбет. Кульминациядан сонъ (къаршыдаки ялыгъа барып чыкъмакънынъ чареси тапылды) масал мантыкълы екюнине якъынлаша. Къоджаман «бем беяз агъачтан ясалгъан къаз магърур башынен уфукъларда козьден гъайып олгъанда» яш султан къаршы ялыгъа сагъ-селямет етип баргъаны ве буллюр сарай басамакъларында ханзадеге къавушкъанына, ве эр шей шенъ той-дюгюннен битеджегине асла да шубе ёкътыр. Лякин масалда бундан да да муим шей акъкъында айтыла — инсанларнынъ денъиз аланыны кечмек ёлуны тапабильдилер. Масалнынъ сонъу да кесен-кес белли дегиль, ачыкъ къалды: «султан о сеферден къайтып кельдими-ёкъмы, ич кимсе хатырлап оламай. Бельки дюльбер ханзаде оны озюнинъ сарайында къалдыргъандыр. Лякин о замандан берли инсанлар къайыкъ ве геми къуруп башлагъанлар...»
Икметли кирпи де унутылмагъан, айванлар ичинде энъ акъыллысы дие онъа алтындан эйкель къойгъанлар. Чюнки айнеджи кирпи садедже оксюрип, ич бир тюрлю къазны акъылына да кетирмегенини кимсеге сёйлемеген. Ахыр-сонъу эйкельни де парчалап, хырсызлагъанлар. Амма бунынъ энди асла да эмиети ёкътыр, чюнки масалдаки муим шей бу дегиль.
Бойлеликнен, «Икметли кирпи» — бу эм айванлар, эм инсанлар акъкъында масал олып, онда фантастика чизгилери де бар. Шуны да къайд этмек керек ки, бу масалда ве асылында бир чокъ къырымтатар масалларындакиси киби денъиз, айны Къараденъиз, муим бир вазифени эда эте.
Денъиз иштиракинде ве алеминде инсан ве табиатнынъ уйгъун мунасебетлери «Тылсымлы балыкъ» масалында да тариф этиле. Бу гъает дюльбер, ренкли ве джанлы бир масал оларакъ айрыджа дикъкъаткъа ляйыкътыр. Онда да турмуш ве тылсымлы масалларнынъ чизгилери бири-бирине багълы, денъиз айванлары исе муим роль ойнамакъталар.
Мезкюр фольклор эсернинъ бедиий дюньясында да йыргъа мураджаат этиле ве о бу ерде озьгюн ве терен символика дереджесине коте- риле. Къараденъизде балыкъчылыкъ япкъан бир адамнынъ огълу дегиль тек эски балыкъ агъыны усталыкънен тамир этмеге бильген, айны заманда пек яхшы йырлай, «тюркюлернинъ нагъмесини денъизде эшите, сёзлерини исе озю уйдура». Бу йырлар шу къадар тесирли ки, оларны динълемек ичюн чагъалалар учып кельген, денъиздеки юнус балыкълары ве башкъа айванлары топлангъанлар. Эгер денъизде яшагъан тылсымлы балыкъ («пуллары кумюш, къанатлары ве къуйругъы алтын, козьлери исе эки балабан зумрют») да йигитнинъ йырларына мефтюн олып, агълар ичинде къарышмаса, адий бир балыкъчынынъ торына тюшмез эди. Масалларгъа хас бу адисе гъает бир символик оларакъ, инсан ве табиат арасындаки мунасебетлернинъ аджджысыны ифаде эте. Бойле фурсаттан файдаланмакъ ве кяр алмакъны, бельки янъы балыкъ агъыны алып олурым, деп тюшюнген къарт балыкъчы адден тыш бу ав хаберини хангъа еткизмеге ашыкъа. Ханнынъ хызметчилери аджайип балыкъны алмакъ ичюн келелер, лякин нафиле, чюнки: «Йигит балыкъны аджып кене денъизге йиберген».
Бу масалда укюмранлар аньаневий шекильде косьтерилелер. Ханнынъ везири гъадаплана, къарт балыкъчыны чубукъларнен котеклемелерини, яш балыкъчынынъ къолларыны багълап, къайыкъ ичинде денъизге атмаларыны буюра. Лякин йигит сагъ къала, къаршыдаки ялыгъа келип чыкъа. Къаршыдаки ялы меселеси бу ерде тыпкъы «Икметли кирпи» масалындаки киби муимдир. Ялыда йигитни онъа пек бенъзеген башкъа бир дюльбер йигит къуртара.
Масалнынъ экинджи къысмында фантастик ве ичтимаий-турмуш джеэтлер индже бир тарзда бири-бирине багълана. Эки йигит бу девлет ханынынъ кедери акъкъында хабер алалар. Хан балалыкътан даа ич бир сёз сёйлемеген он алты яшлы къызыны тедавийлеген инсангъа пек буюк бир бахшыш ишандыра. Балыкъчынынъ досту бу ишни япып оламагъаны алда башындан айырыладжагъыны билетурып, ханнынъ сарайына бармагъа джурьат эте. Эбет акъылане иш корьген йигит макъсадына ирише. О, шок терапия усулыны къуллана. Йигитнинъ назик, муляйим муамелеси файда бермеген сонъ йигит къойнундан къамасыны чыкъарып, ханзаденинъ огюнде саллай. Бу вакъыткъа къадар даа ич бир кимседен бойле муамеле корьмеген ханзаде шашмалагъанындан къычырып йибере. Къызнынъ агъызындан фышкъырып чыкъкъан йыланнынъ башыны йигит деръал кесип ата. Ханзаде халаскярына бир кереден ашкъ-севда ола. Йигит достунынъ янына къайта ве хан-заде багъышлагъан къыйметли ташларнен сюсленген юзюкни косьтере. Демек, къызгъа къуда ёлламагъа акъкъы бар.
Масалнынъ энъ юксек нокътасына кельгенде, даа догърусы бу, адден тыш масалнынъ бойле нокъталарындан биринде зияде мерагъымызны чеккен сырнынъ устю ачыла. Ханзадени тедавийлеген йигит къызгъа эвленин оламайджагъыны сёйлей, чюнки о, балыкъчы тутып сонъра денъизге йиберген балыкъ экен. Юнус балыкълары балыкъчыны ялыгъа илле онынъ риджасынен алып чыкъкъанлар. Зор алгъа къалгъан йигитке ярдым этмек ичюн вакътында балыкъчы къыяфетине кирип, тесирли тюркюлер йырлангъан. Балыкъ йигит балыкъчы достунен самимий сагълыкълашып кене денъизге къайта.
Масалнынъ учюнджи екюнлейиджи къысмы ичтимаий-турмуш керчеклерине зияде якъынлашкъан. Ханзаденинъ бабасы бир чокъ къырымтатар масалларындаки ханлар киби залым ве хиянет этип косьтериле. Къызыны адий балыкъчыгъа бермеге истемей, бундан да гъайры йигитни зиндангъа ташламаларыны буюра. Масалда залым укюмдарлар мевзусы даа ачыкъ ифаде олуна — укюмдарлар олсун о ялыда, олсун бу тарафта — эписи бирлер. Амма оларгъа къаршы тургъан ве енъген бир кучь бар — табиат ве адий инсан къальбининъ дюльберлиги, севгиси ве достлугъы.
Бабасынынъ авгъа кеткенинден файдалангъан ханзаде яш балыкъчыны къуртара ве онынънен бирликте башы акъкъан тарафкъа кетмеге азыр. Оларгъа кене муджизевий балыкъ ярдымгъа етип келе — юнус балыкъларына севдаларны къаршыдаки ялыгъа алып чыкъармалары ве артларындан къувалагъан бекчилернинъ ёлуны къоджаман далгъаларнен кесмекни риджа эте.
Масалнынъ учь эсас къысмы дюльбер бир шекильде сонъуна чыкъалар. Огълунынъ келеджегине умютини кескен къарт балыкъчы кене огълуна къавуша. Ханзаде исе акъикъий бахтыны адий ишчилер аилесинде тапа. Яш башлыкъчы исе акъшамлары ялыгъа чыкъып йырламакъны девам эте. Масалда тариф этильгенине коре о «денъиз, тувгъан юрт, севги ве достлукъ акъкъында йырлай». Эсерде устюнлик эткен инсан ве габиат бирлешмесининъ мевзусы бойле бир образлы тарзда ифаде олуна: «Эр сефер о сия сувлар ичинде денъиз укюмдарынынъ огълу олгъан садыкъ достунынъ алтын къанатларындан кельген ышыкъны корьген киби ола эди».
Джанлы адиселер, кедерли аллар, парлакъ образлар, фельсефийлик, эпик котеринкликнен къарышкъан драматизм, символика, фольклорнынъ дигер чешитлерине, ильк эвеля йыргъа мураджаат этюв масалны даа зияде джазибели ве эмиетли этелер.
Ичинде уйгъун бир шекильде айванлар акъкъында масалнынъ, тылсымлы масалнынъ ве ичтимаий-турмуш масалынынъ услюбий-жанр чизгилерини муджессемлештирген фольклор эсернинъ нумюнеси оларакъ «Беш салкъым бей» масалыны кетирмек мумкюн. Масал дюньясы — башта бир беддий дюньядыр, амма оны бир тарафлы анълатмакъ, тариф этмек имкянсыз. Белли бир манада бу масал «Муджизевий балыкънынъ там аксидир. Эгер «Муджизевий балыкъ»та инсан табиатнен бирлешмек ёлуны тапабильген олса, бу масалда саранлыкъ нетиджесинде бозулгъан уйгъунлыкъ маълюбиетке алып келе.
Табиат дайма инсаннен бир мунасебетлерде булунмай. Къойларны бакъкъан чобан озь азбарында отурткъан юзюм тереги эр йыл анджакъ бир салкъым юзюм бере. Лякин дёрт йылдан берли салкъымнынъ къывамына етмесини, яхшыджа татлылашмасыны беклеген чобан бош къолнен къала. Даа пишип етишмеген салкъымны гизли бир хырсыз къопарып кете. Бешинджи йылы чобан салкъым янына тузакъ къоя ве хырсыз тилькини тута. Ачувлы чобан Тилькиден хырсызлагъан дёрт салкъым юзюми ичюн пек буюк бир акъ талап эте ве дегенини ала. Дёрт салкъым юзюм ерине Тильки джаны агъыргъан чобаннынъ дёрт истегини эда этип, оны кучьлю, дюльбер, зенгин эте ве султаннынъ къызына къудалыкъкъа бара.
Биринджи учь истекни Тильки асла да зорланмадан япа, дёртюнджи истекни ерине кетирмек ичюн исе Тилькиге бираз акъыл ве айнеджилигини ишлетмеге керек ола. Затен айны шу къудалыкъ ве фукъаре чобаннынъ султан узурына кельмеси бу масалнынъ эсас ве бираз худжурджа къысмыны тешкиль эте.
Султаннынъ къызына эвленмек ичюн оладжакъ киев еди башлы йыланны ольдюрмек керек. Джесюр ве акъыллы Тильки Йылан сакълангъан магъараны тапып, кендисининъ артындан афыра-афыра чапып кельген копеклер сюрюси бу да беляларнынъ уфачыкъ бир къысмы олгъанынен алдатып, оны соба ичине сакъланмагъа меджбур эте. Йылан зар-зорнен анда киргенинен, Тильки къапагъыны къапатып, тешигинден тобан якъа. Йылан думан ичинде богъулып оле. Бу адисе ойле кергин ве айны заманда джанлы тариф этиле.
Эсернинъ бекленильмеген ве атта шашмалатыджы екюний къысмы масал асылында нанкёрлик акъкъында олгъаныны косьтере. Акъыллы Тилькининъ джумертлиги саран ве кибирли чобаннынъ алчакълыгъына расткеле. Япкъан эйилиги ичюн Тильки ич бир шей истемей, факъат ольген сонъ копеклер джеседини юлкъып отурмасалар олгъаны. Даа янъы пишкен зенгин Тилькиге мермер дюрбе къурдырырым, деп сёз бере, амма вадесини пек тез унута, сарай къапылары босагъасында эки кере пейда олгъан тильки джеседини исе узакъча бир ерге атмаларыны буюра. Учюнджи кересинде тильки тириле ве бойле нанкёргъа энди ич бир тюрлю борджум къалмады, деп сая. Чобан исе кене эвельки киби фукъаре чобан ола.
«Гульджиан» серлевалы фольклор эсери исе тылсымлы къараманий масалынынъ композицион джеэттен гъает тюзгюн, парлакъ орьнегидир. Онда къара кучьлерни енъген батыр къараман медх этиле. Эм бу даа зияде тесирли ки, чюнки къараман насылдыр джесюр бир йигит дегиль де, бабасы ве ватаны ичюн джаныны феда этмеге дюльбер ве назик къыздыр.
Душман кучьлерини ялыбоюндаки бу мемлекетке вакъты-вакътынен келип, инсанларгъа мисильсиз белялар кетирген Аждерха темсиль эте. Аждерха къыскъа бир ибарелернен тасвир этиле. Бу — демир пулларнен къаплангъан къанатлы махлюкъ, агъызындан атеш ве думан фышкъыра, козьлеринден йылдырым атыла, балабан демир панджаларындан исе кимсе къуртулып оламагъан. Ич бир батыр оны енъалмагъан, султаннынъ бут юн ордусы онъа къаршы зайыф экен. Ве тек бир таякъкъа таянып юрьген къартийчик бу белядан къуртулмакънынъ ёлуны биле. Къартий масалда пек муим бир роль ойнай. Бу насылдыр бир сырлы образ олып, такъдир ирадеси, халкъ икмети сыфатында къабул этиле билир. Мемлекетни бу афаттан насыл къуртармакъ кереклигини сёйлемек ичюн Султаннынъ узурына кельген къартийчик меслеатлары ичюн не байлыкъ, не падишалыкънынъ ярысыны истей. Эм тек меслеат бермекнен сынъырланмадан, оларны амельге кечирюв кетишатыны козете ве дайма ёл-ёрукъ косьтере. Къартийнинъ меслеаты боюнджа Султан Демирджини шике къоя. Эмири исе адети узьре пек къыскъа — я эмирге бойсунаджакъ, я башсыз къаладжакъ.
Озь битасынынъ икяелерини хатырлагъан ве масалдаки къартйичикнинъ огреткени киби (эки кере къартларнынъ меслеатларына тесадюфен мураджаат этильмей) Гульджиан сырлы тарлачыкъны тапа. Деренинъ кенарындаки бу бошлукъта раатланмагъа севген Аждерха тапылып, алдатыла ве Демирджи ясагъан зынджырлар ярдымында, къызнынъ джаны эсабына ёкъ этиле. Махлюкъ тузакъкъа тюше. Онынъ омузларына къаядан атылгъан Гульджиан бардакътан къайнагъан зеэрни тёке. Бойлеликнен, масалда эсас фикир — бу федайиликтир.
Мезкюр фольклор эсер пек ифадели, тесирлидир. Бабасы султандан къайтып кельген сонъ Гульджиан онынъ самай сачлары агъаргьаныны коре. Тылсымлы орман ачыкълыгъыны къыдырмагъа кетип, бираз вакъыттан сонъ къайтып кельсе бабасынынъ энди башы бутюнлейин чаларгъан. Аждерха раатланмагъа севген деренинъ боюнда къып-къырмызы от оськен. Аждерха бунъа тааджюплене, албуки бу онынъ ичюн азырлангъан алевли тузакъ экен. Аждерха буны пек кеч анълай.
Назик лирик самимийлик къараманийликнен къарышып «Гульджиан» масалынны гъает джазибели бир эсерге чевире.
Къырымтатар халкъ масалларыны тедкъикъ этюв саасында чалышкъан фольклорджылар топлагъан энъ буюк къысмыны ичтимаий-турмуш масаллары тешкиль этелер. Оларда халкъ ахлякъынынъ энъ яхшы чизгилери олгъан алидженаплыкъ, инсаниетлик, садыкълыкъ, ишкирлик медх этилип, къытмырлыкъ, тенбеллик, кибирлик ве залымлыкъ киби иллетлер къаралана. Бу масаллар чокъусы алларда тенбиевий олгъанларындан, оларнынъ ичиндеки мисаллер, икметли ибарелер халкъ арасында кениш къулланылгъан. Базыда масалдаки вакъиалар янъы бир икметли айтымнынъ догъмасына себепчи олалар. Меселя, «Денъиз айгъыры» масалы бойле сёзлернен екюнлене: «Инсаннынъ бахты бир кере юрюше ве шу фурсатны къолдан къачырмамалы».
Шуны да къайд этмели ки, масалларда догърудан-догъру насиат, тенбие берильмей, окъуйыджы я да динълейиджи олып кечкен вакъиа-адиселерден озю хуляса чыкъармасы керек. Къырымтатар турмуш масалларынынъ бир чокъунда шакъа, мизах ве мыскъыл мевджут. Масал къараманларынынъ эписи мусбет я да эписи менфий дегиллер. Меселя, «Падиша ве онынъ аты» масалындаки укюмдар къатты къарарынынъ адалетсиз олгъаныны анълап, олюмге махкюм эткен атбакъарыны аджый ве атта мукяфатлай. «Хырсыз Амет ве киседжи Мемет» акъкъындаки масалда исе белли бир себеплерге коре бу эрги ёлгъа тюшкен хырсызларнынъ экисининъ де бу саадаки усталыкълары косьтерильмейип, айны заманда алидженаплыкълары, пешман олгъанлары да ифаде этиле. «Васиет» масалындаки чёльмекчининъ огълу да озь тенбеллиги ве абдаллыгъыны енъип ола.
Масалдаки вакъиаларнынъ кергинлиги, композицион къурулышы ве дигер бедиий факторлар саесинде тенбие ве насиат даа зияде къандырыджы этип косьтериле. Меселя «Айнеджи туджджар» масалы озюнинъ мыскъыллайыджы тюсюнен отькюр бир эсер ола. Онда балалар оюнына да хытап этильген. Лякин энъ эсасы шунда ки, масалнынъ баш къараманы айнеджиликте шу къадар къарарыны къачыра ки, тап озь-озюни биле алдаткъаныны дуймай ве нетиджеде бош къолнен къала.
Намуссыз туджджарлар, тенбель ве акъылсызларгъа аксине ишкир, гъайретли ве акъылдане инсанлар къаршы къоюла. Бир чокъ масалларда инсаннынъ озь саасында усталыгъы айрыджа макътала. Бу нокътаи назардан энъ козьге корюнген фольклор эсерлер — «Етмиш унер шеэри», «Ёлджулар», «Фалджы Наджие», «Васиет» масалларыдыр. Масаллардаки усталар арасында энъ буюк сайгъы ве итибарны санат адамлары, бильхасса чалгъыджылар, къазангъан. Бундан «Кемане, Даре ве Дюдюк» масалы делялет бере.
Къырымтатар масалларында Къырым манзаралары, топонимлер де айрыджа ер тутып, оларда денъиз, чёль ве дагъларгъа мураджаат этиле. Меселя, Къараденъиз, Багъчасарай, Судакъ, Къарасувбазар киби адлар сыкъ расткеле. Лякин энъ зияде Къырым колорити эфсанелерде сезиле. Затен айны эфсанелер къырымтатар фольклор эпик тюрлерининъ энъ кениш таркъалгъан чешитидир. Эфсанелер эксери алда белли бир ернен багълы олгъан, о я да бу ерге аитлиги къолай бельгилене. Бутюн буларгъа шу хусусиет де къошула ки, бойле эфсанелер ярымаданынъ белли бир къысмынынъ текрарланмаз дюльберлиги ве озьгюнлигини тасвир эте. Шунынъ ичюн де эфсанелернинъ адлары янына Багъчасарай, Судакъ, Къарасувбазар, Эски Къырым, Керич ве сайре киби серлевачыкълар да иляве этиле. Эм эфсанелер тек бир ерге багълы дегиль де, оларда конкрет дагъ, къая, чешме, озен ве дере тариф этилип, джами, тюрбе, къале, сарай ве копюрлер къуруджылыгъы акъкъында икяе этиле. Айны бу шейлер эсабына эфсанелер джанлы ве джазибелидирлер.
Къырымтатар эфсанелернинъ даа бир фаркълы хусусиети оларнынъ ичинде тылсым, шейтаний тасавурларгъа зиядедже эмиет бериле. Базыларында, меселя «Къыдырлез» киби эфсанелерде, та атешперестлик девирлерден къалгъан ырым-инанчлар мевджуттыр. Амма къырымтатар масалларынынъ чокъусы мусульман дюньябакъышына келиштирильген. Оларда мевджут тарихтан эвель инанчлар да пек меракълыдыр, меселя пек эски заманларда Къараденъиз ялысында инсанлар дегиль де джинлер яшагъан. Оларнынъ ярысы Аллагъа бойсунгъан, башкъалары исе Иблиснинъ пешинден кеткенлер. Бу мевзулар «Алтын бешик» эфсанесинде ачыкъ-айдын акс олунгъандыр. Шейтан инсанларны догъру ёлдан саптыра. Ве бу ал бир сыра эсерлерде расткеле. Эфсанелернинъ бир чокъунда тылсымнынъ кучю косьтерильсе де, олар инсанларнынъ куньделик къасеветлери, омюринен де сыкъы багълыдыр. Меселя, «Джанлы къаялар» эфсанесинде севмеген инсанларынен къавушмакътан таш кесильмекни устюн корьген ана ве къыз къаяларгъа чеврильгенлер.
Шусы тааджюпли ки, эфсанелер гъает популяр олгъанлары ве пек чокъ керелер нешир этильгенлерине бакъмадан, олар дигер фольклор чешитлерине нисбетен ильмий джеэттен энъ аз огренильгенлер. Оларны тедикъикъ этмек ичюн даа чокъ гъайрет керек оладжакъ.
Базы фольклорджылар, шу джумледен Н. Маркс Р. Музафаров Робин Гуд ве Устим Кармелюкке бенъзеген къырымтатар къараманы Алим акъкъындаки эсерлерни де эфсанелер сырасына къошалар. Бу сырагъа къараманий-тарихий тюс ташыгъан йырлар кирсетильсе де, халкъ интикъамджысы, такъдири ве хафвлы телюкелернен толу омюри акъкъындаки икяе ве риваетлер эфсане дегиль эбет. Мезкюр фольклор эсерлерни энъ кениш шекильде озь джыйынтыгъында Риза Фазыл такъдим этти ве изаатлады. 
Къырымтатар халкъ эпосында дестанлар да айрыджа ер ишгъаль этелер. Эксери алда узун-узадие бу эсерлерде эм шиир, эм несир мевджут. Лякин тек шиирий дестанлар дегиль де, несрий сойлары да гъает аэнклидирлер. Оларнынъ экиси де бири-биринен узьвий багълы оларакъ, тенъештирювлер, символик образлар саесинде даа зияде джазибели тюс алалар. Тек шиирий дестанлар дегиль де, несрий дестанлар да тюзгюн олгъанлары саесинде тюркю киби йырланабиле.
Дестанларда къараманий нагъмелер устюнлик эте. Оларнынъ етекчи къараманлары кучьлю, гъайретли, меаретли ве дюльбер батырлардыр. Лякин башта бир оларнынъ эписи темиз ахлякълы, виджанлы ве намуслы олып бордж ве вазифеси огърунда энъ телюкели арекетлерге де азырлар, джанларыны аямайлар.
Къырымтатар дестанларыны эки эсас чешитке айырмакъ мумкюн. Меселя, «Ашыкъ Гъарип», «Керем ве Аслыхан», «Наркъамыш», «Таир ве Зоре», «Къозукурпеч» киби дестанларда къараманийлик нагъмелери хассас нагъмелерине уйгъун косьтериле. Бу фольклор эсерлери бутюн тюрк дюньясы халкълары арасында кениш таркъалгъаны себебинден Къырым манзаралары пек о къадар чокъ расткельмей. Дестанлар дигер группасы ичтимаий-сиясий джерьянларны бедиий шекильде анълавнен багълы олгъанларындан умумтюркий эсерлер сырасына кире. Лякин базыларында мевджут олгъан Къырым акцентлери оларны зияде аэнкли эте.
Тюрк халкълары фольклорынынъ эпик жанрлары арасында Алпамыш акъкъындаки дестанлар айрыджа ер ишгъаль этелер. Белли тедкъикъатчы алим Виктор Жирмунский бу дестаннынъ къонърат, огъуз ве къыпчакъ вариантларыны бакъып чыкъа. Мезкюр дестаннынъ тарихий излерини алим къыргъызларнынъ «Манас» дестанында ве дигер ногъай дестанларында козете. А. Н. Кононов ве Е.М. Мелетинский киби алимлер В.М. Жирмунскийнинъ Эдиге ве онынъ несиллери акъкъындаки дестаннынъ къазах, ногъай ве къырымтатар вариантларыны огренюв нетиджесинде япкъан къайдларынынъ муим эмиетини косьтерелер. Земаневий тедкъикъатчы Лиля Юнусова Эдиге акъкъында къырымтатар дестанларында Къырым ханларынынъ Алты Орда ханларына къаршы куреши акс этильген, деп пек догъру къайд эте.
Тюрк дестанларындаки шиир ве несирнинъ уйгъунлыгъыны тедкъикъ эткен В.М. Жирмунский бойле уйгъунлыкъ эки чешитинден ибарет тасниф япа: 1) дестаннынъ эсас къысмы ве къараманнынъ сёзлери шиирий шекильде олып, оларны багълагъан къысымлар несрийдир. 2) дестан толусынен несрий олып, факъат къараманнынъ сёзлери ве тюркюлер шиирий шекильде берилле (алимнинъ фикриндже бу — къараманий-романтик я да садедже романтик тюстеки «халкъ романлары» олып, шулардан экинджилери бираз кечь пейда олгъан.
Къырымтатар дестанлары да бир къач чешитке болюнелер. Ашкъ икеяелери эксери алда несрий дегиль де, илле шиирий шекильде олып, тюркю кибди йырлангъанлар. Дестанлар пек эски девирлерде пейда олып, тарихий вакъиаларны акс эттирелер.
Къырымтатар халкъ къараманий дестанлар ичинде энъ кутьлевий сою — «Чорабатыр» дестаныдыр. Онынъ эсасында бестекяр Рефат Аснов озь вакътында биринджи къырымтатар операсыны яраткъан. Либретто муэллифи Осман Акъчокъракълыдыр. Бу дестаннынъ пек чокъ вариантлары олып, онынъ акъкъында аз ильмий эсер язылмады.
Чорабатыр онынъ аилесине азарлагъан Алибейден интикъамыны алып, адалет къыдырып Къазангъа кете. Чорабатыр дестаны бесе-белли Алтын Орда заманында Къырым мустакъиллиги ичюн куреш девринде яратылгъан. «Чорабатыр» дестанынынъ бир варианты Я. Шерфединовнынъ джыйынтыгъында кетирилип, мезкюр фольклор эсернинъ музыкасы ве метини де бериле. Дестан котеринки серт сеслернен иджра этильгенине бакъамадан шаркъий эсерге хас аэнк, джазибелик, инджелик де мевджут.
Къырымтатар къараманий дестанлар турмуш вакъиаларыны бедиий шекильде анълав, тантаналы ренклеринен украин халкъ дестанларына пек якъын. Бунъа кечкен асырнынъ 30-нджы сенелеринде белли украин фольклорджы чалгъыджы М.М. Гайдай дикъкъат эте. Шусы меракълы ки, дестанлар зияде ногъай чёллеринде яни украин-къырымтатан сынъырларында кениш таркъалгъан.
Корьгенимиз киби, къырымтатар фольклор эпосы жанрлар, мевзулар чешитлиги, услюбининъ инджелигинен айырыла. Ишбу эсерлернен таныш олгъан окъуйыджы буюк эстетик зевкъ алыр, тедкъикъатчылар ичюн исе оларнынъ текрарланмаз бедиий дюньясыны даа терендже огренмелерине сильтем олур.
