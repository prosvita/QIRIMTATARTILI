## ДЖЕНК БИТТИ

Куньлер кече, вазиет даа да вахшийлеше.
Шу аньде меним япаджагъым бирден-бир иш дженкнинъ бир ань эвель битмеси ичюн дуа этмектен ибарет эди.

Эбет, бу дженк битеджек, амма сонъ не оладжакъ?
Иште, бутюн махбюслерни бу суаль раатсызлай.
Азат олмамыз ичюн мытлакъ алманларнынъ енъмеси кереклигине эпимиз иншана эдик.
Амма алманлар енъильди.
Энди не оладжакъ?

Мен джеза муддетим биткенине бакъмадан эп лагерьде булунам.
Совет девлетининъ адалет акъкъындаки анъламы эр кеске белли: «Убедить, если нет принудить» (къандырмакъ, олмаса меджбур этмек).
Бу къаидеге коре миллионларджа инсанлар джезаланды, зинданларгъа, тюрьмелерге быракъылды, Сибирьге сюргюн этильди, къуршунгъа тизильди.

Дженкнинъ битмесини сабырсызлыкънен беклеген махбюслернинъ сайысы чокълашты.
Козьлеримизни уфукъта сёнмекте олгъан мум къадар бир ышыкъкъа умютнен тикмекте эдик.
Дженкнинъ битмеси ве азат олмакъ...

Артыкъ алманлардан бир файда кельмейджегини анълай эдик.
Чюнки эки баты девлетининъ эки буюк лидери Сталиннинъ янълыш сиясетини бильмекле берабер Гитлерге къаршы бир джебэ къурдылар.

1945 сенеси майыс 5-те лагерьдеки махкюмларны минбер олгъан ерге топладылар.
Анълашылды ки, муим бир къонушма япыладжакъ.
Чюнки тек Москвадан коммунист реберлери кельгенде адамларны бу минбер янына топлай эдилер.
Лагерь шефинден гъайры эр кес минберден озь ерини алгъан, беклейлер.
Бир муддет сонъ лагерь шефи серт ве чабик адымларнен минберге котерильди, микрофон янына кельди.
Юзю сезиледжек дереджеде эеджанлы.
Ич бир мукъаддеме япмадан: «Сизлерни империалист Алманиянынъ магълюп этильдиги ве дженкнинъ биткенинен тебриклейим» деди.

Махбюслер арасында терен бир сукюнет асыл олды.
Сонъра бирден алгъышлар, севинч нидалары янъгъырады.
Махбюслер бири-бирини опе, къучакълай ве багъырышалар.

Эбет, дженк битти, алманлар енъильди, амма бунынъ ичюн севинмеге аджет бармы?
Бизим киби сиясий себеплернен махкюм олунгъанларнынъ вазиетинде не денъишме оладжакъ?
Эм мени тюшюнджеге далдыргъан дигер бир себеп даа бар эди.
Энди не оладжакъ, ялынъыз бизим дегиль, дюньянынъ сиясий ёнелиши насыл оладжакъ?

Эбет, дёрт сенеден берли миллионларнен инсаннынъ къаныны акъызгъан зорбалыкъ ниаетине ирди.
Бу дженктен сагъ чыкъкъанлар санки азатлыкъкъа чыкъкъан киби оладжакълар.
Я мен не оладжагъым?
Аджеба, йылларджа хаяллангъан азатлыкъкъа чыкъаджагъыммы?
Мен дюнья сиясетининъ насыл бир догърулыш аладжагъы акъкъында тюшюнем.

Куньлер кечкен сайын вазиетнинъ эйиге денъишмегенини анъладым.
9