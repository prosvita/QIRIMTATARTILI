## МЕКТЮПЛЕР

1950 сенесининъ ильк баари башланды.
Ава яваш-яваш къызып башлады.
Кунешке эпимиз асрет эдик.
Апрель айында вадийдеки бузлар кочьти, майыста къар тёпелери чекильди, июнь айынынъ сонъунда купоны юзюни эйидже косьтерди.

Мен эп артельде чалышам, амма сепетчиликни быракъып, дюльгерлик япам.
Бу да мен бильген иш дегиль.
Факъат артельде берильген ишни итираз этмек мумкюн дегиль.
Эллеримде балта, чёкюч тутаджакъ къувет ёкъ.
Бунъа бакъмадан, бар кучюмнен чалышам.
Чалышмасам, пара къазанмайджагъым.
Яшамакъ ве ичимдеки къуртулыш умютини керчеклештирмек ичюн эр ишни япмакъ борджлы эдим.

Бир гедже пек бузладым, язы язмакъ ичюн шиддетли бир арзу дуйдым.
Чокъ айлардан берли элиме къалем алмадым, бир сатыр язы язмадым.
Эм не язаджакъ эдим?
Бу аньде эшиме ве балаларыма мектюп язмакъ акъылыма кельди ве буюк арзунен къалемни элиме алдым.
Акъылыма кельген шейлерни язып башладым:

«Севимли эшим ве балаларым.

Сизлерден бугуньге къадар ич бир хабер аламадым.
Ал-эвалынъызны бильмек истейим.
Язгъан мектюплеримнинъ ич бирине джевап алмадым.
Ич олмагъанда манъа сагълыкъ хаберинъизни билъдиринъиз.
Мен энди къартайдым.
Ве бу алымда тек арзум сизинъ янынъызда олмакътыр.
Бу арзума ирмек ичюн дефаларджа аризалар яздым, изин сорадым.
Сиз де анда бу меселенен огърашсанъыз, эр алда мусбет нетиджеге иришмек мумкюн олур.
Балаларым ве сен эр заман хатырымдасынъыз.
Хаялларынъыз дайма козюмнинъ огюнде, мен сизлернен даима къонушам, дегирлешем.

Сагълыгъым яхшы.
Артельде чалышам, ватаныма ве сизлерге къавушаджакъ куньлерни асрет ве эеджанен беклеим.
Мени джевапсыз къалдырманъыз.
Сизлерден келеджек бир сёз биле буюк бахтияр оладжакътыр.

Адресим шудыр: Красноярский край, Большая Мурта, Прогресс артели.
Шевкъи Бекторе»

Ичимдеки бутюн дуйгъуларны язмагъа имкяным ёкъ эди.
Чюнки мектюплернинъ ачылып, окъуджагъыны биле эдим.
Бу къыскъа мектюпни зарфкъа къойып, япыштырдым.
Сабаны зорнен таптым, танъда почтагъа барып, мектюпни ташладым.

Арадан бир афта кечкен сонъ сабырсызланып, экинджи мектюпни яздым:

«Севимли эшим ве балаларым.

Сизлерден ич бир тюрлю хабер алмайым.
Алынъызны бильмек истейим.
Ёкъса мектюплерим барып чыкъмаймы?
Бу къартлыкъ алымда сизинъ бакъымынъызгъа ихтияджым бар.
Меним къайтмам ичюн элинъизден кельгени къадар огърашманъызны истейим.

Балаларым эр алда буюген, эйи инсанлар олгъандырлар.
Эпинъизни пек чокъ сагъындым.
Мени унутманъыз ве мектюбимни алгъанынъызнен манъа джевап язынъыз.

Шимдилик сизге Танърыдан сагълыкъ-селяметлик истейим, козьлеринъизден опем.

Шевкъи Бекторе»

Экинджи мектюбимден бир афта кечкен сонъ учюнджисини яздым.
Сонъра дёртюнджисини, бешинджисини, алтынджысыны...
Эр афта бир мектюп язам.
Язам, амма бир тюрлю джевап алмайым.
«Бельки мектюплеримни аладырлар, тек джевапларыны манъа бердирмейлердир», — деп тюшюнем.
Акъылыма ич де яхшы шейлер кельмей.
Инсан узакъта ве ябанджы бир диярда олгъан сонъ акъылына нелер кельмез...

Бойледже, куньлеримни язмакъ ве джевап беклемекнен кечирем.

Амма бу беклейиш эшиме ве балаларыма олгъан асретлигимни арттыра, сабырсызлыкъ ичинде эеджанланам.
Бундан башкъа не япа билирим?
Беклейджек, оларнынъ хаялларынен авунаджакъ эдим.
Такъдирим чызылгъан ёлдан юрьмек ве олып кечкенлерге сессизликнен даянмакъ керек эдим.