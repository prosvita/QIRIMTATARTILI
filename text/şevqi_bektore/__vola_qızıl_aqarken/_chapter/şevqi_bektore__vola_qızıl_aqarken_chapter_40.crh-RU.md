## МЕКТЮПЛЕР

1950 сенесининъ ильк баари башланды.
Ава яваш-яваш къызып башлады.
Кунешке эпимиз асрет эдик.
Апрель айында вадидеки бузлар кочьти, майыста къар тёпелери чекильди, июнь айынынъ соньунда купоні юзюни эйидже косьтерди.

Мен эп артельде чалышам, амма сепетчиликни быракъып, дюльгерлик япам.
Бу да мен бильген иш дегиль.
Факъат артельде берильген ишни итираз этмек мумкюн дегиль.
Эллеримде балта, чёкюч тутаджакъ къувет ёкъ.
Бунъа бакъмадан, бар кучюмнен чалышам.Чалышмасам, пара къазанмайджагъым.
Яшамакъ ве ичимдеки къуртулыш умютини керчеклештирмек ичюн эр ишни япмакъ борджлы эдим.
Бир гедже пек бузладым, язы язмакъ ичюн шиддетли бир арзу дуйдым.
Чокъ айлардан берли элиме къалем алмадым, бир сатыр язы язмадым.
Эм не язаджакъ эдим?
Бу аньде эшиме ве балаларыма мектюп язмакъ акъылыма кельди ве буюк арзунен къалемни элиме алдым.
Акъылыма кельген шейлерни язып башладым:
«Севимли эшим ве балаларым.

Сизлерден бугуньге къадар ич бир хабер аламадым.
Ал-эвалынъызны бильмек истейим.
Язгъан мектюплеримнинъ ич бирине джевап алмадым.
Ич олмагъанда манъа сагълыкъ хаберинъизни билъдиринъиз.
Мен энди къартаидым.Ве бу алымда тек арзум сизинъ янынъызда олмакътыр.
Бу арзума ирмек ичюн дефаларОжа аризалар яздым, изин сорадым.
Сиз де анда бу меселенен огърашсанъыз, эр алда мусбет нетиджеге иришмек мумкюн олур.
Балаларым ве сен эр заман хатырымдасынъыз.
Хаялларынъыз дайма козюмнинъ огюнде, мен сизлернен дайма къонуша, дегирлешем.
Сагълыгъым яхшы.
Артслъде чалышам, ватаныма ве сизлерге къавушаджакъ куньлерни асрет ве эеджаниен беклеиим.
Мени джевапсыз къалдырманъыз.
Сизлерден киследжек бир сёз биле буюк бахтиярлыкъ оладжакътыр.
Адресим шудыр: Красноярский край,Большая Мурта,Прогресе артели.
Шевкъи Бекторе»

Ичимдеки бутюн дуйгъуларны язмагъа имкяным ёкъ эди.Чюнкп мектюплернинъ ачылып, окъуладжагъыны биле эдим.
Бу къыскъа мектюпни зарфкъа къойып, япыштырдым.
Сабаны зорнен таптым, танъда почтагъа барып, мектюпни ташладым.

Арадан бир афта кечкен сонъ сабырсызланып, экинджи мектюпнн яздым:

«Севимли эшим ве балаларым.

Сизлерден ич бир тюрлю хабер алмайым.
Алынъызны билъмек истейим.
Ёкъса мектюплерим барып чыкъмаймы?
Бу къартлыкъ алымда сизинъ бакъымынъызгъа ихтияджым бар.
Меним къайтмам ичюн элинъизден келъгени къадар огърашманъызны истейим.

Балаларым эр алда буюген, эйи инсанлар олгъандырлар.Эпинъизни пек чокъ сагъындым.
Мени унутманъыз ве мектюбимни алгъанынъызнен манъа джевап язынъыз.
Шимдилик сизге Танърыдан сагълыкъ-селяметлик истей, козьлеринъизден опем.
Шевкъи Бекторе»

Экинджи мектюбимден бир афта кечкен сонъ учюнджисини яздым.Сонъра дёртюнджисини, бешинджисини, алтынджысыны...
Эрафта бир мектюп язам.
Язам, амма бир тюрлю джевап алмайым.
«Бельки мектюплеримни аладырлар, тек джевапларыны манъа бердирмейлердир», — деп тюшюнем.
Акъылыма ич де яхшы шейлер кельмей.
Инсан узакъта ве ябанджы бир диярда олгъан сонъ акъылына нелер кельмез...

Бойледже, куньлеримни язмакъ ве джевап беклемекнен кечирем.
Амма бу беклейиш эшиме ве балаларыма олгъан асретлигимни арттыра, сабырсызлыкъ ичинде эеджанланам.

Бундан башкъа не ягіа билирим?
Беклейджек, оларнынъ хаялларынен авунаджакъ эдим.
Такъдирим чызылгъан ёлдан юрьмек ве олып кечкенлерге сессизликнен даянмакъ керек эдим.
