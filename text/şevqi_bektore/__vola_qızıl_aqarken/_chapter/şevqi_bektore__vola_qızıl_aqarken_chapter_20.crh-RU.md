## ЁЛДЖУЛЫКЪ

13 номерли уджреде докъузынджы айны толдургъан кунюм, уйле емеги вакътында, бирден къапым ачылды ве ичери бир къач аскер кирди.
Деръал эшьяларымны топламакъ керек экенимни айттылар.
Ашымны ашамагъа мусааде этмедилер.
Бу теляштан къоркътым.
Демек, эр шей биткен, меним акъкъымда укюм чыкъарылгъан.
Энди мени атаджакълар.
Башым бирден гъувулдап башлады.
Ич бир шей сёйлемейип, аскернинъ юзюне бакъа эдим.
Козьлеримнинъ огюнде къадыным ве чоджукъларымдан гъайры башкъа бир шей ёкъ эди.
Дерсинъ, къаршымда манъа тюфегини тиклеп тургъан бир аскер тура.
Бир офицер къадынымны дигери де балаларымны туталар.
Олар манъа догъру чапмакъ ичюн чапаланалар.
Козьлеринден яшлар тёкюльген балаларыма бакъам.
Бу бакъышта айларнынъ нетиджеси оларакъ догъгъан асретликнинъ истирабы бар эди.
«Насыл олса да ольдюреджек мени.
Бошуна чарпынмайым, шу эки сание ичинде бири-биримизни тоя-тоя сейир этейик», демек истейим, сонъра къадыныма бакътым, офицернинъ элинден къуртулгъан, онынъ гурь сия сачлары рузгярда саврула ве манъа «Метин ол!..
Санъа бир шей япып оламазлар.
Сагъ къалсанъ, бизлерни унутма...» деп багъыра эди.
«Сиз де мени унутманъыз» демек ичюн агъызымны ачаджакъ олам.
О аньде силя сесини анъдыргъан бир гурюльти дуйдым ве мен коксюмде ис эткен бир аджджы иле терен къаранлыкъ ичине комюльдим.

Шиддетли бир сарсынтыдан кендиме кельдим.
Аскер элимни тутып, эп чеке, бир аньлик байгъынлыкътан мени айындыраджакъ ола.
Корьген хаялымнынъ тесиринде эдим.
Аскернен азбаргъа чыкъкъан сонъ темиз авада бираз озюме кельдим.
Орталыкъта кимсе корюнмей.
Бир муддет бекледик.
Ниает, къара бир машина янымызгъа келип токътады.
Бир офицернинъ озгьарувы алтында янъы ёлджулыкъкъа чыкътыкъ.

Бу дефа ёлджулыгъымыз пек узун сюрьмеди.
Эски бир бина огюнде токътадыкъ, тюшмек эмир этильди.
Янымдаки яш офицернен берабер бу бинагъа кирдик.
Къапыда джеплеримни тинтип башладылар, мен бунъа пек къувандым, демек, атмайджакълар.
Бойле бир укюм олса, башта ольдюрип, сонъра тинтер эдилер.
Бу ферахлыкъ дуйгъусынен этрафымны тедкъикъ этмеге башладым.
Бир коридор бою кетемиз.
Мында пек чокъ демир къапылар бар.
Оларнынъ бириси гурюльтинен ачылды.
Бу ер умумий уджре эди.
Кучюк бир ода олмасына бакъмадан, ичерисине адам толдурылгъан.
Кошедеки уфакъ сет устюнде эки адам отура.
Сетнинъ астында чыкъып тургъан баджакълардан бир къач адамнынъ да анда яткъаны анълашыла.
Отурмагъа ер ёкъ.
Къапы огюнде турып, ичеридекилерге бакъам.
Урбалары бирер пачаврадан ибарет эди.
Махбюслернинъ буюк бир къысмы зайыф эди.
Бундан гъайры уджре ичининъ авасы пек агъыр эди.
Юрегим буланмагъа башлады.
Олар да мени аджыгъан киби бакъалар.
Къарарнен йигирми яшындан алтмыш яшынадже олгъан адамлар.
Сачлары къарма-къарышыкъ ве пис эди.

Пек сыкъ отургъанларына бакъмадан, эписи бир, ер ёкъ эди.
Назарымны текрар сеттекилерге чевирдим.
Бириси текаран къыбырданды, бираз дикъкъатнен манъа бакъып тургъан сонъ:

— Сиз кимсинъиз? — деп сорады.

— Адым Шевкъи Бекторе, — деп джевап бердим.

— Бу ерге янъы кельдинъизми?

— ГПУнынъ элинде олгъаным чокътан, амма бу ерге янъы кельдим.

Башыны теэссюфнен саллады.

— Корьгенинъиз киби, бу лянетли одада отурмагъа биле ерёкъ.
Сыртынъызны диваргъа таяп, парашанынъ устюне отура билесинъиз.

Айткъаны керчек эди.
Лячаре, парашанынъ устюне отурдым.
Бир муддет сонъ мени суаль ягъмурына туттылар.
Кими къаерли олгъанымны, кими насыл къабаатнен тюшкенимни, тыштан не киби хаберлер эшиткенимни сорайлар.
Бекяр олын-олмагъанымны, къач балам бар олгъаныны...
Иште, меним келювим олар ичюн янъылыкъ эди.
Мен де къыскъа джеваплар бере, меракъларыны къандырмагъа арекет этем.
Аля даа бири-биримизге толу ишанч ёкъ, мукъайтлыкъны унутмамалы.

Парашанынъ устюнде отургъаным алда юкъладым.
Саба уджредеки хафиф гурюльти козюмни ачты.
Эр кес менден эвель тургъан, меним уянмамны беклей экенлер.
Козьлеримни ачкъанымны корьгенинен этрафыма топландылар.
Тюневинки чекингенлик къалмагъан эди.
Кене бир чокъ суаллер сорамагъа башладылар.
Сёзлери даа да самимий эди.
Сетте отургъан адам меним айретимни анълагъан киби яныма кельди.

— Бу ерге кельгенлернинї акъибети, анджакъ, саат экиден сонъ белли ола, — деди о. — Эгер о саатке къадар эшьяларынъны топламакъ эмир этильмесе, демек, къаладжакъсынъ.

— Эшьяларым топланмасы эмир этильсе, къаерге кетеджегим.

— Къаерге оладжакъ?
Атмагъа алып кетеджеклер, пек сийрек алларда башкъа ерлерге ёллайлар.

— Демек, шимдилик, олюмден къуртулгъан оламмы?

Эписининъ юзьлери севинчле парылдады.

— Эбет, — дедилер.— Вазиет буны косьтере.
Емектен сонъ уджре аркъадашларым эп отургъан ерлеринде отуралар.
Бир уджреде йигирми киши эдик.
Энъ буюгимиз алтмыш беш яшларында эди.
Онъа эр кес «къарт» деп мураджаат эте ве о бу ода ичиндеки энъ мутебер ерде, сет устюнде ята эди.
Эпимиз ичюн бир кельген емекнинъ дагъытылмасыны къарт идаре эте эди!


Айлар бири-бирини такъип эте, уджредекилернен даа якъын таныштым.
Кимерде саатлернен лакъырды этемиз.
Бойле лакъырды этип отургъан куньлернинъ биринде буюк демир къапы, эр заманки киби, шаматанен ачылды, ичери кирген сакъчы джебинден бир кягъыт чыкъарып, беш кишининъ фамилиясыны окъуды.
Булар эшьяларыны топламакъ ве азыр олып турмакъ керек экенини айтып чыкъып кетти.
Эпимиз шашып къалдыкъ.
Шимдиге къадар боеш кишини бирден истемеген эдилер.
Деръал турып, оларнынъ азырланмаларына ярдым эттик.
Бир тарафтан да теселли беремиз: «Эр алда эвлеринъизге кетесинъиз», ден эдик.
«Эбет, эбет, эпинъиз эвлеринъизге кетесинъиз, сизлерге не яхшы».
Буларны айтамыз, амма айткъанларымызгъа озюмиз де ишанмаймыз.
Тек оларны инандырмакъ, гонъюллерини алмакъ ичюн айтамыз иште.

Уджреден чыкъмаздан эвель къучакълаштыкъ, опюштик ве мунълы алда ведалаштыкъ.
Чареси олмагъаныны бильгенимиз алда, бошагъан сонъ эвлеримизге барып, сагълыкъ-селяметлик хаберлерини бильдирмелерини де риджа эттик.
Заваллылар.
Бу сёзлеримизни ве истеклеримизни эшиткен сонъ козьлери парылдай.
Бельки, керчектен сербестликке чыкъаджакъларына ишанадырлар.

Демир къапы текрар ачылып къапалды.
Кеткенлернинъ артындан шашкъын-шашкъын бакъып къалдыкъ.
Уджрени терен бир сессизлик сарды.
Эминим ки, эр кес о аньде кенди истикъбалини тюшюне эди.
Кеткенлернинъ къуртулыш умюти ёкъ эди.
Ичимизде булунгъан вазиет бизни богъмакъта.

Ерлешме иши биткен сонъ кене эпимиз муштерек дертлеримизге далдыкъ.
Кеткенлер унутылды биле, келеджеклернинъ ким олгъаныны тюшюнемиз.

ГПУ ич бир заман уджрелерни бош тутмай.
Биз исе янъы келеджеклерни эм истей, эм истемеймиз.
Истемеймиз, чюнки кене сыкълашаджакъмыз.
Истеймиз, чюнки тыштан кельген энъ янъы хаберлерни эшитеджекмиз.
Бу да уджредеки аятымызгъа бир тазелик, бир джанлылыкъ береджек ве сёнмекте олгъан умютлеримизни алевлендиреджек эди.
Уйлелик емектен сонъ, бош миделеримизге бираз олса да гъыда кирди, уджредеки ерлеримизге узанып, хаялгъа далдыкъ.
Бу эснада бирден къапы шаматанен ачылды, сакъчылар узун бойлу, сарышын генчни ичери итедиктен сонъра, айны шойле шаматанен къапыны къапаттылар.
Бутюн назарлар янъы кельген генчке догърултылды.
Солгъун юзю агъыр хасталыкътан янъы тургъан киби эди.
Аякъларында тураджакъ алы да ёкъ эди.
Сесини чыкъармайып, бир кошеге сокъулды, эпимиз ондан ким олгъаныны, бу ерге не ичюн кельгенини сораи башладыкъ.

Польшалы олгъаныны, алты айдан берли ГПУнынъ зинданларында ялынъыз яшагъаныны, тефтиш ве соргъулар эснасында кендисине акъылгъа ятмайджакъ искенджелер япылгъаныны, бу искенджелерге даянып оламай, устюне къоюлгъан къабаатларны танымакъ зорунда къалгъаныны узун-узун анълатты.
Шимди де къуршунгъа тизиледжегинден къоркъмакъта.
Башына кельгенлерни анълаткъанда эеджанлана, окюрип-окюрип агълай эди.
Бир саат огюне махкюм этильгенини озюне айткъанлар.
Ады Пашкевич эди.

Бир колхозда эсапчы олып чалышкъан вакъытта отуздан зияде адамдан ибарет группанен берабер о да якъалангъан.
Буны айтыркен:

— Ой, боже мой, что я сделал! — дие къычыра эди.

Пашкевич иле берабер къапалгъанларнынъ къабааты — девлет мал-мулькине зарар бермек эди.
Бу къабаатнынъ джезасы беш йылдан он йылгъадже тюрьме ве я да къуршунгъа тизильмек эди.
Иште, Пашкевич азырлангъан итирафнамени имзалагъан, шимди атыладжагъыны беклей эди.
Олюм къоркъусы уджренинъ диварларыны биле сарып алгъан эди.
Биз де Пашкевичнен берабер къуршунгъа тизиледжек киби эдик.
Акъшам козьлеримизге юкъу кирмеди.
Кендимизни унутып, бу генч инсаннынъ алыны тюшюндик.
Къапыдаки кучюк пенджере ачылгъанынен уджреде бир бомба патлагъан киби олды.

— Пашкевич, — деди сакъчы, — эшьяларынъны азырла.

Эпимиз Пашкевичке бакътыкъ.
Демек, бекленген къоркъунчлы ань ниает кельди.
О бирден еринден фырланды, уджренинъ аркъасына къачты.
Къоркъудан козьлери фалташ киби олгъан.
Огюне кельген бир махбюснинъ бойнуна сарылып, бутюн вуджудынен титрей, бир тарафтан да сеси чыкъкъаны къадар багъыра.

— Ёкъ, кетмем!
Мени быракъманъыз!
Манъа ярдым этинъиз.
Ольдюреджеклер, атаджакълар мени.
Ольмек истемейим.
Ялварам мени оларгъа берменъиз.

Бу эснада апсхане башлыгъы кельди ве генч польшалыны тынчландырмагъа башлады.

— Не багъырасынъ, Пашкевич?
Делирдинъми сен?
Сени башкъа бир уджреге кечиреджекмиз.

Тюрьме башлыгъы Домфорт сёйлене, амма Пашкевич оны динълемей, чапалана , ялвара эди.
ГПУ джеллятлары Пашкевич киби бинълерджесини сустыргъанлар, бунда да зорлукъ чекмейджеклери белли эди.
Домфортнынъ «тутунъ шуны» деген эмиринден сонъ сакъчылар оны бир сание ичинде чыкъардылар.
Генчнинъ аджджы ферьяды бутюн коридорны къаплады.
Демиркъапы буюк бир гурюльти иле узеримизге къапалды.
Коридорда Пашкевичнинъ сеси кесильди.

Куньлер, бири-бирине бенъзеген куньлер кечелер.
Уджреде Калантаров адлы бир самаркъандлынен эр кестен чокъ къонуша эдим.
Бу акъыллы ве медениетли бир адам эди.
О куню де къаршы-къаршыгъа отурып, кене къонуша эдик.

— Мен, — дей о, — чар заманында миллионлар саиби бир адам эдим.
Мал-мулькимнинъ адди-эсабы ёкъ эди.
Айрыджа магъазларым бар эди.
Инкъиляптан сонъра нем бар олса, эпиеини алдылар, бир къач дефа да къападылар.
Эрсеферинде пара къаптырып къуртула эдим.
Алты ай эвель мени ве огьлумны якъалап, текрар бу ерге кетирдилер.
Менден 120 бинъ алтын рубле истейлер.
Манъа бу къадар пара къайдан кельсин?
Олгъан парамны оларгъа берип битирдим.
Учь ай огълумнеп берабер о бир бинада, 12 номерли камерада къалдыкъ.
Меним яшым буюк олгъаны ичюн бу ерге авуштырдылар.
«Истеген парамызны берсенъ, сени де, огълунъны да азат этермиз», дедилер.
Бираз сакълы парам бар амма, ГПУ бир заман тоймакъ бильмей...айтмагъа къоркъам, достум.
Къадынымнынъ да бир микъдар зийнет эшьясы олмакъ керек.
Амма, айткъаным киби, буны да берсем, сонъ пе оладжакъ?
Не иле кечинеджекмиз?
Эм бу истевнинъ арты кесильмейджек киби.
Кене де пара истейджек ве сонъра ипсанны ёкъ этеджеклер.
Бир меселе даа бар.
Аджеба, топлагъан параларымнынъ къачта къачы укюметке берилир?
Не къадары ГПУ менсюплерининъ джеплерине кире.
Адамларнынъ эписи ачкозь олды.

ГПУ зинданларынынъ ичи инсанларнен толумы?
Бу махбюслернинъ ичинде хусусий муамеле этильгенлери де бармы?

— 12 номералы уджре насыл?— деп сорадым.

— Эр заман толу ола, отураджакъ, ятаджакъ киби бир къарыш ерёкъ.
Махкюмлер бутюн кунь аякъта турмакъ меджбуриетинделер.
Уджренинъ эр кошесинде ятмакъ ичюн ер азырладылар, амма о ерге де къартлар ве хасталар яталар.
Дигерлери исе невбетнен яталар.
Эр кунь адам башына 200 грамм чамур киби отьмек, 300 грамм тузлы балыкъ ве 400 грамм сув берелер.
Табиий ки, бу къадар сувнынъ кимсеге етмегени ичюн заваллы махбюслернинъ терилери чатлап башлай.
Адамлар ёргъунлыкътан, ачлыкътан байылып къалалар.
Эгер олар озьлери аз бир вакъытта аякъкъа турмасалар, йыкъылгъан ерлеринде ольмеге махкюмдирлер.
Зира, кимседе оларны ерден турсатаджакъ къадар такъат ёкъ.
Геджелери соргъугъа чагъыра ве соргъу вакътында акъылгъа кельмеген искенджелерни япалар.
Уджреде эписи олып сексенге якъын махбюс булуна.

— Мен де о къадар сайгъан эдим,— дедим мен.

Айретнен юзюме бакъты.

— Анъламадым,— деди.— Ёкъса, сиз де о уджреде эдинъизми?

— Ёкъ, — дедим.— Меним булундыгъым ер онынъ къаршысындаки 13 номералы уджредир.
Сакъчылар отьмек бергенде сайып дагъыталар, сексен адам олгъаныны о маальде анълагъан эдим.

Калантаров енгильден кулюмсиреди:

— Япаджакъ башкъа ишлери олмагъан сонъ, бойле саде адиселер биле инсанны мешгъуль эте дегильми?— деди.— Бу режим миллетке аз шей чектирмеди ве чектиреджек де.

Аля «Август еди» усулы иле зулумнынъ энъ шиддетлисини тедбикъ этелер.

— «Август еди» дегенинъиз недир? — деп сорадым.

— Сорама,— деди.— Бу Алланынъ белясы коммунистлернинъ бутюн тюшюнджеси рус миллетине даа насыл ве не киби эзиет япаджакъларыны планлаштырмакътан башкъа недир?
Бу сонъки иджат эткен усуллары да ЧК ве ГПУ келимелери къадар къоркъунчлыдыр.
«Август еди»...
Лянет олсун мельунларгъа.

Адам зияде асабийлешти, эллери титрей, лаф этип оламайджакъ къадар ачувлы эди.

— Афакъанланмакъ бош шей, — дедим. — Бу адамларны ёкъ эте билирмисинъ?
Иште, бутюн меселе бунда.

— Бекторе, чокъ акълысынъ, —деп башыны саллады, — чокъ акълысынъ амма, ачувланмамагъа имкян бармы?
Козюмнинъ огюнде юзлердже масюм инсанларны къуршунгъа тиздилер.
Я о уфачыкъ бичаре балалар?
Олар да девлетнинъ малыны ягъма эткенлерми?
Оларнынъ не олаяткъанындан хаберлери биле ёкъ эди.
Аналарынынъ къучагъында джан бердилер заваллылар.

— Унутмалысынъ буларны, — дедим. — Унутманъ лязим.
Бильхасса 12 номералы уджреде яткъан огълунъны тюшюнмелисинъ.

Сесини чыкъармады, Козьлерини бир нокътагъа тикип, эп тюшюнди.
Шу аньде бельки огълуны, бельки де къадыныны тюшюнедир?
Эпимизнинъ къафамызда айны шей бар эди.
Олюм бельки эр шейни силе билир амма, бизим киби севгилилерине къавушалмайып, олар акъкъында тек тюшюнмек меджбуриетинде олгъанлар ичюн бу олюмден де бетер азап эди.
Балаларына ве къадынына асретлик чеккен адамлар эдик.
Бу асретлик бизим ичимизни токътамайып якъа.
Бу азаптан бир сание биле къуртулмакънынъ чареси ёкъ.
Буларны тюшюнген сайын асретлигимиз арта, бенъзимиз сарара.
Сагъ къалмакъ ичюн курешмек шарт эди.
Танърынынъ ярдымынен бир кунь къуртуладжагъыма, Ватаныма ве аилеме къавушаджагъыма иманым бар эди.
Иште, бу киби тюшюнджелернинъ тесири алтында эр тюрлю зорлукъларгъа даяна ве ирадемни асла джоймай эдим.

Калантаровнынъ сесинден озюме кельдим.

— Эбет, «Август еди»,— деди о. — 1932 сенеси август 7-де укюмет янъы къарарнен халкъны шиддетли эзиет алтына ала.
Халкъ бунъа къыскъадан «Август еди» дей.
Бунъа «Август еди фелякети» демек даа догъру олур эди.
Бу къадар девлет малына зарар бергенлер ватан хаини ве халкъ душманы эсап этилерек, джезагъа чекиле.
Къарарнынъ эдасы ГПУгъа  вале олуна.
ГПУ бу янъы вазифесине дёрт эльнен сарылды.
«Август еди» къарары халкънынъ козюни къоркъузмакъ ве баш къалдырмагъа фырсат бермемек ичюн ГПУнынъ элинде дешетли силягъа чсвирильди, девлет малыны чалгъанлар, къарынларыны тойдурмакъ ичюн колхоз малындан шахсен файдалангъанлар, атта тарлаларда, ёл кенарларында тек-тюк къалгъан экин башакъларыны топлагъанлар тутып къапатылгъан, бир къысмы да соргъусыз-суальсиз къуршунгъа тизильген.
Халкънынъ элинде олгъан алтын-кумюш шейлерни де чекип алалар.
Чекиштирювлерге даяналмайып, элинде бар олгъан зенгинлигини теслим эткенлер де этмегенлер де джезадан озьлерини къуртарып оламадылар.
Бу девлет сойгъунджылыгъындан башкъа шей дегильдир, Бекторе.
Кремльдеки коммунистлер аля даа тоймакъ бильмейип, халкъны соймакъны девам эте,— деп сёзюни битирди.

Бу къадар акълы сёзлерге не джевап бере билирдим?
Онынъ айткъанлары керчек эди.
Нидже къабаатсыз инсанлар топракъкъа къарышты, нидже сабий балалар аналарынынъ къучакъларында ольдюрильди, ювалар бозулды.
Бу лакъырдылар асабымызны бозмакътан гъайры бир ишке ярамай.
Сусмакъ керек эди.

Уджремизде эр заман олгъаны киби кеткенлернинъ ерини янъы кельгенлер ишгъаль эте, эпимиз айны азапларны чекмек ичюн бу ерде бирлешемиз.
Уджреге кельгениме он учь ай олды.
Бу ердекилернинъ энъ эскиси мен олгъаным ичюн энъ гузель ерде де мен ерлештим.
Бу да уджредеки тахта сет эди.
