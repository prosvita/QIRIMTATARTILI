## НАРОДНІ СУДИ

Тисячі людей відбували покарання в тюрмах після винесення вироків за брехливими звинуваченнями свідків у судах.
Обвинувачуваний позбавлений права наймати для свого захисту адвоката, а суддя виносить вирок завчасно замовлений “зверху”. У таборі перебувало багато в’язнів, засуджених народним судом.
Один з них був братом міністра іноземних справ Радянського Союзу Молотова.
1932 року за “умисне розкрадання державного майна” отримав десять років.
Через п’ять років до таборів потрапила і його дружина.

У таборі перебував 76-ти річний голова колгоспу “Тюркобад” Алтикарикського району Узбецької Радянської республіки Абдурахман Иолчибай.
Суд над ним, його сином та іншими сімнадцятьма членами колективного господарства тривав два місяці.
їх звинуватили у винищенні п’ятнадцяти тисяч голів овець.
Одинадцять з дев’ятнадцяти були розстріляні.
Страчений був і син Иолчибая.
Він розповів мені, як знущалися над ним у суді.

— Хто назвав колгосп “Тюркобад”? — поцікавився голова суду.

— Я.

— Чому ти дав таку назву?

— У Радянському Союзі чимало міст Узбекистану і Таджикистану носять назви Сталінобад, Ленінобад, Ворошиловобад, Кіровобад...
Тому я вирішив дати таку звучну назву.
Хіба я вчинив погано?

Прокурор скочив з місця, вдарив кулаком по столу і закричав:

— Але чому “Тюркобад”? Ти що, не міг знайти іншої назви?

— Ні, не міг.
Я туркмен, тюрок, а не росіянин.
Тому і вибрав саме таку назву.
Можеш мене розстріляти, але я не зречусь своєї національності.

Старий Иолчибай під час розповіді тремтів від люті до пануючого режиму.
Він декілька разів повторив: “Підлі більшовики, підлі більшовики...”

### * * *

Все нові і нові засуджені прибували до табору.
Якось у черговій партії “новеньких” я побачив знайоме обличчя.
Це був Пашкевич, який працював до мого арешту помічником бухгалтера.

Зі словами: “Здрастуйте, вчителю” він поцілував мої руки.

— Як ти, Пашкевич?
Я дуже радий тебе бачити живим.

— Дякую, вчителю.

— Ми гадали, що тебе розстріляли.
Яка доля твоїх товаришів?

— Одних стратили, інших засудили до п’яти-десяти років.

— А який у тебе термін?

— Десять років.

Після цієї зустрічі ми були постійно разом.
Нарешті, не криючись, я міг вільно висловлювати свої думки.
А Пашкевич, в свою чергу, ділився своїми спостереженнями:

— Ви знаєте, вчителю, зараз на волі співають такі слова: “<var>Я такой другой страни нє знаю, гдє так вольно дишит чєловєк!</var>” А я, гадаю, що у цій країні нам не дають вільно дихати, нас душать.
Хіба ж не так, вчителю?
Більшовики ладні задушити всіх нас.
