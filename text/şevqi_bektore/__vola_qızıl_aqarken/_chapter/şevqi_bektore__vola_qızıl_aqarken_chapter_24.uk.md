## ЗЛОЧИННИЙ СВІТ

У Радянському Союзі виправно-трудові табори створювались для пропаганди політики уряду.

Могутність країни підносилась за рахунок дешевої робочої сили, тобто нас, — в’язнів.
Це ми рили канали, прокладали шляхи, споруджували індустріальні центри, вирощували хліб.

Це ми працювали на копальнях Уралу і Сибіру.
Це наша праця використовувалась для видобутку урану.
У таборах, які комуністи назвали “злочинним світом”, мільйони знедолених живуть і працюють, як раби.
В’язні в таборі поділялися на три категорії:
1. Карні злочинці.
2. Політичні в’язні.
3. Порушники громадського порядку. (Таких ще тут називали “побутовець").

Звичайні арештанти — злодії, вбивці — складали невеличку частку армії ув’язнених.
Засуджених з політичних міркувань було набагато більше.
І хоча вони були освіченими людьми, їх примушували виконувати найбуденніші роботи.
І звинувачення їм висувалися різні: шпигунство, сектантство, зловживання службовим становищем, саботаж.
Тут можна було зустріти і партійних працівників, і службовців, — всіх, хто працював за кордоном.
Коли вони поверталися у Радянський Союз, їх заарештовували і вони ставали “побутовцями”.


Комуністи, нехтуючи такими моральними якостями, як честь та совість, шляхом терору та сили створювали армію в’язнів, вигадуючи зручні для себе правила, аби встановити панування над світом.
Керівництво і контроль над таборами здійснювало головне управління таборів.
А місію охорони таборів взяв на себе комітет державної безпеки.

Начальники таборів, їхні заступники — висуванці комуністичного режиму.
Найнижчі посади займають колишні в’язні, які після відбуття покарання виявили бажання і надалі залишатися у таборах, але вже як наглядачі.
Ними керували офіцери таємної поліції.
Для забезпечення безпеки кожного табору вони тримали спеціальних агентів.


Всі в’язні табору мусили працювати.
За фізичними даними в’язні ділилися на три групи: когось примушували виконувати будь-яку роботу, іншим доручалась трохи легша робота, а найлегша тим, хто ледве пересувався.

Найтяжче доводилось політичним в’язням.
Встановивши класове панування над усією територією країни, комуністи усіма методами захищали свою власність.
І вони відчували, що тільки політичні в’язні можуть нести небезпеку їхньому майбутньому.
Тому ті перебували під постійним наглядом, моральним і фізичним пресом як з боку охорони табору, так і кримінальних елементів.
