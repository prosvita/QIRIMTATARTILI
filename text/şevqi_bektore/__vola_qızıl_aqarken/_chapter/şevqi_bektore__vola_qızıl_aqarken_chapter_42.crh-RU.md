## ОТЬМЕК ИЧЮН НЕВБЕТ

Баскъы, ачлыкъ ве ёкъсуллыкъкъа рагъмен Русиеде вазиет бам-башкъа акс эттириле, бутюн матбуат васталары, пропаганда системасы халкънынъ ферах ичинде яшагъаныны, Совет Социалист Джумхуриетлери Бирлигининъ бир дженнет олгъаныны косьтермеге чалыша.
Керчеклернинъ бу къадар къабартылгьанына акъыллы бир адамнынъ инанмасы зор эди.

Кечинюв сыкъынтысы чекильген бир мемлекетте халкъ газета окъумакъны акъылына биле кетирмей.

Кене къыш кельди ве Сибирьнинъ шиддетли сувукълары озь кучюни косьтерди.
Термометр куньдюзлери отуз беш, геджелери исе къыркъ беш дередже сувукъ олгъаныны косьтере.

Мен учь куньден берли отьмексизим.
Халкънынъ бир чокъ къысмы япкъан киби сувда пиширильген, я да кульге комюльген къартопнен кечине.
Къартоп отьмектен чокъ олып, халкънынъ етиштирген тек махсулы бу эди.
Амма къартоп ич бир вакъыт отьмекнинъ ерини туталмай.

Ачлыкъ сонъки нокътасына етти.
Бир тилим отьмек тапмакъ ичюн чаре арамакъ керек эдим.

Бу тюшюндже иле шиддетли сувукъкъа бакъмадан, сокъакъкъа чыкътым.
Ава о къадар сувукъ ки, сокъакъларда кимсе ёкъ.
Отьмек алмакъ гъайретинен даа тез юрьдим.
Огюмде, къарлар устюнде кучьлюкнен юрип кетеяткъан эки адамны корьдим.
Бирини таныдым.
Манъа къомшу олгъан факъыр бир къадыннынъ огълу Митя эди.
Он эки яшындаки бу баланынъ бабасы тюрьмеде эди ве озюнден текяран кучюк къардашы да бар эди.
Башындаки балабан къалпакъ ве аякъларындаки ямавлы чызмалар бабасынынъки олгъаны корюнип тура.
Митя ачыкъ козь бир бала эди.
Эвнинъ алыш-веришини о япа, тюкянда невбетлерде де о тура.
Невбетнинъ энъ огюнде дайма Митя ола, биринджиликни кимсеге бермей.

Митянынъ насыл олса да биринджи оладжагъыны, мен де артындан ер ала биледжегимни тюшюнип, адымларымны явашлаттым.

Затен ёрулгъан ве сувукътан пек ушюген эдим.

Янъылгъаным.
Тюкян огюне кельгенде бир инсан селининъ невбет алында тургъаныны корип шаштым.
Озь-озюме теселли бермек ичюн «булар тюневинден берли невбетте тургъанлар олса керек» деп тюшюндим.

Юзюни къалын шалнен ортькен къарт къадыннынъ артындан турдым.
Бир къач дакъикъа сонъ меним артымдан он-он беш адам невбетке турды.
Невбет кеттикче чокълаша, сувукънынъ артмасына бакъмадан, эр кес беклей.

Вакъыт яры геджеден кечкенине бакъмадан, кимсе еринден къыбырдамай.

Устюмде къалын къой тоны, аякъларымда валенкалар, башымны тонымнынъ ичине сакъламагъа чалышаракъ, сыртымны диваргъа чевирип турам.

Тонъмамакъ ичюн ара-сыра къыбырдай, эллеримизни ве юзюмизни къарнен окъалаймыз.

Куннинъ ильки ышыкълары яваш-яваш биз булунгъан ерни де айдынлатты.
Саба аязы даа шиддетли эди.
Джигерлеримнинъ сувукъланмасындан къоркъып, агъызымны ачмай, тек бурнумнен нефес алам.

Яры къаранлыкъ ичинден бир кольгенинъ бизим тарафкъа келеяткъаныны фаркъ эттим.
Къапы огюнде тургъан юзлердже инсаннынъ бир агъыздан: «Келелер!Келелер!» деген сеслери орталыкъны чынъылдатты.
Бу арада буюк бир къалабалыкъ чыкъты.
Невбет бозулды, саатлернен индемейип беклеген адамлар къавгъа ве куфюрнен бири-бирининъ ерини алмакъ ичюн куреш башлады.
Тюкян мудири бу вазиетни корьген сонъ, япаджакъ бир шей олмагъаныны анълады, тюкян ичине кирип, къапыны ичериден мандаллады.

Затен, тюкяннынъ ачылмасына даа вакъыт бар эди.
Халкъ бир муддет дёгюшкен ве тутушкъан сонъ, бири-бирининъ устюне энъ гъалис куфюрлерни савургъан сонъ ятышты, эвелькиси киби невбеттен ер алды.
Саатлер пек агъыр кечелер.

Бу арада эр кес озь тюшюнджелерине далды, беклеркен, сувукъны даа аз ис этмек ичюн невбетлерге аит гъарип ве кулюнчли икяелерни айтмагъа башладылар.
Бойле узун вакъыт невбетте тураркен, догъургъан къадынлар биле расткеле, эллеринде къундакъ балаларынен невбетке келип тургъанларны да корьмек мумкюн.
Оларнынъ текяран чокъ отьмек алмалары ичюн балалары да сырагъа къошула экен.
Адамларнынъ айткъанларына коре, балалары олмагъан къадынлар къомшуларындан эманет оларакъ бала ала, базылары исе антерининъ, я да пальтосынынъ астындан къурсагъына ястыкъ багълап, агъыр аякълы оларакъ корюнмек истей экенлер.
Адамлар чешит тюрлю лафларнен вакъыт кечирелер.

Бир кере невбетте тургъанда бир къадыннынъ догъургъанына шаат олдым, метанетине шашып къалдым.
Баласыны ве ала бильдиги отьмекни къолтугъына къысып, бир шей олмагъан киби янымыздан кечип кетти.


Бу адиседен бир къач кунь кечкен сонъ Таня кене невбетте тура эди.
«Баламнынъ адыны, эльбетте, Ржаной Хлеб»,— деп къойдым, — деди.
Къадыннынъ юзюндеки мазунлик ифадеси сакъланып къалгъан, эр кес кулеркен, меним ичим сызлады.
