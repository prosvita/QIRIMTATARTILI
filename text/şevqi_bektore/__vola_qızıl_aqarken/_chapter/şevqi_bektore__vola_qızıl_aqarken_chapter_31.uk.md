## АРМІЯ ЗАСУДЖЕНИХ

22 червня 1942 року в таборі вперше мав демонструватися звуковий фільм “Ленін у 1918 році”. Щойно розпочався сеанс, як його відразу перервали.
На сцену вийшов завідуючий відділом табору з виховної роботи і пропаганди Кривицький і повідомив:

— Німецькі війська без оголошення війни бомблять наші міста і села!
Червона Армія змушена терміново відступати!

Всі були приголомшені цією новиною.
Повернулися до бараків.
Кожний гадав, як зміниться його становище у зв’язку з такими подіями у країні?

Через тиждень хтось приніс повідомлення, що німці на захоплених ними територіях звільняють в’язнів.
А радянські солдати тікають з фронту, їх ловлять і відразу розстрілюють.

Якщо на фронті кількість дезертирів зростала, то в нас, в таборі, збільшилось число утікачів.
Чим швидше просувалися німецькі війська на схід, тим більше люди почали скоювати дрібних злочинів: чоловіче населення бажало бути засудженим, але не йти на фронт.
Тому кількість ув’язнених у таборі швидко почала зростати.
Нові люди — свіжі новини.
Мабуть, серед нас не було жодного, хто не жадав би німцям перемоги.

Якось надвечір нам повідомили, що Кривицький має зробити чергове важливе повідомлення.
Всі швидко зібралися на плацу.
Кривицький зачитав:

— Крім політичних ув’язнених і контрреволюціонерів, всі, як добровольці, відправляються на фронт.
Для цього терміново потрібно написати заяви.
В залежності від поведінки на фронті, в першу чергу самовідданим, буде скасована провина, вони вважатимуться громадянами, наділеними усіма правами...”

В’язні відразу почали писати заяви.
Відкривалася можливість здатися у полон.
Кожний вважав: “Можливо, там де нема комуністів, є справжнє життя”. Вони вже знали, що скажуть німцям: “Я — в’язень табору”. Вони хотіли розповісти правду про несправедливість, яка панує в Росії, про жахливі умови в таборах.

Стало відомо, що колишній офіцер ГПУ поляк Костянтин Рокоссовський, який відбував покарання з 1938 року на півночі Росії у таборі “Бухта-Печора” на посаді керуючого, також написав заяву з проханням відправити його на фронт.
Заяву надіслав до Москви.
Він надіявся, що оскільки його знають і Сталін, і начальник ГПУ Берія, то може отримати призначення на посаду командира штрафного батальйону.
Він дійсно отримав цю посаду, але доля у тих, хто потрапив до цього штрафного батальйону, була незавидною.
Ніяких шансів не залишалося для тих, хто бажав перейти на бік ворога — позаду йшли солдати НКВД і розстрілювали кожного, хто прагнув вберегтися від шаленого вогню.

Той, хто передавав Кривицькому заяви, навіть не знав, що їх чекає на фронті.
їх об’єднувало одне спільне бажання: звільнитися від табору, від більшовиків, відтиранії, яка оплутала всю Росію.
