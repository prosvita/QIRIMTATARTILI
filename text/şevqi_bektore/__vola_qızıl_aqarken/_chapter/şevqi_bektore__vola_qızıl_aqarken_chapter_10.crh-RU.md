## СИБИРЬ ЧИБАНЫ

Бутюн мемлекетте телюкелик, раатсызлыкъ укюм сюре.
Эр кес раатсыз, эр кеснинъ юрегини насылдыр кедерлер, шубелер тельчелейлер.
Бу шубе къоранталаргъа сокъулып кирди, апайнен акъай, бабанен эвлят арасында кечти, аилелер бозулып башладылар.
Раатсызлыкъ ели эп шиддетлене.

Бир кунь оджалар одасында бир оджанынъ чокъ перишан алда отургъаныны корьдим, озю имтиан кягъытларыны къарыштыра, хаялы исе башкъа ерлерде эди.

— Достум, сенинъ бир дердинъ бармы? — деп сорадым.

Санки бу сёзюмни беклер киби, кягъытларны маса устюне ташлады, артына ясланды ве аджыныкълы давушнен:
— Пешиме тюштилер, Бекторе, — деди.

Бир шей сёйлемедим, затен, бунынъ ичюн не сёйлемек мумкюн?
Амма къонушам, бир шейлер айтмакъ керек.

— Эминсинъми?
Не вакъыттан берли такъип этилесинъ?

— Эльбетте эминим, — деди. — Учь куньден берли пешимделер.
Не ичюн такъип этелер, менден не истейлер?
Сёйле Бекторе, илим адамы олмакътан гъайры не сучум бар меним? — сеси юксельди. — Истегенлери киби талебе етиштирмейимми?
Даа не япайым?
Тюркчи олгъаным ичюн мен къабаатлы дегилим, бойле къабаат олмай, мен оны бир заман танымам.

— Сакин ол, достум, — дедим. — Къычырма, бирев эшитмесин.

— Сен акълысынъ, Бекторе, сакът олмакъ керек.
Меним кимсем ёкъ, сенинъ киби бир достум да олмаса, не ишлерим.
Къардашымны Сибирьге сюргюн эттилер.
Онынъ ич бир сучу, ич бир гунасы ёкъ эди.
Не себептен бойле яптылар?
Бир илим адамы олгъаны ичюнми?
Бельки де энди ольгендир.
% Меним де сонъум эйи дегиль.
Ичимден дуям.

Бир кунь мектепке кельгенде достумнынъ хаста олгъаныны сёйледилер.
Барып ал-хатыр сорамакъ лязим, амма къоркъам, онынъ хасталыгъы пек къоркъунчлы хасталыкъ — ГПУ пешине тюшкен.
Эр алда бармагъа къарар бердим.
Мени шашкъын бир къыяфетнен къаршылады, сагълыгъы бир ёрукъ олса да озю афакъанлы, лафымыз къавушмай.
Илим акъкъында лакъырды этип башлагъанда къапы ачылып, ичери гузель бир рус къадыны кирди.
Гурь сия сачлары омузларына тёкюле эди.
Озю чокъ гузель, факъат бакъышлары сувукъ эди.
Йигирми беш яшында олгъан бу къадын гъает сербест къонуша, аркъадашымнен аралары якъын корюне, бизге чай къайнатмакъ ичюн ашханеге кеткен арада суаль назарынен достума бакътым.

— Эмшере, — деди. — Зорнен мусаллат эттилер башыма.

Эбет, ГПУ-нынъ япып оламайджакъ иши ёкъ эди.
Чайны ичер-ичмез къалкътым.

Достум мени къапыгъадже озгъармакъ макъсадынен артымдан келе эди, бир арада къулагъыма эгилерек:

— Бу бир джасустыр, — деп фысылдады. — Дикъкъатлы ол.
Бильсенъ, не къадар къоркъам.

Арадан айлар кечкенине бакъмадан, аркъадашым, мектепке къайтмады.
Бир кунь мектепке кельгенимнен, аркъадашлар мени бир кенаргъа чекип, бу туркмен алимининъ агъыр хаста экенини сёйледилер.
Онынъ энъ якъын досту мен олгъанымны биле эдилер ки, буны манъа айтмаларында бир мана бар эди.
«Бар, барып, оны биз ичюн де зиярет эт», — дедилер.
Кеттим, аркъадашым керчектен де агъыр хаста эди, тосат-тосат агъызындан къан акъа.
Мени корьгенинен сёнюк козьлери парылдады.
Араретле элимни сыкъты, козьяшлары чыбырды.
Атеш киби янгъан эллерини авучларым ичинде тутып, теселли бермеге тырыштым.
Башыны ястыкъ узеринде сагъгъа-солгъа саллады:

— Бу ишнинъ сонъунда къуртулыш ёкъ, — умютсиз козьлерини юмды, сонъра, — сибирская язва, — деди. — Сибирь чибаны...
Анълайсынъмы?
Зеэрлендим.
Бу къадыннынъ элинен зеэрледилер мени.
Яваш-яваш дуйдурмадан яптылар.

Анълайым.
Бу адам ГПУ-нынъ къурбанларындан бири эди, онынъ режиминде не илим адамынынъ, не де башкъа меслек саибининъ дегери бар эди.

Учь куньден сонъ аркъадашымыз кечинди.
Диний адетлер ясакъ этильген олса да, кучюк бир мерасимнен комдик.
Заваллы достум, кучь-гъайрети джошкъан.
Буюк ишлерге икътидары олгъан вакъытта эбедиетке кетти.
Бельки арагъан раатлыгъыны анда булур.
