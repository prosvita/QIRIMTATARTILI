## ВЕРХОВИН

Одного разу вночі двері з гуркотом відчинились.
Я скочив з тапчана. „Мабуть поведуть до лазні”, — майнуло в голові.
Та на всяк випадок спитав у караульного:

— Щось трапилось?

— Нічого, — почув у відповідь. — Тебе викликають нагору.
На допит.

Я вже нічому не дивувався.
Вночі так вночі.
І все ж: невже вдень не можна допитати?
Але такі вже методи роботи ГПУ — непередбачуваність, що контролює психіку людини.

Мене завели в кімнату під номером 175.
Досить просторе приміщення.
Під вікном сидить офіцер.
Караульний залишив нас удвох.
І я почув перше запитання:

— Як себе почуваєш?

Я пізнав його.
Це був той самий офіцер, який в Ашхабаді під час допиту тикав мені пальцем в обличчя і обіцяв: „Якщо у всьому признаєшся, повернешся до своїх дітей” Пізніше мені повідомили його прізвище — Верховин.
Керівник четвертого Східного відділення Верховин....
На стіні, за ним, два портрети — Сталіна і Дзержинського.
З портретів перевів погляд на нього:

— Як арештант.
Як арештант, який харчується смердючою рибою, супом з пшона, глевким хлібом, що більше нагадує грудку твані.

— Радянська влада грязюкою не годує.
Але перейдемо до діла.
За нашими даними в 1927 році в Туркменії було організовано контрреволюційне товариство і ти, виявляється, був одним із активних його членів.
Ти підтверджуєш цей факт?
Чи...

Він замовк.
Примружив очі і втупився в мене.
Якщо він хотів мене залякати, то помилився.
Я вже втомився боятися.
Погляд я не відвів, а навпаки, нахилився до нього і твердо відповів:

— Те, що ви зараз сказали — не відповідає дійсності.
Все це брехня.

— Даремно ти пручаєшся, — посміхнувся Верховин. — Нам відомо все.
Вже зібрано достатню кількість доказів.
Ти — один з найвідоміших представників націоналістів в Туркменії.
Ще раз повторюю, ти маєш визнати свою провину.

— Мені немає в чому признаватися.

— Ну, ну, — багатозначно сказав він і викликав караульного.

І знову я у своїй камері.
Постійно ниє серце.
Ніяк не можу заспокоїтись.
Скільки ще мені терпіти знущання?
І чим я завинив?
Тим, що я люблю свою Батьківщину і свій народ?
Якщо більшовики вдають, що вони цього не розуміють, тоді вони переслідують іншу мету.
Але яку?
Швидше б усе закінчилось.

Знову відчиняються двері і караульний гукає:

— На допит!

На цей раз Верховин розмову розпочав відразу, навіть не запросивши сісти.
Разом з цигарковим димом він видихав питання за питанням:

— Ну що, подумав, товаришу Векторе?

— Про що?

— Про твою діяльність.

— Коли я мав думати, якщо я не встиг зійти вниз до своєї камери, як знову привели сюди?

— Сідай.
Векторе, ми хочемо, щоб ти докладно розповів, коли і як займався контрреволюційною діяльністю.

— Мені нічого не відомо про контрреволюційне товариство.
Тому я не міг у ньому брати участь.

— Даремно опираєшся.
Провину доведеться визнати рано чи пізно.

— Цим самим ви, товаришу Верховин, хочете сказати, що я мушу звести на себе наклеп?

— Знаєш, — Верховин поклав цигарку у попільничку і осудливо похитав головою, — після тортур звідси ніхто ще не виходив.
Подумай.

Він взяв олівець, подивився на нього, зламав посередині і жбурнув на стіл:

— Добре.
Припустимо, ти не працював у товаристві.
Але ж напевно знаєш керівників наукового і літературного товариств?

Ці товариства мали офіційний статус.
Керівники були добре відомі всім.
Тому я назвав прізвища: спочатку своє, а потім інші.
Верховин спитав, чи мають ці особи відношення до комунізму чи націоналізму.
І про це вони знали.
Були і комуністи.
Одного з них звинуватили в націоналізмі, той визнав свою помилку, його знову прийняли до партії і навіть дали вищу посаду.
Та я вирішив краще уникати прямих відповідей.

— Я не маю певної думки про цих осіб...

— Але ми знаємо.
Ти тільки скажи мені, що ти думаєш про кожного з них.

— Вони інтелігентні люди.
Знаходяться у тісному контакті з органами влади.
Про кожного з них окремо я ніколи не думав.
Про себе ж можу з впевненістю сказати: до контрреволюційних організацій не належав і не належу.

— Товаришу Бекторе, не клей дурня.
Ми маємо закінчити цю справу по шляхетному.
Останній раз попереджаю.

Він підхопився і став ходити по кімнаті.
І раптом вдарив мене кулаком в обличчя.
Я опинився на підлозі.
З розбитого носа потекла кров.
Долонею витер її, підвівся і опустився на стілець.

А Верховин продовжував допит:

— Я гадав, що ти поміркована людина.
Мабуть, помилився.
Ти хочеш повернутися до своєї камери?
Будь ласка.
Але тобі ніколи не вдасться побачити своїх дітей.
Мусиш пристати на мою пропозицію зараз.
Мене цікавлять прізвища членів контрреволюційного товариства.
Коли почнуться справжні тортури, тебе вже ніхто не слухатиме...
Даю тобі останній шанс.

Дорогою, поки мене вели, і вже у камері я намагався продумати свої наступні дії.
Та часу на це не було — мене знову викликали на допит.

На цей раз мене допитував помічник начальника особливого відділу ГПУ Дімельдман.
Верховин сидів поруч.

Повернувшись до нього, Дімельдман сказав:

— Занотовуйте.
Негайно заарештувати дружину Шевкія Бекторе. — Подивився на мене і знову до Верховина. — А дітей його нехай відправлять до приймальника-розподільника.

Помовчав трохи, а потім, наче не знав, поцікавився:

— Векторе, назвеш адресу?

Які ще знущання надумало ГПУ?
Бідолашна моя родина...

Три-чотири дні мене ніхто не турбував.
Та я відчував, що за мною постійно стежать.
Вікно на дверях камери так часто грюкало, що я вже перестав здригатися.
Та найбільше дошкуляли розмови за дверми вночі, крики у сусідніх камерах.
Я був доведений до такого стану, що дійсність мені ввижалася сном.
І коли я одного разу почув, як у сусідній камері хтось вголос читає Коран, вирішив, що сплю.
Але в ув’язненні таким довгим сон не буває.
Приклав вухо до стіни: чую живий голос.

— Хто ви? — запитую.

У відповідь — тиша.

— Хто ви? — запитую ще раз. — Мені знайомий ваш голос.
Обізвіться.

І знову тиша.
Згодом караульні повідомили, що релігійні обряди заборонені.
Більше я голосу сусіда не чув.
Знову я залишився сам на сам зі своїми думками.
Ув’язненим почали роздавати хліб.
Прислуховуюсь, як вони вигукують номери.
Останнім був номер 81.
Отже стільки нещасних знаходяться разом зі мною у цій катівні.
Але відношення було не до всіх однаковим.
Якось я почув по запаху, як до сусідньої камери принесли незвичайну їжу, — смажене м’ясо.

Майже всім ув’язненим висувалися політичні звинувачення.
Але серед нас знаходились і такі, з яких радянський уряд прагнув вибити гроші.
Так, тут утримувався власник газети “Новий час”, яка виходила в Києві.
Від нього вимагали 20 тисяч карбованців золотом та від його батька ще 120 тисяч золотих франків, які він розмістив в одному з банків Парижа.
Ташкентське ГПУ не зважало на лист, у якому газетяр гарантував надходження грошей з Парижа до Москви, воно вимагало додаткових 20 тисяч.

Події тих років часто виринають в моїй пам’яті.
Сьогодні я розумію, що для кожної людини ГПУ заздалегідь “готувало персональний” злочин.
Людині залишалося лише підтвердити це.
Я ніяк не міг змиритися з тим, що мушу визнавати провину, до якої маю ніякого відношення.
У камері я пережив найстрашніші хвилини і чим більше я знаходився в ній, тим міцніла моя воля.
Майже місяць не викликали мене на допити.
Часу було досить аби я прийняв остаточне рішення: „На компроміси, які пропонуватимуть більшовики, погоджуватись не буду, заперечуватиму й свою участь у будь-яких антиурядових організаціях.
Можливо таким чином вдасться уникнути розстрілу?”
