## "РАДЯНСЬКІ ПОПИ"

Населення Росії, налякане масовими арештами, жило з відчуттям постійного страху.
Серед народу був поширений такий вислів: “Хто не був, той буде!
Хто був, той не забуде!” Страх переслідував всіх, навіть працівників ГПУ.
Адже цей вислів стосувався навіть їх.

Кожного ранку, коли в’язні збирались на плацу перед відправкою на роботу, чиновник ГПУ з узвишшя зачитував останні розпорядження Управління таборами.
За це їх прозвали “радянськими попами”. Коли всі були доставлені до місця роботи, у бараках розпочиналася перевірка.
Начальник табору, старший черговий, черговий наглядач, начальник поста по розподілу робіт і чергові культурно-виховної частини обходили весь табір, брали на облік хворих, які мали звільнення від роботи, та симулянтів.
Усі помічені недоліки відзначалися у рапорті чергового наглядача.
Якщо тих, хто самовільно прагнув уникнути від роботи, не було, у начальника табору піднімався настрій: "Все в порядку, п’яних немає”. Якщо ж виявляли симулянтів, начальник табору наказував їх виводити на плац, і у супроводі озброєного конвою відправляв до місця роботи.
Всі команди супроводжував непристойною лайкою.

Одного разу, після сніданку (а на нього нам видали гарячу воду, яка називалася супом), я відчув сильні болі у шлунку.
Перед очима все пливло: чи то від болю, чи від голоду.
Сорокаградусна спека, яка зранку опустилася на табір, перехоплювала подих.
Пересилюючи біль, разом з іншими поволі посунувся до плацу.
У таборі хворіти не можна.

“Радянський піп” виліз на стілець, зачекавши, коли останній в'язень підтягнеться до решти знедолених, розпочав свою промову:

— Троє з вас за симуляцію хвороби отримали додаткових три роки ув’язнення, одного розстріляли за спробу втечі.
А тим, кого “засікли” на продажу речей, виданих у таборі, додали по два роки ув’язнення.
Питань нема?
До роботи”.

Один з в’язнів вийшов наперед і попросив дозволу залишитися у таборі з огляду на високу температуру:

— Лікар не дає звільнення від роботи, а мені дуже зле, — пояснював він.

До нього приєдналося ще дев’ять чоловік, говорячи про непоступливість лікаря.

— Захворіли? — заматюкався начальник табору. — Температура?
Зараз нагрієтесь.

Він наказав хворим роздягнутися і залишатися голими на плацу до заходу сонця.
