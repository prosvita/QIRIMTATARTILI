## ВЕРХОВИН

Бир гедже ярысында къапым гурюльтинен ачылды.
Къоркъу ве эеджанле еримден атылып турдым.
Бу саниеде мийимден хаммамгъа алып кетеджеклердир, деген фикир кечти.
Сакъчыдан не олгъаныны сорадым.
О табиий бир шей сёйлеген киби:

— Бир шей ёкъ.
Сени юкъарыгъа чагъыралар.
Соргъу этеджеклер, — деди.

Бу саатте соргъу этмекте не мана бар.
Мен бу киби адиселерге алышып къалгъаным ве оларнынъ кишини ипратыджы тактикасыны огренгеним ичюн чокъ тааджипленмедим.

Сакъчы косьтерген 175 номералы одагъа сакин бир алда кирдим.
Кенишче бир ода.
Пенджере тюбюнде манъа чокътан таныш олгъан юксек рутбели офицер отура.
Мен кирген сонъ сакъчы тышкъа чыкъты.
Одада ялынъыз экимиз къалдыкъ.
Бир муддет сес-солукъсыз юзюме бакъып турды, сонъра меним ичюн таныш олгъан суальни берди:
— Кендинъи насыл ис этесинъ?

Ашхабад ГПУ бинасында, соргъудан эвель, пармагъыны козюме догъру саллап «Анълайджакъсынъ, анълатаджакълар, санъа анълатаджакъмыз» деген ве еринден туралмайджакъ дереджеде саргъуш олгъан офицер эди.
Фамилиясы Верховин эди.
Дёртюнджи Шаркъ болюгининъ башы Верховин...
Артындаки диварда Сталиннен Дзержинскийнинъ ресимлери асувлы.
Козьлеримни ресимлерден айырып джевап бердим:

— Бир мабюс киби.
Къокъугъан балыкълы тары шорбасынен балчыкъ йыгъымындан отьмек ашагъан бир мабюс киби...

— Совет укюмети отьмек ерине чамур бермез.

Бу серт лакъырдыны битирмек ве асыл макъсадкъа кечмек истегенимни бильдирдим.
О да буны анълады ве къонушмагъа башлады.

— Бизде олгъан малюматкъа коре, 1927 сенеси Туркменистанда инкъиляпкъа къаршы бир джемиет тешкиль этильген, сен де бу джемиетнинъ фааль азаларындан бири экенсинъ.
Бу фактны итираф этеджексинъми?
Ёкъса...

Бирден токъталды.
«Ёкъса»нынъ астындаки техдитнинъ манъа быракъкъан тесирини ольчемек истер киби козьлериме бакъып къалды.
Юзюмде энъ кучюк бир денъишме япмамагъа арекет эттим.
Бир муддет бири-биримизге бакъыштыкъ, сонъра серт сесле джевап бердим.

Бу айткъанларынъызнынъ акъикъатнен ич бир тюрлю алып-береджеги ёкъ, яни эписи яландыр.

— Биз эр шейни билемиз,— деди серт давушнен.— Етерлик мыкъдарда делиль топладыкъ.
Сен Туркменистандаки миллетчилернинъ энъ буюк векиллеринден бирисинъ.
Деми дедигим киби итираф эт де, къуртул бу вазиеттен.

— Менде итираф этеджек киби бир шей ёкъ.

Менден истегенлерини аламайджакъларыны анълагъан сонъ, телефонле демики сакъчыны чагъырды ве мени текрар 13 номерли камерагъа къападылар.
Бу кучюк къаранлыкъ уджреге къайткъан сонъ бираз эвельки соргъуларны ве эски куньлерни тюшюндим.
Къадыным ве балаларымны тюшюнгенде юрегим агърыды.
Ятып янъыдан юкъламакъ чокъ агъыр эди.
Къапы иле дивар арасындаки къыскъа месафени адымламагъа башладым.
Бир муддет сонъ къапы текрар гурюльти иле ачылды.
Текрар соргъугъа чагъыра эдилер.
Бойле усулнен соргъу кечирмек ГПУнынъ сыналгъан усулы эди.
Мабюслерни быкътыргъандже соргъу эте, бунынъ сонъунда бир чокъ сучсыз инсан суч итираф эте.
Евдокимов ве Залин бунъа пек эмиет берелер.

175 номерли одада, текрар Верховиннинъ къаршысында эдим.
Къолтугъына комюлип, тютюн ичип отура.
Тютюнни тавана уфюререк, сорады:

— Насыл, тюшюнип бакътынъмы, Бекторе аркъадаш?

Ачувымдан патлайяздым.
Бу коммунист огъланы меннен оюн ойнайджакъ ола.
Амма элимден не келир эди?
Кене кендимни эльге алып, джевап бермеге меджбур эдим.

— Не тюшюнеджегим, бираз эвель янынъызда эдим.
Ашагъа энмемнен тёпеге чыкъмам арасында не къадар вакъыт кечкенини бильмейсинъизми?

— Отур, — деди.

Сонъра сигарасыны тарта-тарта, девам этти:

— Бекторе, шу инкъиляпкъа къаршы фаалиетнен огърашкъан вакътынъны ачыкъча айтманъны истермиз.

Мен не инкъиляпкъа къаршы джемиеттен хабердарым, не о ерде фаалиетим бар.

Верховин масанынъ чекмеджесинден бир папка чыкъарып, оны къарыштыра ве лакъырдысыны девам эте.

Боштан-бошкъа инкяр этменъиз.
Насыл олса да итираф этеджексинъиз.
Озюнъизни де, мени де чекиштирменъизден не файда?

— Не демек истейсинъиз, Верховин аркъадаш?
Шимди сизге ялан сёйлемек керекимми?
Эбет, мен бу джемиетте чалыштым, демек керекимми?
Не бойле джемиеттен хаберим бар, не де фаалиетинден.

Верховин ачувланды.
Факъат кендисини эльде тутмагъа арекет эте.

— Билесинъми? — деди къарылгъан сеснен. — Итираф эткенлер эм искендже корьмейлер, эм де бу ерден тездже чыкъып кетелер.
Ич бир шей сёйлемегенлер исе...
Эбет, ич бир шей сёйлемегенлер бу ерден чыкъмайлар.

О элиндеки къалемни тасырдатып маса устюне ташлады.

— Фараза этейик ки, сен бу джемиетте чалышмадынъ, о алда илим ве эдебият джемиети идаресининъ азалары кимлер экенини билесинъми?

Верховин сорагъан ресмий джемиет идаресининъ азаларыны укюмет биле эди.
Бу себептен оларнынъ адларыны айтувда бир тюрлю къусур ёкъ.
Башта кенди исмимни, сонъра башкъаларыны текрар-текрар сайдым.
Верховин мен адларыны айткъан шахсларнынъ коммунизмгеми, ёкъса миллетчиликкеми даир экенлерини сорады.
Илим ве эдебият идареси арасында коммунист олгъанлар да бар эди.
Оларнынъ бириси миллетчиликте къабаатлангъан, сонъра о янълышыны таныгъан ве бундан сонъ партиягъа текрар алынгъан ве юксек мертебеге котерильген оди.
Бутюн булар ГПУгъа белли эди.
Шимди бу суальге насыл джевап бере биле эдим.
Энъ эйиси, ачыкъ бир фикир айтмамакъ эди.

— Мен бу шахслар акъкъында белли бир фикирге саип дегилим, — дедим.

— Ёкъ, биз бу адамларны пек яхшы билемиз, манъа тек оларнынъ эр бири акъкъында айры-айры не тюшюнгенинъни айт.

— Бу аркъадашлар, шубесиз, муневер адамлар, укюмет идарелеринен багълылар.
Олар хиянет этмезлер.
Оларнынъ акъкъында айры-айры тюшюнмедим.
Амма озюм ичюн къатиетле айта билем ки, инкъиляпкъа акс джемиетлернен ич бир тюрлю алякъам ёкъ.

— Не нчюн манъа эзиет этесинъ, Бекторе аркъадаш?
Шу ишни эйиликнен битирейик, сен де эзиет чекме, — деди. — Шойле, анълат.
Эйиликтен анъламасанъ, сенннъ акъкъынъда даа фена шейлер тюшюнмек зорунда къаладжакъмыз.

О еринден турып долашмагъа башлады.
Бирден юзюме урулгъан бир къач юмрукътан авдарылып кеттим.
Козьлеримден шемшеклер чакънады.
Шашырдым.
Бетим яна.
Лякин бир чаре этип еримден турдым ве кене отурдым.
О исе гъает йымшакъ бир сеснен лаф этип башлады:

— Мен сени окъумышлы бир инсан оларакъ къабул эткен эдим.
Амма сен яхшы лафтан анъламайсынъ.
Бир басмач муамелеси корьмеге разысынъ, о алда уджреде къалмагъа разысынъ.
Эгер сагъ-селямет бу ерден чыкъып, балаларынъа къавушмакъ истесенъ, итираф эт, акс алда, чокъ шиддетли искенджелерге башлайджакъмыз.

Ачувымдан тилим тутулды.
Сустым.
Верховин ачувлы эди.
Мени уджреме ёлландырыр экен:

— Сени бираздан сонъ кене чагъыртаджагъым.
Шимди текяран тюшюн, акъылынъны башынъа топла да итирафкъа азырлан.
Ёкъса...

Мердивенлерден бу «ёкъса»ны тюшюнерек, эндим.
13 номерли уджреге кельгенимнен озюмни тахта кроваткъа ташлап, козьлеримни къапаттым.
Юкъламагъа имкян олмады, текрар соргъу ичюн юкъарыгъа чагъырылдым.
Одада Верховинден гъайры даа бир юксек мертебели адам бар эди.
Бу адам — гизли милициянынъ махсус болюги башлыгъынынъ ярдымджысы Димельдман деген бириси эдп.
О да Верховин берген суаллерии текяран тюрлендирип текрарлады, онынъ айткъанына коре, эгер итираф этсем, мени деръал чыкъарып йибереджек экенлер.

— Меним итираф этеджек бир шейим олмагъанына ишанманъызны риджа этем, сизге айтыладжакъ киби малюмат менде ёкъ.

Верховинге бакъып:

— Язынъ, — деди.— Шевкъи Бекторенинъ къадыныны деръал къапасынлар, — манъа бираз бакъып тургъан сонъ кене Верховинге эмир этти. — Балаларыны да ислях-ханеге кондюрсинлер.

Сонъра манъа айланды, санки бильмеген киби адресимни сорады:

— Эвинънинъ адресини бер.

Бу инсанларгъа къаршы элимден не келир эди?
Адресни айтмамакъ мумкюн дегиль эди.
Лячаре, адресни айттым.

Учь-дёрт кунь мени кимсе раатсызламады.
Амма дайма козетюв алтында булунгъанымны ис эттим.
Уджремнинъ пенджереси сыкъ-сыкъ ачыла, эр сефер сескенип еримден турам.
Юкъланаджакъ вакъытта коридорда, къапым янында лакъырдылар этиле.
Юкъусызлыкътан гъает ёрулдым, дигер уджрелерден кельген агълав сеслери, искендже япылдыгъыны ифаде эткен сеслер, ферьядлар асабымны текмиль боздылар.
Бир кере энди козюм юкъугъа кеткен вакъытта татлы бир сестен уяндым.
Озюмни тюш корем зан эттим.
Факъат бу тюш дегиль эди.
Янаша одагъа янъы кетирильген мабюс Къуръан окъуй эди.
Оны динълеерек, агълагъанымны дуймай къалдым.
Агъызымны диваргъа якъын кетирип сеслендим:

— Кимсинъиз?

Джевап олмагъан сонъ текрар сорадым:

— Кимсинъиз?
Алла эшкъына ким олгъанынъызны айтынъыз манъа.
Сесинъиз таныш келе.

Бир тюрлю джевап берильмеди.
Бир къач куньден сонъ сакъчылар ибадет къылмакънынъ ясакъ этильгенини бильдирдилер.
Къомшумнынъ сесини бир даа эшитмедим.
Албу ки, бу сеске о къадар алышкъан эдим, о токътагъан сонъ озюмни ялынъыз къалгъан киби ис эттим.
Уджрелердеки мабюслерге отьмек дагъытылып башланды.
Бутюн дикъкъатымнен тышарыны динълейим.
Сакъчынынъ энъ сонъки отьмекни бергенде сёйлеген ракъамы 81 эди.
Демек, бу орде 81 адам булунмакъта.
Оларнынъ бутюн япкъан ишлери берильгенни емек, соргъу этильмек ве акъибетини беклемектен ибарет эди.
Социаль адалетсизликнинъ энъ ашагъы басамагъы олгъан бу ерде истенильген ве акъылгъа ич де ятмайджакъ ишлер япыла эди.
Бир кунь къапынынъ анахтар делигинден бакъып, къаршыдаки уджреге бир табакъ емек кетирильгенини корьдим.
Къавурылгъан эт къокъусы буруныма урулды.

Макюм этильгенлернинъ буюк бир эксериетине сиясий къабаат къоюла.
Бир де укюметнинъ истеген алтын парасыны берип оламагъанлар.
Булар чарлыкъ деврининъ зенгинлери, я да варислери эди.
Киевде чыкъкъан «Янъы заман» газетасынынъ саиби де булар арасында эди.
Кендисиндеки 20 бинъ алтын рубледен гъайры бабасынынъ Париж банкларынынъ бирине къойгъан 120 бинъ алтын франкы да истениле эди.
Элинде парасы олмагъаныны сёйлеген социал-демократ газетаджы Париждеки парасынынъ Москва укюмети ихтиярына берильмеси акъкъында язы язып бере, амма 20 бинъ алтын рублесини бермегени ичюн Ташкент ГПУсына къапатыла.

О девирде олып кечкен адиселер козь огюмден фильм киби кече.
ГПУ деген тешкилятта эр бир адам ичюн азыр джинаетлер бар, адамгъа тек онъа азырлангъан союны итираф этмек къала.
Мен де бир себепсиз ГПУнынъ элинде дегилимми?
Бутюн арекетлерине бакъмадан, маневиетимни истегенлери киби бозып оламадылар, къарарымны ве джесаретимни къыралмадылар.
Энди не япса, япсынлар, даянмагъа къарар бердим.
Мени энъ чекиштирген шей, къарымны ве балаларымны бир даа корьмемек къоркъусы эди.
Лртыкъ уджре аятына алыштым, берген емеклерини козьлерим къапалы алда емеге алыштым.
Къуветимни гъайып этмемеге тырыштым.
Сонъки соргъудан тахминен бир ай кечти, сорагъан-арагъан ёкъ.
Кя тюшюне, кя юкълай, иште, куньлеримни кечирем.
Бир шей анълап оламайым.
Манъа бериледжек джезанынъ насыл оладжагъы иле меракъланам.
Олар истеген сучларны къабул этмейджек, итираф этмейджегим.
Факъат, эписи бир, мени махкюм этеджеклерини билем.
Ич олмагъанда къуршунгъа тизильмектен къуртулыш умюти ичимде яшай.
Куньлер кече берди, вазиетимде бир тюрлю денъпшюв корюнмеди.
