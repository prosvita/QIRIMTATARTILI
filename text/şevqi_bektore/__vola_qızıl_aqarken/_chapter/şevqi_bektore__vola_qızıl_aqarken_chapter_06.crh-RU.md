## НЕ ИЧЮН КУРЕШТИК?

Русиеде эр кунь бинълернен адамларнынъ ачлыкътан ольген вакъты.
Большевик зулумына къаршы курешмекнинъ озю азлыкъ эткендай бир де ачлыкъны енъмек керек.
Инсан огълу Ватаны ичюн эр шейге къатланыр, амма ачлыкъ пек фаджиалы эди.
Сокъакълар ишсиз ве хырсыз адамларнен толу.
Бу арада мен де ишсиз эдим.
Кечинмек ичюн эвдеки шейлерни сатмагъа меджбур олдым.
Амма эр шей битмекте эди.
Бу арада Туркменистаннынъ Къаракъум чёллеринде 26 Баку комиссары ольдюрильгени акъкъында хабер кельди.
Шу ишни меньшевиклер япкъанлар.
Бу вакъиадан сонъ большевиклернен меньшевиклернинъ арасындаки зиддиет даа къызгъынлашты.

Ленин халкъкъа топракъ, сербестлик ишандырып иш башына кече, амма ишандыргъан шейлерининъ бирисини япмай.
Халкъ алдангъаныны анълагъанда Лениннинъ тоталитар режими энди тикленген эди.
Пролетар диктатурасы байрагъына ишанып алдангъан миллионларнен адамлар къырылды, тюрьмелерге къапатылды.
Бир заман отьмек ве топракъ ишандырылгъан койлюлер меджбурен колхозларгъа кирсетиле, эр шейден марум этиле, эки юз миллионлы Русие ойле бир чыкъмазгъа кире ки, артыкъ не огге кетмекнинъ, не де арткъа къайтмакънынъ чаресп къалмай.
Рус миллетининъ агъызында тек бир джумле долаша: «Биз не ичюн курештик ве не ичюн курешмектемиз?».

Ишсизлик ве парасызлыкътан не япаджагъымны бильмейим.
Бу фена вазиетке бакъмадан, ичимдеки куреш къарары эксильмеди, аксиндже, артты.
Бу вакъытта Тотайкойде ачылгъан оджалар техникумына талим-тербие мудири ве тюрк тили оджасы оларакъ тайинленднм.
Кене чалышмакъ имкяны булунгъанындан пек мемнюн эдим.
Янъы бир шевкънен ишке кириштим.
Вазиет баягъы яхшылашты.
Атта 1922 сенеси къырымтатар тилининъ сарфыны, 1924 сенеси тюркче алфавит китабыны азырлап нешир эттирдим.

Бу арада большевиклернинъ тазыйыкъы эп артты, зиялыларнынъ арекет этмеси къыиынлашты.
Зира, большевиклер эр шейден эвель ярынки оджаларны эльге кечирмек, оларны коммунист идеологиясынынъ даркъатыджыларына чевирмек истегенлери ичюн фаалиет меркези оларакъ бизим техникумны сечкенлер.
Бойле шараитте илим ичюн, халкънынъ келеджеги ичюн курешмек агъыр эди.
Бундан толайы чалышмакъ ичюн башкъа бир ерге кетмек керек олды.
Ниает, бир къараргъа келип, Дагъыстангъа кетмеге арекет эттик.
Арамызда Сарбонна университетини битирген Эдем Февзи аркъадаш да бар, эпимиз еди киши эдик.
Мен Темирханшурадаки педагогика техникумында тильден дерс береджегим.
Янъы ишиме авес ве иманле кириштим.
Айры-айры къавмларгъа менсюп мусульман балаларына тюрк тилини огретмек инсангъа эминлик дуйгъусы бере.

1924 сенеси Бакуда топлангъан тюркшынаслар къурултайында Дагъыстан делегаты оларакъ иштирак эттим.
Къурултай Советлер Бирлигининътюркий тилли джумхуриетлерининъ латин элифбесине кечювини азырлав гъаеси алтында топланды.
Мен де латин элифбенинъ къабулы иле багълы бир грамматика ве элифбенинъ азырланмасы теклифине араретле къошулдым.
Факъат бу къурумнынъ бир кунь ола коммунистлер тарафындан бозуладжагъына да ишана эдим.
Руслар, эльбетте, буюк бир кутьленинъ уянмасыны ве бир тильде къонушмасыны, бири-бирине багъланмасыны арзу этмейджеклер.
Тюшюнджелеримни азачыкъ делегат аркъадашларыма анълаттым.
Баку къурултайы бизим ичюн зафер дениле биледжек бир нетидженен битти, амма, арадан бираз вакъыт кечкен сонъ Кремль бу заферни янъы къарарнен балталады.

Дагъыстанда чешит тюрк къавымларынынъ муштерек тили оларакъ къабул олунгъан тильде къонушылмайджакъ ве окъутылмайджакъ, эр къавым кенди тилинде язаджакъ ве къонушаджакъ.
Бу къарар къаршысында не япаджагъымны тюшюндим.
Бундан сонъ Дагъыстанда къалувымдан не файда?
Бутюн гъайретим бошкъа кетти.

Туркменистаннынъ маариф комитетииде аркъадашларым мени севинчнен къаршыладылар.
Баку къурултайында таныштыгъым озьбекистанлы ве туркменистанлы делегатлар мени араларында корьмек истегенлерини о вакъытта айткъан эдилер.
Ашхабад недагогика техникумында окъув ишлери мудири ве тюрк тили оджасы оларакъ чалышып башладым.
