## СОРГЪУ

% — Ну, товарищ Бекторе, как Ваше здоровье?

Къаршымдаки маса башында ГПУ-нынъ векили отура эди.
Бу суальни масанынъ сол кенарында отургъан Дуров берди.
Кучюджик бир уджреде куньлердже фаджиалы шараитте яшагъан бир инсан бу суальге не джевап бере биле эди.
Алемден, авадан ве азатлыкътан марум оларакъ, нелер чеккенимни анълатмакъ керек эдимми?
Ёкъ, чюнки бу оларны кейфлендирмектен башкъа бир ишке ярамаз эди, оларнынъ истегенлери де бу эди.
Аджджы кулюмсиредим.
Сускъаныма Дуров ачувланды, сонъра янындакисине бир шейлер фысылдады.
Анъладым ки, соргъуны ортада отургъан Макаренко япаджакъ.
Макаренко къыскъа бойлу шишман бир адам эди.
Ири пармакъларынен масаны тасырдата, бир тарафтан мени козете.
Къафасында бир дане биле сач ёкъ.
Кучюк бетте сувукъ козьлер хырсыз мышыкънынъки киби фырланалар.
Къалын дудакълары юзюни къоркъунчлы этип косьтерелер.

Макаренко Ашхабад ГПУ-сы хусусий шубе болюгининъ башы.
Сагъында гизли полиснинъ шубе шефлеринден Левшин отура.
Хусусий шубе шефи Папашенконынъ ярдымджыларындан бири исе Дуров эди.
Эписи ондан чекинелер.
Чюнки учю де бири-бирининъ контроли алтында булуна ве бири-бири устюнден малюматлар язалар.
ГПУ озь хадимлерине де, кимсеге ишанмай.

Макаренко пармагъы иле къаршысындаки скемлеге ишарет этти, чокъ ёргъун олгъаным ичюн аман отурдым.
Огюндеки папкадан бир кягъыт алып серт сеснен:

— ГПУ-ны алдаткъансынъыз Бекторе аркъадаш, партия азасы экенсинъиз, — деди.

— Хайыр, — дедим.

Даа серт бир сеснен девам этти.

— Япкъанларынъызны сакъын инкяр этеджек олып ыдырынманъыз, акис алда элимизден къуртулмазсынъыз.
Туркменистанда танылгъан илим адамы, оджа экенсинъиз.
Биз сизни билемиз.
Туркменлер сизни севелер.
Туркмен зиялылары арасында бир чокъ танышларынъыз, достларынъыз бар.

Сёзюнинъ бу еринде бираз токъталды, артына ясланып отурды, пармакъларыны белиндеки табанчасы узеринде кездирмеге башлады.
Сонъра сесине сырлы мана беререк, сёзюни девам этти:

— Танышларынъыздан К.Внинъ бир къач айдан берли Ташкент ДПЗ-синде яткъанындан хаберинъиз бардыр эр алда?
Биз Туркменистанда совет девлетине ве большевик идаресине къаршы туркмен миллетчилерининъ гизли тешкиляты чалышаяткъаныны биле эдик.
Малюматымызгъа коре, сиз де тешкилятнынъ илери кельгенлеринден бири экенсинъиз.
Инкяр этеджек олып нафиле тырышманъыз, озюнъизни де, бизни де заметке къойманъыз, Бекторе аркъадаш...

Бу сёзлерни даа махкюм олмадан, олюм къарарыны динълеген инсаннынъ рухий алында динъледим.
Башым увулдай.
Макаренконынъ аля табанчасы узеринде ойнагъан пармакъларына козюмни тиккен алда сусып къалдым.

— Бунъа бакъмадан, сизге нисбетен серт муамеледе булунмакъ истемеймиз.
Бильген шейлеринъизни, ич бир шей сакъламадан, бизге анълатсанъыз, етер.
Акъыллы давранаракъ, истеген шейлеримизни сёйлесенъиз, къорантанъызгъа къайтырсынъыз.
Эм сонъра, къабаатыны инкяр этмейип, итираф эткенлерни совет девлети багъышлай биле... мисаль ичюн инженер Рамзинни алайыкъ...шимди Уралда юксек бир вазифе коре ве коксюнде совет нишаныны ташый.

Туркменистанда йыллар девамында олюм атешини сачып кельген Макаренконынъ бу сёзлери тюбю-тамырынен ялан эди.
Туркменистанда бойле тешкилятнынъ бар экени акъкъында бир тюрлю малюмат ёкъ эди.
Бу асылсыз ве алчакъча бир ифтира, атта онынъ насылдыр Рамзин акъкъындаки сафсатасы биле чул тутмагъан уйдурмадан башкъа шей дегиль.
Онынъ айткъан лафларынынъ эписи совет къурумы адындан айтыла, чюнки о ГПУ мемуры ве озь хаялында яраткъан уйдурмалар эсасында юзлердже гунасыз инсанларны къуршунгъа тиздире ве о къадар да оджакънынъ сёнмесине себеп ола.
Иште, ГПУ-нынъ истемеген адамлары ичюн азырлагъан олюм тузакъларындан бири бу эди.

Шимди меним агъызымдан чыкъаджакъ эр бир ад оны ташыгъан адам ичюн олюм укюмнен бир оладжакъ.
Амма мен буны япып оламайым.

Макаренконынъ мыскъыл ве техдит толу бакъышлары узеримде доланыркен бутюн бу тюшюнджелер къафамда уймелештилер.
Лакъырдыны анъламамазлыкътан башламагъа къарар бердим.

— Афу этерсинъиз, — дедим. — Айткъанларынъызны, яни не демек истегенинъизни анъламадым.

Бу сёзюм узерине демиден берли сакин лаф этеяткъан Макаренко ачувнен аякъкъа турды.
Агъызындан копюклер сачып багъыра.

— Насыл?
Анъламадынъызмы?
Мен сизнен русча лаф этем, ёкъса русча бильмейсинъизми, Бекторе аркъадаш?
Бельки бу ерге чагъырткъанымызны да акъсызлыкъ эсап этесинъиздир?
Дикъкъат этинъ, Бекторе аркъадаш, ГПУ ич бир вакъыт акъсыз иш япмай.
Бойле тюшюнджелеринъизнен ГПУ-ны адалетсизликте къабаатламакъ истейсинъизми?
Буны акъылынъыздан чыкъарынъ, анъладынъызмы?

Вуджудымны сувукъ бир тер къаплады.
Артыкъ иш иштен кечкен эди, не истесем, не тюшюнсем, чекинмеден сёйлемек кереким.

— Эвеля шуны бильдирмек истейим ки, — деп лаф башладым, — мен аркъадаш дегилим, тек ватандашым, чюнки партиялы дегилим.
Манъа «аркъадаш» деп хитап этменъиз, ерсиздир.
Сиз Туркменистанда совет девлетине къаршы чалышкъан бир тешкилят акъкъында айтып, меним де бу тешкилятнен багълы олгъанымы тахмин этесинъиз.
Амма тахминлеринъизни тасдыкълайыджы ич бир весикъа, ич бир делиль косьтермединъиз.
Менимдже, косьтерип де оламазсынъыз, чюнки меним акъкъымда айткъанларынъыз ифтирадыр.
Меним акъкъымда мен бильмеген шейни сёйлеген адам яланджыдыр.
Сиз бу акъта тюшюндинъизми?

Макаренконынъ чырайы сарарды, ири узун тишлерини косьтерип, чиркин-чиркин кулюмсиреди.
Бу кулюш асабийлик алямети олса керек.
Бирден:

— Яни! — деп окюрди. — Сизинъ фикринъиздже Туркменистанда бойле бир тешкилят ёкъ, ойлеми?

— Бильмейим.
Бильмеген шейим акъкъында лаф этип оламам.

— Ёкъ.
Билесинъиз.
Эр шейни билесинъиз, амма дикъкъатлы олунъ, Бекторе.
Сиз бизни ким эсап этесинъиз?
Сизге шуны хатырлатайым ки, ГПУ-нен шакъа олмаз.
Бойле шакъа сизге чокъ паалыгъа мал ола билир!

— Ойле оладжагъыны мен де тахмин этем, — деп джевап бердим. — Факъат мен сизнен шакъа этмейим.
Олгъан шейни, яни акъикъатны сёйлейим.

Бу арада шимдигедже лафкъа къарышмайып отургъан Левшин сакин ве айнеджи сеснен лаф этип башлады.

— Сиз, — деди, — сиз... — сонъра еринден турды, козьлюгини чыкъарып, бир уджуны агъызына сокъты, — ГПУ-да олгъанынъызны унутасыз, гъалиба.
Бираз мукъайт къонушманъызны тевсие этерим.
Бизни алдатып оламазсынъыз, буны бильмелисинъиз.
Бизни де, озюнъизни де ёрмадан бильгенлеринъизни айта беринъиз.
Инкяргъа урулмадан, яни инатланмадан эр шейни итираф этмек, сизинъ ичюн, шубесиз, файдалы оладжакъ.
Бизим ичюн эписи бир...итираф этсенъиз де, этмесенъиз де олур.

Бираз огге эгилип, бир сыр айткъан киби яваш сеснен иляве этти:

— Биз ГПУ-нен анълашмакъ истемегенлерни не япкъанымызны билесинъизми?

Янындакилерге бакъып сёйледи:

— Айгъа алып кетермиз, сонъ, бир даа тюшип оламазсынъыз, — деди, чиркин ырджайып.

Белиндеки табанчаны сыйпады, сонъ аджджы сеснен:

— Мынавнынъ уджунда отурасынъыз, биз оны бассакъ, озюнъизни Айда корерсинъиз.

Бу лятифеге озюнден башкъа кимсенинъ кульмегенини корьген сонъ, ачувнен элини масагъа урды ве Дуровгъа чевирильди:

— Анълашыла, — деди. — Бекторе аркъадаш Ташкент ёлуны бойламакъ истей. — сонъра, санки мени аджыгъан киби, иляве этти. — Не япайыкъ?
Элимизден не келе?
Буны сен озюнъ истединъ, Бекторе аркъадаш.

Дуров эп суса эди, Левшин манъа аркъасыны чевирген алда сёзюни битирди.
— Биз сизни лаф анълагъан бир инсан сайдыкъ, не япайыкъ, коресинъиз, ГПУ-да къабаат ёкъ.
Къалгъаныны Ташкентте лаф этермиз.

Онынъ сонъ сёзюнде зулум ве дешет толу бир къоркъу бар эди.
Оданы къаплагъан терен бир сессизлик ичинде эпимиз Дуровгъа бакътыкъ.
О исе манъа бакъа эди.
Агъызындан чыкъаджакъ бир хайырлы келиме мени эвиме ве балаларыма къавуштыраджакъ эди.
Иште, хаял.
Олар затен бу сукютлеринен мени ишкенджеге алгъан эдилер.
Дуров менден козьлерини алмагъан алда маса четиндеки зиль дёгмесини басты, къапыдан кирген незаретчиге мени алып кетмесини эмир этти.
Бир бучукъ саат тенеффюссиз девам эткен бу соргъу бойледже битти.
