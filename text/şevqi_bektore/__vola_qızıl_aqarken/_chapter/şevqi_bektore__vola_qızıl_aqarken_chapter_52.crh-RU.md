## МОСКВА ЁЛДЖУЛЫГЪЫ

Сентябрь 28-де Туркестан-Сибирь поездинен Москвагъа кеттим.
Яваш-яваш Красноярск да, Сибирь де артта къалдылар.
Эгер кене бир эксиклик олып чыкъмаса, йигирми беш сенелик махкюмлик аятым сонъуна етмекте, огюмде умют ве саадет толу уфукълар ачыладжакъ.

Поездда буларны тюшюнип кетер экеним, къапы ачылып яш бир азербайджан йигитинен рус къызы ичери кирдилер.
Къыз пек дюльбер эди.
Яшнен къыскъа вакъытта достлаштыкъ.
О Ахискалы экен.
Шимди Азербайджангъа кете экенлер.
Меним Тюркиеге кетеяткъанымны эшиткен сонъ козьлерининъ ичи парылдады.

Сонъра яваш бир сеснен:

— Меним де бабам анда, — деди.
— Мен де кетмекни не къадар арзу этем.
Эх, не къадар арзу эткенимни бильсе эдинъиз!
Бабасы Ариф Джезаирзаде Карснынъ Тюркиеге тюшкен сынъырларында къалгъан, къыз къардашы ве анасы Ахискада къалгъан.
Бабасынынъ о тарафта къалгъаны ичюн бу къорантаны сыкъыштырып башлагъанлар, чешит эзиетлерге, акъсымлавларгъа огъраткъанлар.
Бу алда тасилини девам эттире бильмек ичюн йигит яшагъан ерини денъиштирмеге меджбур олгъан.
Къуруджылыкъ окъувына кирген сонъ, анда вазиетни анълагъанлар ве оны окъувдан чыкъарып, Сибирьге сюргюн эткенлер.
Ниает, огъраша-огъраша бир чаре тапып Азербайджангъа къайта.

— Бабамны корип, озюмнинъ сагъ олгъанымны бильдирсем не олур эди, — деди азербайджан йигити. — Тюркиеге кельмек истегимни бильдирсем.

Поезд эп кете.
Кечип кеткен эр станциянынъ адында дерсинъ къуртулыш муждесини окъуйым.
Бешинджи куннинъ акъшамы олды.
Ниает, Москва станциясына кельген сонъ поезддан тюшип бир ань турдым, сонъра беклев залына кирдим.
Ишлеримни сонъуна алып чыкъмакъ ичюн бу ерде бир къач куньге къалмакъ керек оладжакъ.
Албуки, Москвада йигирми сааттен артыкъ къалмагъа изин ёкъ эди.
Бунынъ ичюн бу геджени беклеме салонында кечирмек керек эдим.
Отургъан еримде юкълап къалгъаным.

Сабадан ильк ишим - озюме ятакъ ерини арамакъ олды.
% Кучюк богъчамны камера хранениеге теслим этип, сокъакъкъа чыкътым.

Эр шейден эвель, Тюркиеге кетмек ичюн манъа ярдым эткен адамларны тапмакъ кереким.
О адамларгъа озь тешеккюримни бильдирмек кереким.
Эгер оларнынъ ярдымынен бу ерден кетеджек самолёткъа минип олсам, башкъа япаджакъ ишим къалмайджакъ.
Самолётнынъ учаджакъ вакътынадже Москваны долашмагъа къарар бердим.
Мен минген автобус Кремльнинъ Къызыл мейданына кельди.
Бир заманлар рус чарларынынъ, шимди коммунист диктаторларынынъ сарайы олгъан бу муаззам биналарнынъ къаршысында тура, мени там йигирми беш йыл маддий ве маневий дегерлерден узакъта туткъан бу къырмызы диктаторларгъа ичимден лянетлер окъуйым.
Сокъакъларда теляшнен, къоркъунен юрьген инсанлар, эр кес ве эр шей меним козюме бирер зевал олып корюне.
Кремльнинъ диктаторлары элинде бирер оюнджакъкъа чевирильген ве азатлыкъларындан марум олгъан бу заваллы инсанларны аджымамакъ мумкюн дегиль эди.

Йигирми беш сенелик аятым бир синема шерити киби козьлерим огюнден кечти.
Ичимден Ленинге де, Сталинге де, оларнынъ ёлларындан айырылмагъан диктатор чанакъяларларына да текрар-текрар лянетлер окъуяракъ, юрьмеге башладым.
Эм кете, эм де артымдан биревлер анъылыш юредирлер, деген фикирнинъ алтында эп сескенем.
Русиеде эр бир инсан гизли полис тарафындан адым-адым такъип этиле эди.
Бу тюшюндженинъ тесири алтында адымларым да тезлешти.

Акъшам устю ёлумда расткельген тюкянларгъа сонъки кере бакъам.
Фиятлар къоркъунч дереджеде юксек эди.
Адий ве фена тикильген урба тюрк парасынен бинъ лирагъа якъын эди.
Эм урба, эм ашайт маллары гъает паалы эди, рус ишчиси буларны сатып алмакъта зорлукъ чеккени корюнип тура.
Коммунист лидерлери ве оларнынъ этрафыны сарып алгъан кучюк бир табакъа, халкънынъ омузлары устюнде, энъ юксек дереджеде аят кечире.

Ёрулдым ве ач олдым.
Ашханелернинъ бирине кирип, сымарлагъан шорбаны алель-аджеле ашадым.
Ашханеден чыкъкъан сонъ мени аэропорткъа алып бараджакъ автобускъа етишмек ичюн тез-тез юрип кеттим.
Автобускъа минип, ериме отурдым.
Артыкъ урьлюкке догъру арекет эттим.

Тена джадделер бирер-бирер артта къалдылар.
Автобуснынъ пенджерелеринден бою ёлларгъа бакъаркеним, Москванынъ меним ичюн эскиден олгъаны киби, шимди де ич бир тюрлю мана ве дегер ташымагъаныны анъладым.

Ильк кере аэропорттам.
Иште, кучюк бир мейдан.
Терминал бинасы да мейдангъа уйгъун шекильде кучюк эди.
Тюркиеге догърудан-догъру учаджакъ самолёт олмагъаны ичюн, Югославиягъа учаджакъ самолёттан ер алдым.

Аэропортта паспорт контроли!
Таможня муамелеси япыладжагъы ичюн паспортларымыз бир мемур тарафындан алынгъан эди.
Паспортымны алгъан мемур эп огюмден о якъкъа-бу якъкъа кече, амма бир сёз айтмай.
Эеджан ве къоркъудан къальбимнинъ сыкъылгъаныны, вуджудымнынъ бузлагы башлагъаныны ис этем, «шу мемлекеттен бир къуртулса эдим», деп дуа этем.
Бир муддет сонъ башкъа мемур келип, янымда акъча олып-олмагъаныны сорады.
Русиени терк эткенде берильмеси къанун муджиби талап олунгъан муайен парадан башкъа акъчам олмагъаныны бильдирдим.

Мемур:
— Ойле исе о рублелерни беринъиз, — деди.
 — Сизге бир кягъыт имзалатырым.
Русиеге къайткъанда бу кягъытны косьтерир ве паранъызны алырсынъыз.
— Русиеге ич къайтмайджагъым, — деп джевап бердим.

Мемур юзюме айретнен бакъты.
Тюрк олгъанымны, Тюркиеге кетеяткъанымны айткъан сонъ онынъ козьлеринде самимий бир ифаде парылдады.

Бир аралыкътан кечип самолёткъа минильмеси илян этильгенде мен эр кестен эвель еримден атылып турдым ве алель-аджеле самолётнынъ ичине кирип отурдым.
Къапылар къапангъандже, мотор гувульдеп чалышып башлагъандже тынышымны чыкъармайып, пысып отурдым.
Эеджанымдан патлайджакъ киби эдим.
Артыкъ эр шей артта къалды ве мен урь уфукъларгъа догъру учмагьа башладым.
Кок юзюнинъ мавы сафлыгъындан ашагъа сонъки кере нефретнен бакътым.
Москва да, Кремль де, къырмызы диктаторлар да къара бир перденинъ астында гъайып олмакъта эдилер.
