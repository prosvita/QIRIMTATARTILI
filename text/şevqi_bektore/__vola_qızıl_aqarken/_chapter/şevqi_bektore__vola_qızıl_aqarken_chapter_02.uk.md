## РУХ ЗА КРИМ

Я споглядав за морською піною, що закипала відразу за кормою корабля, а потім, поволі віддаляючись, зменшувалась і врешті-решт десь губилась серед хвиль, і занурювався у спогади.
...Березень 1918 року.
Весна.
Ніч.
Тиша.
Теплий весняний вітер розігнав хмари і лише повногрудий місяць бешкетує серед хвиль Чорного моря. Я почуваюся хворим.
За півтора місяця мого подорожування я пережив багато страшних миттєвостей буття

Згідно із домовленістю між Туреччиною і Росією необхідно було обміняти частину військовополонених, які знаходяться в Істанбулі (Стамбулі) у містечку Усері.
Півтора місяця тому я також приєднався до делегації, що займається обміном.
З цієї причини, незважаючи на військовий стан та підступні хвилі моря, на кораблі „Гульджемал” ми дісталися із Стамбула до берегів Севастополя.
Припливли, але нам не дозволили увійти у гавань.
У супроводі російського військового корабля „Пронизливий”, який зустрів нас, ми мали повернутися до гавані Феодосії і там здати полонених.
Ця подорож дала змогу побачити увесь жах революції в Росії.

В Криму створено революційний комітет з числа матросів.
Офіцерів флоту розстріляли, або ж живцем вкинули у корабельні котли.
Про це з гордістю розповідали матроси.
Деякі офіцери, домовившись з матросами, врятувались від смерті — вони зірвали з одягу офіцерські знаки і погодились бути матросами.
Капітан „Пронизливого” також позбавлений усіх чинів і керує кораблем під наглядом матроса.

Крим перебуває в стані анархії.
З одного боку більшовики під червоним прапором, з іншого — анархісти під чорним прапором заливали країну кров’ю.
Лідер національно незалежного Криму муфтій Челебі Джихан був по-звірячому вбитий революційними матросами.
В той час Джафер Сейдамет Кизилташли, який обіймав посаду військового міністра, рятуючись від їх звірячих пазурів, утік на Кавказ.
Становище населення Криму було вкрай важким.
А через три дні і над нами почали згущуватися хмари.
Нас попередили про намір замаху на нас з боку анархістів.
Ми змушені були терміново відплисти до Стамбулу.

Через деякий час до Стамбулу прибув Джафер Сейдамет.
Молодь, яка приїхала сюди з Криму на навчання, створила організацію „Активні юнаки”.
В Стамбулі за дорученням національної освіти Криму я займався підготовкою вчителів для своєї країни.
Мене обрали головним секретарем „Активних юнаків”. Молодь радо вітала у Стамбулі Джафера Сейдамета.
Вона поклялася все зробити для того аби врятувати свою країну, яку впродовж віків топчуть російські чоботи, від більшовицького натиску.
Об’єднані спільною метою, ми повантажились у невеличке судно, яке нам виділив уряд, і взяли курс на Крим.

Мені були приємні і подих теплого вітру, і дрібні краплі дощу, які ніжно торкалися мого обличчя.
І мені було так добре!
Ще б пак — більше п’ятдесяти вчителів з Туреччини повертаються в Крим.
Ми сподівались швидко дістатися до Севастополя і мріяли про майбутню нашу роботу.
Поруч зі мною була моя дружина.
І вона раділа разом зі мною...
