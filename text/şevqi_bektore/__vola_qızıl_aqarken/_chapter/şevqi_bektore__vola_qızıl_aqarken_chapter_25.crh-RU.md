## ЗЕРАФШАН ЛАГЕРИ

Зерафшан лагеринде булунгъан махбюслер памукъ тарлаларында чалышалар.
Сабалары тары шорбасынен сыджакъ сув бериле, отьмек пайы исе япылгъан ишке коре денъише.
Арамызда ачлыкътан ольгенлер де бар.
% Олюни джыймаздан эвель джесет башта моргкъа алып кетиле.
Олюмнинъ себебини эким тайин этмей, бунынъ ичюн джесетлер сакъчылар тарафындан сюнгиленип, къачув итималынынъ огю алына.
Бундан сонъ джесет ич бир диний мерасимни, атта инсанлыкъ къаиделерини биле кутьмеден, лагерьнинъ эвельден азырлангъан чукъурларына ташлана эди.

Яз айларында лагерьде дизентерия хасталыгъы башланды.
Куньде 15—20 махбюснинъ олюми вебанынъ макъсатлы бир шекильде мейдангъа кетирильгени акъкъындаки риваетнинъ яйылмасына себеп олды.
Махбюслернинъ сайысы къарардан зияде чокълашты, ашайт ве мескен зорлукълары мейдангъа кельди.
ГПУ идареджилери бойле усулнен ёрулмадан ве къолайлыкънен бир темизлик япмагъа арекет эткен ола билелер.
Бир саба лагерьде япылгъан ёкъламада бир махбюснинъ арткъач олгъаны анълашылды.
Сайы текрарланды, къайдлар тедкъикъ этильди ве анълашылды ки, Авез Дурды адлы бир туркмен архивде ольди дегер къайд этильген экен.
Бу факттан вазиет ачыкъ корюнди.
ГПУ олюмлерни де планлаштыра.

Махбюслерни сайгъан бюронынъ башы:

— Сен ольген экенсинъ, Авез, — деди.

Заваллы махбюс урек-урек этрафына бакъынды.

— Эбет, амма текрар тирильдим, — деди ве сонъундан икяесини анълатмагъа башлады.

«Бир саба мени байгъын, эссиз алда булгъан, моргкъа олю малюматы берильген ве дигер олюлернен берабер алып кетип чукъургъа ташлагъанлар.
Яры геджеде аязнынъ тесиринен озюме кельдим.
О заман бир чокъ инсанларнен берабер бир чукъур ичинде яткъанымны анъладым ве къалкъмакъ истедим, беджералмадым.
Къурсагъымда эки аякъ, коксюмде де бир олюнинъ къолу бар эди.
Башта шу къол ве баджакълардан къуртулмакъ керек эдим.
Яваш-яваш сувып къатып къалгъан инсан вуджутларыны узеримден котерип аттым.
Ниает, бир чокъ олюлер арасындан кете-кете эндекнинъ кенарына якъынладым.
Нефес алмасы къыйын эди.
Узакътан шакалларнынъ улугъан сеслери келе.
Бу вахший айванларгъа тирилейин ем олып, бу дефа керчектен оле биле эдим.
Къоркъунынъ берген гъайретинен эндекке тырмандым.
Огюмде лагерьнинъ ярыкълары корюне эди.
Алсыз эдим, лагерьге къайтмакъ истемей эдим.
Махбюслер арасына къайтмакъ чылгъынлыкътан башкъа не ола билир?
Къачып лагерьден узакълашмакъ керек эдим.
Темиз аваны джигерлериме толдурып, кетмеге башладым: кяде сюйрелип, кяде аякъларым устюне турын кетем.
Зерафшан озенине кельгенде кунь догъуп башлады.
Энди не япаджагъым?
Ирмакънынъ бирден-бир кечит ери копюр эди.
Копюрге якълашкъанымнен невбетчилерге расткеледжегим.
Табиий, весикъа талап этеджеклер.
О заман не оладжакъ?
Мен Зерафшан лагеринде ольген 67178 номерли Авез Дурды олам деп айтамайджагъым.
Яшамакъ, сербест яшамакъ истейим.
Копюрге якъынламайып, озеннинъ кенарындаки сазлыкълар ичинде сакъландым.
Къуртулмакъ ичюн бир план азырладым.

Акъшамгъа якъын ачлыкътан байыладжагъым.
Ашаладжакъ киби бир шей тапмакъ умютинен озен бою кеттим.
Саатлердже кеткен сонъ бир де-бир емек булмакъ умюти кесильди.
Ниает, бир бакъаны тутмагъа мувафакъ олдым.
Атеш якъып пиширдим ве едим.
Ачлыкъ дуйгъусыны бираз олса да кери чектим.

Геджени сазлыкълар арасында кечирдим.
Экинджи куню де къарнымны бакъа къызартмасы иле тойдурдым.
Копюрдеки невбетчилер ерлеринден айырылмайлар.
Озен де пек серт ве джошкъун акъа.
Ялдамагъа бильмегеним ичюн бу шартлар алтында къаршыгъа кечмекнинъ чареси ёкъ.

Учюнджи кунь бакъа да тутып оламадым.
Табиий ки, геджени аязда, ачлыкъта кечирдим.
Бойле шараитте лагерьден узакълашып оламадым.
Кимсеге копюрден лагерьге къайтмакъ меджбуриетинде къалдым.
Не сорагъан, не де арагъан олмагъан.
Аркъадашларыма да башымдан кечкенлерни анълатмадым.
Иште, бутюн истек ве ынтылышыма рагъмен къачмакъ имкяны олмады».

Авез Дурдынынъ документлеринде «олю» къайдыны тюзетмек ичюн Москвагъа, ГПУ меркезине ресмий хабер ёлланылды.
Кельген джевапта бу адиседе эхмал эткенлернинъ джезаланмасы бильдириле эди.
Идареджилер лагерьден бу шекильде къача бильмелерине бир даа фурсат бермемек ичюн аджеле тедбирлер корьдилер, бу иште эхмаллыкъ косьтергенлерни де айрыджа джезаладылар.
Москванынъ эмирини толусынен эда эттилер.

## Зангиатнынъ лагери


Лагерьде булунгъаныма алты ай олды.
Бир кунь саба лагерь башлыгъы мени чагъыргъаныны бильдирдилер.
Лагерь башлыгъы ачыкъ мавы козьлю, дабла юзьлю, махбюслер арасында шефкъатсызлыгъынен танылгъан бир адам эди.

Манъа бакъып:

— Бекторе, янынъдаки арткъач параларны манъа бер, — деди.

Айретнен юзюне бакътым.
Йигирми рубледен башкъа парам ёкъ эди.

Бу адам насыл арткъач пара акъкъында айта?

— Насыл арткъач пара, — дедим.

Сёзлериме ишанмагъаны ичюн еринден турып келип, узеримни тинтти.
Бир шей тапып оламагъан сонъ пармагъыны саллап сёйлене башлады:

— Сенде эки бинъ рубле бар, билем.


Меним йигирми рублем, эки бинъ рубле олгъан.

Лакъырды сонъунда лагерь башлыгъыны янымда йигирми рубледен зияде пара олмагъанына къандыра бильдим.


Эки куньден сонъ текрар лагерь башлыгъы узурына чагъырдылар.
Бу дефа башкъа бир лагерьге авуштырыладжагъым ве деръал азырланмакъ кереклигим айтылды.

Тёшек-ястыгъымны сыртыма котерип, бир аскернинъ озгъарувы алтында деръал станциягъа кеттик.
Он эки километрли ёлны яваш-яваш кечсек де сыртымдаки юкюм мени пек ёрултты.
Аслы къашгъарлы олгъан сакъчым манъа ял алмакъ ичюн сыкъ-сыкъ изин бере.

Ёлнынъ айланмасына кельгенде кене ял алмакъ ичюн токътадыкъ.
Сакъчы козьлерини къысып ёлгъа бакъа.
Бизим тарафкъа бир араба кельмекте.
Араба якъынлагъан сонъ сакъчы:

— Къаякъкъа кетесинъ? — деп сорады.

Албуки огюмизде тек бир ёл бар ве арабанынъ кетеджек ери белли эди.
Бу суаль: «Биз де мине билемизми?» манасында эди.
Арабаджы бир манъа, бир сакъчыгъа бакъты, башыны саллагъанынен аман арабагъа миндик.

Арабаджы баягъы яшларындаки адам эди.
Озьбек олгъаны юзюнден корюнип тура.
Атларны яваш-яваш айдай ве бизлерге бакъып-бакъып ала.

— Аскерликни бегенесинъми деликъанлы? — деп сорады сакъчымдан.

— Тюрк ол да аскерликтен хошланма, бунынъ имкяны бармы? — деп джевап берди.

Сакъчымнынъ бу сёзлери манъа фона тесир этти.
Большевиклернинъ зулумы ве террорыны анълатмагъа башладым.
Арабаджы сёзюмни болерек:

— Бей, — деди, — сиз не айтасынъыз?
Етиштирген махсулымызиынъ сонъки дамлаларына къадар девлетке теслим этмек борджлымыз.
Къаршылыгъына алгъан парамыз исе къарнымызны тойдурмагъа биле етмей.
Насыл чекишкенимизни тасавур биле этип оламазсынъыз.
Ойле вакъытлар ола ки, балаларымыз ач ятмагъа меджбур олалар.
Янъы догъгъан яврумнынъ ачлыкътан ольмеси бизлерни перишан этти.

Арабаджы сусты.
Козьлери яшлы эди.
Арабаджы берген тютюнни ичеркен, аскер де дердини тёкмеге башлады.

— Эмджемни бир гедже келип, эвинден алдылар.
Бабамны гъайып эткен сонъ анам ве къардашымнен онынъ янында отура эдик.
О вакъытта мен даа яш эдим.
Кеч олса да эмджем тарладан къайтмады.
Гедже ярысында къапы къакъылды.
Къомшу къадынлардан бириси кельген.
Анамнен енъгемнинъ къулакъларына бир шейлер фысылдады ве чыкъып кетти.
Эртеси куню сокъакълар аскерлерге толып къалды.
Койнинъ бутюн эркеклери сюргюн этильди.
Учь йылдан сонъ эмджем койге къайтып кельди.
Оны танымакънынъ чареси ёкъ эди.
Япылгъан искенджелер оны чёктирген.
Къыскъа бир муддеттен сонъ оны топракъкъа бердик.
Лагерьлерде инсанларнынъ нелер чеккенини мен билем, амма не япарсынъ, аскерлик бу.

 Станциясына бармадан арабадан тюштик.
Къасабагъа арабанен кирювимиз эм арабаджы ичюн, эм де меним сакъчым ичюн телюкели ола биле эди.
Тёшегимни кене котерип, юрьмеге башладым.

Сакъчымнен бирликте поездгъа миндик.
Ташкентке кете эдик.
Озьбекистаннынъ меркези Ташкентке.
Поезд къыбырдагъанынен бу ерге насыл кельгенимни хатырладым.
Бир айван вагонында, сыкъылгъан алда кельдик, ольгенлерни вагон тышында къалдырдыкъ.
Ёлда чылдыргъанлар олды.
Поездимиз уджсыз-буджакъсыз чёллерден кече эди.
Бу топракъбизим, тюрклернинъ топрагъы эди.
Эр къаршына къанымыз, эмегимиз, теримиз синъген топракъ.
Албуки шимди кене биз къан тёкмектемиз.
Шимди кене биз чекишмектемиз, сефаны исе истисмарджы бир группа, бир сыныф сюрьмекте.

Бу сыныф яни коммунист сыныфы адамларны эр тюрлю азатлыкътан, Танърынынъ мусааде эттиги маневий ве маддий ниметлерден марум этмеге чалыша.
Бу да етмеген киби, адамларны бу чекишювлернинъ сонъунда коммунизм деген джемиет бар олгъанына ишандыраджакъ ола.

Талийимде кене бир ёлджулыкъ бар экен.
Лагерьлер идареси олгъан бинагъа тараф адымладыкъ.
Идареге якъынлагъанда сакъчы меним къулагъыма эгилип фысылдады: «Иншалла, къуртулырсынъ, эпимиз къуртулырмыз».

Идареде Зенгиата лагерине кетеджек махбюслер группасы тертип этильмекте экен.
Мени бу группагъа къоштылар.
Зенгиата лагеринде секиз бинъге якъын махбюс булуна.
Къамыш бараклар о дереджеде толу ки, ичине кирмек дегиль, янына бармакънынъ биле чареси ёкъ.
Эпимиз тышта ятмагъа меджбур олдыкъ.

Саба мабюслерни групналаргъа болип, чешит иш ерлерине ёлламагъа башладылар.
Эр кунь он эки саат девам эткен чалышма вакътында къартоп ве памидор джыямыз.
Бу иш меним эллеримни парча-парча этти.
Эр ерде хырсызлыкъ.
Махбюслер геджелери чёплюк чукъурларыны къазгъалап, ичинден, тапылгъан къартоп ве согъан къабукъларыны ашайлар.

Эр кес ачтан ольмемек чаресини къыдыра.
Амма ачлыкътан ольгенлер баягъы эдилер.

1934 сенесининъ декабрь айында Иван Петрович деген бир махбюснен таныштым.
Ленинградлы экен, беш йылгъа махкюм этильген.
Орта бойлу, сарышын, мавы козьлю бир адам эди.
Чарлыкъ девринде Путилов заводында чалышкъан ве актив инкъиляпчы олгъан Петровичнинъ айткъанларына коре, бир заманлар Лениннинъ якъын достларындан бири экен.
Албуки, онынъ досьесинде ватан хаини, халкъ душманы, империалист девлетлернинъ агенти киби бир чокъ къабаатлар язылы эмиш.
Амма оны бу къабаатлардан даа зияде къорантасына язгъан мектюплерине джевап кельмегени раатсызлай эди.
Онынъ къапалувынынъ себеби Кировнынъ олюминен багълы экен.

## Лагерьден къачув ынтылувы

Лагерьден къачкъанлар да ола эди.
Бир кунь тарлада чалышыркен, силя сеслеринден иркильдим.
Атлы сакъчылар эм къуршун ата, эм де чешит тарафларгъа сурьатле ат чаптыра.
Артларында копеклери де бар эди.
Лакъырдылардан учь махбюснинъ къачкъаныны анъладым.

Мурат Айдын исимли махбюс Тюркие — Русие сынъырыны бозгъаны ичюн къапалгъан.
Карс дживарларындаки бир койде маллары булунгъан Мурат сюрюни айдап кетеяткъанда янъылып сынъырны кечкен ве якъалангъан.
Узун муддет уджрелерде тутып, искенджелер япкъан сонъра, джасуслыкъта къабаатлап, он йылгъа махкюм эткенлер.

Мурат Айдын бурма мыйыкълы, пельван вуджутлы, ири йигит эди.
Отуз-отуз беш яшлары къарарында.
Ара-сыра онынъле дертлеше, ватан асретлигини иайлаша эдик.
Къардашлары, анасы, бабасы акъкъында икяе эте эди.

— Оджам, мени севгилим беклейми экен, ёкъса башкъасына эвлендими экен? — деп сорай эди.
— Ах, бир къуртулсам бу ерден, бу Москванынъ менден кореджеги бар!


Бир гедже ярысында мени уянтты:

— Юкъум кельмей, бир тютюн якъмакъ истейим, къалкъынъыз да, бираз дертлешейик.

Еримден турдым.
Тышкъа чыкътыкъ, ерге отурдыкъ.
Тютюн къутусыны чыкъарып, сигар сармагъа башлады.

— Русиеде адамлар газетаны окъумакъ ичюн дегиль, тютюн сармакъ ичюн ала.
Бу тютюн де инсанны яваш-яваш чёктюре, ольдюре.
Амма эписи бир ичелер.

Мурат Айдын башыны саллады.
Бирден о:

— Динъле оджа, мен къарар эттим, лагерьден къачаджагъым.
Азырлыкъ да корьдим.
Азербайджанлы Исмаилнен эрмени яшы да меннен кетеджек.
Не олур, оджа, сен де бизимнен кет, — деди.

— Айдын, къадыным ве балаларым русларын элинде.
Мен къачкъанымнен оларгъа фена олур.
Акс алда бу куньгедже отурып оламаз эдим.
Мени тюшюнгенинъ ичюн тешеккюр этем.
Танъры ярдымджынъ олсун.

Козьлери кокте эди, сёзлеримни тасдыкъ этер киби башыны саллады, амма джевап бермеди.
Бир муддет сес-солукъсыз кок юзюни сейир эттик.

— Оджа, — деди Мурат Айдын, — шу Чобан йылдызы бар да, о мени ватаныма къадар озгъараджакъ.
Меннен берабер кетмекни чокъ истей эдим, амма акълысынъ.
Биз яры геджеде къачмагъа къарар бердик.

Танъры ёлунъызны ачыкъ этсин Айдын Мурат, — дедим.

Эртеси куню тарлада эллерим ишле, къафам исе Муратнынъ бир гедже эвель айткъан лафларынен мешгъуль эди.
«Барып да тутсалар, атып ольдюрселер?» сонъра озь-озюме джевап берем «дерсинъ шимди яшайым?» Бутюн кунь козьлерим эп онъа такъылалар.
Акъшам лагерьге къайткъанда ян-янаша юрьдик.
Булутлар эп алчала, кунь бите эди.
Аванынъ бозукъ олмасы Айдын Мурат ве аркъадашлары ичюн эльверишли эди.

Сонъки кере берабер ашадыкъ, тары шорбамызны ичтик, текяран тузлу балыкъ ашадыкъ.
Сонъра узун-узун къонуштыкъ.
Ватанымызны хатырладыкъ, агъладыкъ.

Саат йигирми бир олды, махбюслер яттылар.
Незаретчилер ятакъ ёкъламасы ичюн баракны долашып башладылар.
Ёкълама биткен сонъ Айдын Мурат яваш ятагъындан къалкъты, бираз огде яткъан Исмаилни уянтты.
Сонъра о бир махкюмнинъ янына кетип, оны да уянты.
Барактан чыкътылар.

Агълайджагъым кельди.
Бу яшны пек севе эдим.
Бир белягъа огърая биледжегини тюшюнип, юкъум къачты.
Сабагъадже козьлеримни къапатмадым.
Эр кунь олгъаны киби тарлаларгъа догъру кеттик.
Чалышыркен, козьлерим Айдын Муратнынъ бош къалгъан еринде эди.
Ичимде бир сыкъынты бар.
Акъшам лагерьге къайткъан сонъ эрмени яшнынъ якъалангъаныны бильдим.
Учь кунь сонъра Исмаил да якъаланды.
Эртеси куню къачакълардан бирининъ джеседини кетирип, мейдангъа ташлап кеттилер ве янына да бир сакъчы къойдылар.
Тек Айдын Мураттан бир хабер ёкъ эди.

Бу вакъытта тамир устаханесинде чалышкъан учь адам бир юк машинасыны тамир эте, бундан сонъ, адет узре, оны тешкерип бакъмакъ ичюн лагерь ичинде айдап бакъалар ве бирден сурьатнен къапыны парлап чыкъып кетелер.

Салар озенининъ бирден-бир кечити бар.
Бу ерде тургъан сакъчылар вызнен келеяткъан машинаны токътатаджакъ олып тырышалар, амма токътатып оламайлар.
Машинанынъ огюне чыкъкъан бир сакъчы озюни сувгъа атмагъа меджбур ола.
Машина тек Ташкент дживарларына якъынлагъанда копчеклери патлай ве о ерде машинаны ташлап, гъайып олалар.

1936 сенеси мемлекетте темизлев арекети башланды.
Адамны ГПУгъа чагъыра, адыны, сойадыны, зенаатыны сорай, анкетагъа аит бир чокъ суаллер бере, сонъра къармакълы суаллер башлана: «Малюматларгъа коре, сен колхоз къурумына къаршы экенсинъ?» «Ёкъ, къаршы дегилим» деп джеваплана адам.
«Ойле исе имза эт».
Имзалай.
«Совет девлети динни ясакъ этти, сенъ бунъа къаршы экенсинъ.Къаршы олмасанъ, имзала».
Бойледже адамны бир къач кере соргъу эте, кягъыт имзалата ве сонъундан джеза къанунынынъ 35—38 мадделери эсасында он йылгъа къапайлар.
Советлер Бирлигинде адамны къапамакъ оюнджакъ киби бир шей эди.
