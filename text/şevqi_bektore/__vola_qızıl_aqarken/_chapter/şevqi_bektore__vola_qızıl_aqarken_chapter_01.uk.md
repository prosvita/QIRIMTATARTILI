## ПЕРЕДМОВА

У Радянській Росії ніхто не знає, що з ним буде завтра — той, хто потрапляє до рук ГПУ назад не повертається.
У словнику червоної поліції таке поняття, як “повернення”, відсутнє.
Моє повернення — диво, яке мало відбутися лише з одним із мільйонів знедолених.
Ще вірніше — велика милість Аллаха по відношенню до мене.
Провівши в ув’язненні у нелюдських умовах двадцять п’ять років, дякуючи Аллаху, я знову на Батьківщині, з дітьми, рідними, друзями.

Усе, про що я буду розповідати, — замальовки з мого життя.
Ці спогади розкриють і оживлять перед вашим зором усю різницю між вільним світом і країнами, що перебувають за залізною завісою.

У Радянській Росії для того, аби заарештувати, вислати людину і навіть винести їй смертний вирок — суд необов’язковий.
Який вирок потрібен ГПУ, той і буде.
Міра покарання буде такою, яка для вас була визначена заздалегідь.
І виконана вона буде таким чином, наче усе відбувається згідно із буквою закону.
В основі своїй закон є іграшкою в руках ГПУ.

Вузькі і темні кімнатки в’язниці, методи дізнання і тортур — усе добиралось індивідуально по відношенню до кожної людини.
Мабуть, немає людини, яка краще за мене знає табори, де примусово працювали ув’язнені, і Сибір — величезний край засланих, з його безмежними степами, і таємниці життя, до яких я впритул наблизився за сорок років мого перебування у цьому пеклі...

Чи знаєте ви, що показують людям з вільних країн, які відвідують Росію, як туристи?
Музеї, театри, мистецькі твори у таких великих містах, як, скажімо, Москва, Ленінград.

Та я знаю, які події відбуваються і які в’язниці знаходяться на задвірках цих міст.
Комуністичний режим, побудований на крові мільйонів людей, позбавлених життя у катівнях Сибіру, несе загрозу усьому людству.

_Шевкій БЕКТОРЕ,_

_Стамбул, 1960 рік._
