## КАМЕРА НОМЕР ТРИНАДЦЯТЬ

Центральне приміщення ГПУ в Ташкенті знаходилось у чотириповерховому будинку.
Коли я заходив до цієї великої, зробленої з камню будівлі я затремтів.
Як і люди з цієї організації, їх будівлі також були бридкі.
Тут мене посадили до камери номер тринадцять.
Її довжину і ширину можна було виміряти декільками кроків в один та інший бік, під самою стелею було приміщення з вікном.
Одна шафа, один тапчан, збитий з дощок, та стіл - все, що тут було.
В кутку посуд, щоб справляти нужду.
В приміщенні було дуже важке повітря.

Години через три після того, як я приїхав, двері раптом відчинилися.
Всередину увійшов молодий узбек.
Нічого не каже, нічого не робить, здавалося наче він завмер.
Ззаду його хтось пхнув і молодик, вдарившись об стіну, впав на підлогу наче м'яч.
Двері зачинилися.

У камері було лише одне спальне місце, де ляже ця молода людина?
Він поклав те, що тримав у руках на підлогу та сів на них.
Чоловік був у жахливому стані.
Потім він неочікуванно заговорив:

— Якщо повірять мені, розстріляють брата, повірять брату — розстріляють мене.

Ще не познайомились, не привітались, а він цими словами вже здивував мене.
Не знає хто я, я не знаю хто він.
Чому він мені це сказав?
А може його спеціально підіслали до мене?
Я думаю про це, а молодий узбек не зупиняючись продовжував, ділився тим, що наболіло:

—Знаєте? - сказав він мені. - Скільки в мене буде вини, я визнаю її повністю.
І ви врятуєтесь, якщо скажете те, що зробили.
Мені здається, найвірніше рішення — визнати вину.

Одразу можна було побачити, що він хоче розговорити мене.
Щось скаже і потім мовчить, коли знову починає казати - каже зовсім інше.
Зрозуміло, ГПУ вирішило застосувати до мене новий метод.
Почали давити морально і врешті-решт хотіли примусити згодитися з тим, що їм потрібно.
І цього чоловіка підселили з цією метою.
Як же майстерно він грає свою роль.
Намагається викликати жалість до нього, а відтак, через нього, і до себе.
Через це так плутано він вмотивовує свої дії.
Доходить до протиріччя.
Розмазує сльози по щоках і знову розпочинає:

— Ні, ні...
Ні в якому разі не визнавайте свою провину.
Я визнав і що?
Розстріляють брата.
А якщо відстануть від нього, то, ясна річ, розстріляють мене.

Несподівано він припинив рюмсати і я запитав:

— Юначе, як тебе звуть?

— Омар Файзуллін.

— Чим займаєшся?

— У Голодному степу був перекладачем ГПУ.
Коли в Узбекистані розпочались масові арешти, схопили мене і брата.
Він був комісаром з продовольства у Республіці Узбекистан.
Якщо я розповім про діяльність брата, ГПУ пообіцяло подарувати свободу.
На допитах мій брат усе заперечує.
Але ситуація така: кому повірять, той і залишиться жити — або я, або він.

Якщо те, що він розповів правда, то це страшно: хтось з братів змушений буде зробити вибір.
Хтось з них змушений буде стати вбивцею.

Увечері Омара Файзулліна забрали.
Хоча його короткочасне перебування і не завдало мені ніякої шкоди, у моральному плані я почувався погано.
З дня арешту, крім службовців ГПУ, узбецький юнак був першою людиною, яка постраждала від режиму, з яким я розмовляв в ув’язненні.
Я так пройнявся його подальшою долею, що менше почав думати про себе.
Через багато років я випадково дізнався, що Омара Файзулліна засудили до 18 років ув’язнення, а його брата і разом з ним ще 61 чоловіка розстріляли.

Я знову залишився один.
Скучив за книгами, за живим спілкуванням.
Якісь недобрі думки підступно ятрять душу.
Намагаюся їх позбутись.
Але це неможливо.
Вони скрізь.
О, Всевишній, зміцни мою волю, не дай збожеволіти!
Я позбавлений усього, навіть сну.
Як тільки лягаю на тапчан, з гуркотом відчиняється вікно на дверях і владний голос примушує встати.
Слух настільки загострився, що я чую за стінами і нервовий сміх, і стогін, і лайку...
О, Всевишній!..

Ранок.
Чую як відчинились двері камери № 11.
Когось у ній замкнули.
Чоловік почав лупцювати кулаками у двері і волати:

— Ви не маєте права.
Посадіть мене до політичних.
До політичних!

— Заткни пельку, придурок, — чується погрозливий окрик караульного.

— Я буду дзвонити до голови політичного відділу Папашенка.
Ось я навіть номер набрав.
Алло, алло...
З’єднайте мене з Папашенком.
Алло.
Щоб вас, більшовиків, покрутило, щоб ви...

Ув’язнений замовк.
Але ненадовго.
Ось він затягнув Марсельєзу.
Раптом перестає співати і — плаче, а потім виє.
Страшно і довго.
Бідолашний.
До чого, виявляється можна довести людину.
Та його страждання не закінчились.
До камери увірвались караульні і почали бити ув’язненого.
Б’ють довго, поки він не втрачає свідомості.

А зранку знову я почув, як ув’язнений з камери № 11 телефонує до Папашенка, як кляне більшовиків і співає Марсельєзу, як плаче і виє.
І знову караульні б’ють його до нестями, важко хекаючи і лаючись.

Це повторювалось щодня.
Я вже не витримував цих тортур у сусідній камері.
Ловив себе на думці, якщо це буде продовжуватись тривалий час, — збожеволію.
Почав прокидатися за декілька хвилин до “телефонних дзвінків” і нервово ходити по камері, повторюючи про себе услід за бідолашним слова Марсельєзи.
Чимало років слова французького національного маршу і голос його виконавця — ув’язненого з камери № 11, бриніли в мені.
Я вже почав звикати до його голосу, як одного разу все припинилось.
Ув’язненого вивезли у невідомому напрямку.
Назад він вже не повернувся.

Стан мого здоров’я погіршувався.
Кожного дня роблю над собою зусилля аби проковтнути 400 грамів глевкого житнього хліба із смердючою рибою та суп з пшона.
Та найбільше мені дошкуляло те, ідо протягом тривалого часу я не мився.
І коли мене вранці розбудили і повідомили, що поведуть у лазню, я дуже зрадів.
Але це було так несподівано, що я навіть злякався...
