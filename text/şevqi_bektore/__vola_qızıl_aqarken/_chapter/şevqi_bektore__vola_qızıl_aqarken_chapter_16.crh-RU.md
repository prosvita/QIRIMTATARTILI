## ТАШКЕНТ

«Юрь...» Шимдиге къадар юрьмеген къаранлыкъ бир коридорда бу серт эмир иле юрьмеге арекет этемиз.
Коридор ойле бир къараныкъ ки, сонъундан азбаргъа чыкъкъанда ярыкътан козьлерим къамашты.
Азбарда къара автомобиль тура.
Меним ичюн Ташкент ёлджулыгъы эвельден азырлангъан эди.
Машнанынъ янында яш бир офицер тура, ич бир шейнен иши ёкъ киби.
Бу аньде онынъ ичюн муим олгъан шей: берильген эмирни ерине кетирмек эди.
Янына кельгенимизнен:

— Бекторе аркъадаш, — деди. — Бугунь сени Ташкентке алып кетмек вазифеси манъа берильди.
Бу машнанен кетеджекмиз ве мен станциягъа къадар сени озгъараджагъым.
Кечкен ёлларымызда этрафынъа бакъмайджакъ, танышларынъа селям бермейджексинъ.
Адий бир ёлджу киби кетеджексинъ.
Кимсе сенинъ бу кетювинъни башкъаджа анъламамакъ керек.
Айткъанларымнынъ аксини япаджакъ олсанъ, сенинъ ичюн яхшы олмайджагъыны билесинъ.
Анълаштыкъмы?

Джевап бермеден, башымны салладым.
Башкъа не япа билирим?
ГПУ-нынъ элиндем, не ерге сюйреклеселер, о ерге кетем, не истеселер, оны япмакъ зорундам.
Къувет оларда.

Машинанынъ аркъасына, офицернен ян-янаша отурдыкъ.
Буюк джадделерден кечмемеге арекет этиле.
Офицер станциягъа кетеджегимизни сёйледи, амма янълыш бир ёл сечип алгъан, эп станциядан узакълашкъанымызны анъламай.
Козь къыйыгъындан ёлдан кечкенлерге бакъам, ич олмадым, бир таныш юзь корьмек истейим.
Бир топ талебелерим мектепке кетелер.
Вызнен янларындан кечкен бу машна ичинде оджалары бельгисизликке догъру кетеяткъанындан хаберлери ёкъ.
Апайымны ве балаларымны буларны корьген киби бир сание корьсем не олур эди?

Ашхабадда янъы бир кунь башланды, инсанлар къоркъу ве эеджан ичинде олсалар да, чалышаджакълар, акъшам эвлерине къайтаджакъ ве кучюджик бир саадетке иришеджеклер.
Я мен не япаджагъым?
Бахтлы куньлерим энди артта эдилер.
Келеджегимни тасавур биле этмек къыйын.
Не ишнен, не ерге кетем?
Белли дегиль.

Демир ёл бою баягъы кеткен сонъ машинамыз шеэрнинъ чокъ узагъында бир ерде токътады.
О ерде бир вагондан башкъа бир шей корюнмей эди.
Машнадан энип, вагоннынъ ичине кирдик.
Учюнджи купеге кельгенде, офицер огге кечти ве къапыны ачып элинен ишарет этерек:

— Еринъ бу ерде, — деди. — Деръал ичери кир ве къапыны къапат.

Этрафыма бакъындым.
Дёртюнджи купенинъ огюнде сюнгюли эки аскер тура.
Вагоннынъ о бир уджунда да сюнгюли аскерлер туралар.
О заман ялынъыз олмадыгъымны анъладым.
Демек, меним киби башкъа махбюслер де барлар.
Ичериге кирип отургъан сонъ, яш офицер сонъки эмирини берди:

— Бу ерден къыбырдама, станцияларда пенджереден тышкъа бакъма, невбетчилернинъ айткъанларыны япмакъ керексинъ, аксине арекет этсенъ, силя къулланмагъа меджбур оладжакъларыны унутма.

Буларны айткъан сонъ къапыны къапатып кетти.
Янымдаки купелерге де махбюслер кетирильгенини, оларгъа да айны сёзлер айтылгъаныны эшитем.
Янъы кельген махбюслернинъ русчаны фена лаф эткенлеринден туркмен олгъанлары анълашыла эди.

Баягъы вакъыттан сонъ поезд бир илери, бир кери салланды.
Демек, кетеджекмиз.
Купенинъ къапысы ачылып, манъа янъы косьтериш бердилер.
Мени ерге яткъызды ве башымны пальтомнен орьттилер.
Бойледже, ёлгъа чыкътыкъ.
Поезд кетеркен, ичимде гъарип бир бошлукъ ис этем.
Ашхабад артта къалды ве биз Ташкент ёлунда эдик.

Бундан сонъ апайымны ве балаларымны не вакъыт кореджек, оларнен не заман къонушаджагъым?
Шимди аллары насыл экен?
Оларгъа да бир шей япмадылармы экен?
Насыл ве не иле кечинелер?
Кешке ана юрткъа къайткъан олсалар эди.
Огде бельгисизлик.
Бу вакъытта къомшу купелердеки махбюслер акъылыма кельди.
Аджеба, оларнен къонушмакъ мумкюн олурмы экен?
Аджет баанесинен тышкъа чыкъмагъа къарар бердим, купенинъ къапысы ачылды ве бир сакъчы башыны сокъты.

— Ят, — деди. — Къыбырдама еринъден.

Текрар ерге яткъанымнен башымны пальтомнен къапатты.
Сонъ тышарыгъа къычырды:

— Адамны кечиринъ бу ерден.

Демек, бир-биримизни корьмекнинъ чареси ёкъ.

Бир бучукъ куньден сонъ, 1932 сенеси март 26-да Ташкентке келип чыкътыкъ.
Бизлер бирер-бирер тюшюрильдик ве айры машналаргъа миндирильдик.
Мени ГПУ-нынъ станциядаки бинасына кетирип, бир уджреге къападылар.

Эки афтадыр ки, чамургъа бенъзеген 400 граммлыкъ чавдар отьмеги, булашыкъ сувдан фаркъсыз шорба ве ичинде къокъумыш къыйма булунгъан пите ашай-ашай ашкъазаным иштен чыкъты.
Ашамакъ ичюн не берселер шуны ашамагъа меджбурым.
Ашымыз кеттикче бозулды, аш ичинден чешит писликлер, ашератлар чыкъа.
Къыскъасы, бергенлерини ашай ве бу зиндан киби уджреде не япаджагъымны бильмейип ве ярынны тюшюнмейип, куньлерни кечирем.
Шимди насыл ай, тышарыда насыл ава — буларны бильмек мумкюн дегиль.
Къорантамнынъ алыны бильсе эдим, яшамакъ бираз къолай оладжакъ эди.
Бойле къаранлыкъ куньлерден биринде уджреме кимдир киргенини дуйдым.
Козьлеримни ачтым, кельген къадын киши эди.
Мени башкъа ерге авуштырмакъ ичюн кельген.
Бугунь насыл кунь олгъаныны пек бильмек истейим.
«Докъузынджы апрель», деп джевап берди къадын акъырын давушнен.
Демек, баарь башлангъан, мен бу къадар вакъытны бельгисизликте кечиргеним.
ГПУ-нынъ мен ичюн кетирильген къапаныкъ машнасына минип, кене бельгисизликке догъру арекет эттик.
ГПУ-нынъ бутюн ишлери бойле бельгисиз.
Бу адамлар менден не истейлер?
Артыкъ джиддий ве кедерлендириджи шейлер акъкъында тюшюнмек истемейим.
Синъирлеримни бозмакътан гъайры бир шей япып оламайджагъым.
Албуки, бу залымларгъа къаршы курешмек ичюн даа чокъ кучь талап олунаджакъ.
