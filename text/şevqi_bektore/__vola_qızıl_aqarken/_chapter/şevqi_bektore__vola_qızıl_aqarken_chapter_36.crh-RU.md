## МАРШАЛ ЖУКОВ

1946 сенесининъ сонъки куньлери эди.
Янъыёл шеэр клубында бир топлашув оладжагъыны билип, мен де кеттим.
Экинджи джиан дженки ве Берлининъ йыкъылувы акъкъындаки топлашувдан сонъ, Берлиннинъ насыл запт этильгени акъкъында фильм косьтериледжек эди.

Шеэр клубы чокъ къалабалыкълы эди.
Коммунист партиясы реберлерининъ ресимлери диварларгъа асылгъан.
Энъ дикъкъатны чеккен ресим Сталиннинъ бойдан-бой фотосы эди.
Лякин бу ресим маршал Жуковнынъки къадар козьге чарпмай эди.

Топлашув башлангъандан бираз кечкен сонъ адамларнынъ джаны сыкъылып башлады.
Халкънынъ беклегени фильмни ве маршал Жуковнынъ парадыны корьмек эди.
Нутукъчы исе лафны соза, «Буюк къуртарыджы Сталиннинъ деасы саесинде Гитлер ордусы магълюп олунды, ич бир девлетнинъ ярдымы олмадан къызыл ордунынъ даий команданы Сталин бу гъалебени темин этти» деп медхиесини девам эте.

Халкъ Сталинден зияде бу гъалебеде маршал Жуковнынъ акъыл-ферасетине ишангъаны ичюн фильмни корьмеге ашыкъа.
Маршал Жуков Сталинни кольгеде къалдырды.
Нутукъчынынъ агъзындан маршалнынъ ады чыкъкъанынен залда алгъыш къопты.
Сталиннинъ ады анъылгъанда къоркъу иле япылгъан алгъыш Жуков ичюн бир туфан алыны алды.

Жуковнынъ шурети арткъан сайын, Сталин оны балталамагъа чалышты.
Коммунист партиясынынъ органлары Сталиннинъ даима Москвада булунгъаныны яйынладылар.
Албуки, алман ордусы Москвагъа келип таянгъанда, Сталин къоркъудан Куйбышевге ве сонъра Красноярск улькесининъ Минусуский деген къасабасына къача.
Бу алны бильген халкъ Москваны энъ къыйын дакъикъаларда биле терк этмеген Жуковны даа чокъ такъдирлей.

Залда алгъыш сеслери ве «Ур-ра!» садалары аля девам эте.
Бу адиседен сонъ бекленильмеген бир ал олды.
Диварлардан, витриналардан маршал Жуковнынъ ресимлери алынды.
Бу хусуста газеталарда ич бир тюрлю анълатув берильмеди.
Бу вакъианынъ керчек себеби ачыкъланмаса да халкъ озь сезгисинен эр шейни анълады.

## ЦИРКУЛЯР "А"
Шубесиз, Жуков Сталиннинъ гъазабына огърагъан.
Бир заманларда Берлинни алгъан адам артыкъ бир халкъ душманы, ватан хаини ве ябанджы мемлекетлер джасусы оларакъ орталыкътан силинди.

Тюрк ватандашы олгъаным алда совет паспортыны ташымам манъа файда ерине даима зарар кетире, ватаныма къавушмакъ умютини де эп эксильте.
Бунынъ ичюн тюрк паспорты алмакъ кереким.
Кене де аризалар язмакъ ве келеджек джевапларны сабырнен беклемек керек.
Ич ишлер министрлигине, Министрлер Советине ве Юкъары Совет Презндиумына ёллагъан аризаларыма айларджа сонъ джевап келе.
Бу, Русие укюмети ичюн тек тез алынгъан джеваптыр.
Зира, риджаларгъа сенелердже сонъ тутамакълы джевап кельмей, оларнынъ эксериети экр сатырдан ибарет ола «оставить без последствия» (нетиджесиз къалдырылсын).
Бу ред демек эди.
Манъа кельген джевапта Ташкент паспорт идареси не мураджаат этмек кереклигим бильдириле.
Беклемеге сабырым ёкъ.
Деръал мураджаат эттим.
Мени узун бир соргъугъа чектилер.
Джевапларымны язып алды, буларны Ашхабаддан, Ташкенттен тешкерип бакъаджакъларыны ве бунынъ ичюн бир муддет беклемек керек оладжагъыны бильдирдилер.

Вакъыт токътап къалгъан киби.
Бир ай, эки ай, алты ай...
Ве ниает, бир йыл кечти, тешкерювнинъ нетиджеси аля манъа бильдирильмеди.
Бир кунь Ташкент полис идаресинден бир мектюп алдым.
Москвадаки Тюркие эльчиханесине мураджаат этмем кереклиги бильдириле.
Деръал ариза язып ёлладым.
Джевап кельмеген сонъ, кене бир кере яздым.
Мектюплеримнинъ теслим этильгени акъкъындаки кягъытлар артына къайтып келе, амма аризаларыма бир тюрлю джевап алмайым.
Бундан мектюплеримнинъ Тюркие эльчиханесине барып чыкъмагъаныны анъладым.

1948 сенесининъ сентябрь айы эди.
Къапыма кельген бир хаберджи МГБге чагъырылгъанымны бильдирди, деръал азырланып, хаберджинен ёлгъа чыкътым.
Гедже ярысында барып чыкътыкъ.
МГБнинъ таш одасында ялынъыз отурам.
Фикирлерим сенелердже эвель ГПУгъа чагъырылгъан кунюме барып чата.
Ёкъса, кене къапамакъ истейлерми?
Бирден адым айтылгъаныны дуйып, еримден атылып турдым.

Къаршымда бир офицер тура.
Отурмамны теклиф этти.
Отурдыкъ.

— Сиз Москвагъа риджанен мураджаат эткен эдинъизми?

— Эбет, — дедим.

— Джевап алдынъызмы?

— Хайыр, ич бир тюрлю джевап алмадым.

Бу ишке айретленген киби олды.

— Демек, сизге бир тюрлю джевап бермедилер!
Бу насыл шей?

Анълагъаныма коре, къабаатны Тюркие эльчиханесине къалдырмакъ истей.
Гъает сакин сеснен джевап бердим:

— Эгер мектюплерим Тюркие эльчиханесине барып чыкъса, джевап бермемелери мумкюн дегиль.

Джебимден мектюплерим теслим олунгъаны акъкъындаки квитанцияларны чыкъарып косьтердим.
Буларда имзалар бар, амма кимнинъ имзалары олгъаныны бильмекнинъ чареси ёкъ.
Офицер меним риджаларым ерине барып чыкъкъаныны, эхмаллыкъ укюмет тарафындан ола бильмейджегини айтты, кене къабаатны Тюркие эльчиханесине къалдырмакъ истеди.

Нетидже бош эди.
Не ичюн соргъугъа чагъырылгъанымны аньлатмадан чыкъарып ёллады.
Бу сувукъ ве къаранлыкъ бинадан къуртулгъаныма мемнюн эдим.

Вакъыт тек кеч олгъан эди.
Янъы ёлда меджбурен яшагъаным ичюн Ташкентте сербест долашмагъа акъкъым ёкъ, гедженинъ бир вакътында къалмагъа даерим ёкъ.
Офицер буны анълагъанынен зильге басты.
Кельген мемурге офицер фелянчаны чагъырмакъны емир этти.
Сонъра манъа Ташкентте бараджакъ ерим олса, офицер мени о ер гедже озгъараджагъыны айтты.

Шеэрде ич бир танышым олмагъаныны, факъат демир ёл дживарындаки чайханегедже озгъарылсам, о ерден саба поездинен кетеджегимни айттым.

МГБ офицеринен полис идаресинден чыкътыкъ.
Офицер мени чайханеге дегиль, якъындаки бир танышынынъ эвине алып кетти.

Биз баргъан эв Туркменистан Юкъары Советининъ реиси Айтаковнынъ балдызынынъ эви эди.
Факъат офицернинъ янында буны дуйдурмадым.
Кендисини Янъыёлдан таный эдим.
О геджени бу эвде кечирген сонъ саба биринджи поезднен Янъыёлгъа кеттим.

Куньлер кечкен сайын умютим эксиле, тарсыкъып башладым.
1948 сенесининъ октябрь айында МГБнинъ хусусий мушавере комиссиясынынъ «Циркуляр А» адлы янъы бир къарары чыкъкъаны белли олды.
Бу къарар муджиби сиясий махкюмлар янъыдан якъаланып, къыскъа бир тефтиштен сонъ Сибирьге, Красноярск улькесине даимий иезарет алтыида яшамакъ ичюн ёлланыладжакь экенлер.
Сюргюнге ёлланыладжакълар эки къысымдан ибарет эди.
Биринджилерине «Портовиклер» дениле.
Бу группагъа тюрьме муддетини одеп, шимди азатлыкъта булунгъанлар кире.
Экинджи группа «Лагерьниклер» яни джеза муддетлерини лагерьлерде одеп, сонъра досдогъру Сибирьге кетмеси керек олгъанлардан ибарет.

1948 сенеси декабрь айынынъ 1б-нджы куню эди.
Ава мудхиш дереджеде сувукъ.
Акъшам устю чайханеге кетип, яры геджеде къайттым.
Эв саибим мени къапыда къаршылады.
Къоркъкъаны корюнип тура.
Мени корьгенинен:

— Бугунь МГБ мемурлары кельди, — деди. — Ярын саба МГБ бюросына мураджаат этменъ керек экен.
Амма мен сенинъ еринъде деръал шеэрни терк этер эдим.
Манъа ойле келе ки, сени янъыдан къапайджакълар.

Къачаджакъ ич бир ерим ёкъ эди.
Эм насыл олса да мени якъалайджакълар.
Эртеси куню саба онда МГБге кеттим.
Ташкент МГБсининъ кене эски бинасындам.
Аписхане мудири къапалгъаныма даир бир документ окъугъан сонъ манъа имза эттирди.
Весикъада «Телюкели шахс» олгъаным языла.
Имза иши биткен сонъ бир сакъчынен берабер ашагъы эндим.
Мында уджрелер бар эди.
Талийим бир дефа даа ильк къаналгъан вакъытта яткъан он учюнджи померли уджрени опоме чыкъарды.
Уджреден олып кечкен бирден-бир денъишме менден сонъ мында булунгъанларнынъ къара диварны тырнакънен къазгъалап къалдыргъан нмзалары эди.

Учь куньден сонъ соргъугъа чагъырдылар кене он еди сене эвельки соргъу одасында булунам.
Бу сефер эр шей МГБ тарафындан айнеджиликнен азырлангъан бир плангъа базана.
Эски уджре, эски соргъу одасы ве эски суаллер...
Бойледже, эвель чеккен ве чекмекте олгъан истирапларымны яшатып, мени маневий бир баскъы алтында тутмакъ истейлер.
Тек, бу сефер соргъу япкъан Верховин дегиль эди.
Мытлакъ ольдюрильгендир.
ПІимди онынъ еринде къазахстанлы бир юзбашы (капитан) бар эди.
Исмаил Манабаяр адлы юз башыны ачувнен сюздим ве лаф этмеге фырсат бермедим.

— Мени не ичюн бу ерге чагъырттынъыз? — деп сорадым.

Юзбашынынъ юзю серт эди.
Манъа тик-тик бакъаракъ:

— Санки бильмейсинъиз, — деди.

— Хайыр, — дедим, — бир де-бир себебини бильмейим.

— МГБ себепсиз бир кимсени тутмаз Бекторе, — деп юзбаши — Бундан эвель къапалгъанынънынъ себеби Туркменистанда инкъиляпкъа къаршы япкъан арекетлеринъ эди.
Инглизлернинъ Советлерге къаршы азат Туркменистан къурмакъ ичюн чалышкъанларыны билесинъ.
Онынъ ичюн Туркменистангъа якъын олгъан озьбек тонрагъында отурасынъ.
Сени Сибирьге ёллайджакъмыз.

Сибирь...
Иште, оладжакъ олды, шимди не япаджагъым.

Гъарезсизликнен къонуштым.

— Бу олгъан шейлерден меним не хаберим, не де фаалиетим бар.
Ватаным Тюркиеге кетмек истейим.
Атта Министрлер Советине, онынъ реисине ёллагъан риджаларым шимди бакъылмакъта.
О кене башыны саллады:

— Чаресиз ишлер акъкъында лакъырды этме, Бекторе, — деди. — Сенинъ Тюркиеге кетменъе мусааде этильмез.
Чюнки сен телюкели адамсынъ.
Тюркие исе бизим Америкадан сонъ энъ чокъ къоркъкъан еримиздир.

Юзбашы бирден сёзни денъиштирип, меним акъкъымда янъы малюматлар бар олгъаныны айтып, мени шашыраджакъ олды.
Мен он едн сенеден берли заман-заман соргъу этилем.
Джеза алдым ве муддетимни тамамладым.
Аджеба, бу юзбашы о вакъытта не иш япа эди?

Онынъ сёзлерини анъламагъан киби:

— Сизге бир икяе анълатмакъ истер эдим, — дедим.

Гизли полис менсюнлери халкънынъ фикрини огренмек ичюн чешит икяелерге ве эмиш-демишлерге чокъ эмиет берелер.

— Анълат, анълат, — деди.

— Вакъты иле бир адам олеркен, огълуны янына чагъырып, мени эски ве йыртыкъ кефинге сарынъыз, деп васиет эткен.
Бабасы ольген сонъ огълу бу васиетни ерине кетире.
Арадан вакъыт кече, къабирге «Мункирнен Некир» келе ве соргъу башлана.
Олю козьлерини ачып, мелеклерге айретнен бакъа ве: «Сиз гъалиба янълыш кельдинъиз, — дей, — мен эски олюм, соргъумны япкъан эдинъиз.
Бакъсанъыз, кефиним биле эски ве йыртыкъ.
Мени быракъып, янъы олюлернен огърашсанъыз яхшы олур.

Юзбашы икяедеки мананы анълады ве кульмеге башлады.
Сонъра:

— Аман Бекторе, ойле исе шимдилик уджренъе кет.
Сенинъле башкъа бир кунь къонушырмыз,— деди.

Демек, бу кучюк фикирнинъ ролю бу къадар эди.
Кене уджреде отураджакъ не талийиме боюн эгеджегим.
