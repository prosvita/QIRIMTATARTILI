## КУНЬЛЕР КЕЧЕЛЕР

Дженкнинъ фаджиалы излери аля сезиле, ачлыкъ бутюн дешетинен девам эте.
Ашайт тюкянларында эт, ягъ, шекер, сабун киби зарур шейлер ёкъ олувындан гъайры рус халкъы чокъ севген ве бир заманлар Русиеде энъ бол булунгъан балыкъ биле ёкъ.
Атта килосы 2 рубле 80 капик олгъан чамур киби къара отьмек алмакъ ичюн невбетте он, он беш саат беклемек, бу узун беклевден сонъ эвге отьмексиз къайтмакъ къоркъусы ичинде титремек керек.
Тюкянларнынъ витрина ве рафлары ракъы, шарап, тютюн иле толу.
Укюмет, санки, халкънынъ ачлыгъы устюнден куле.

Ашайт ерине ички сатылмасыны башкъа тюрлю насыл анълатмакъ мумкюн?

Дженктен сонъ халкъны тынчландырмакъ макъсадынен весикъа иле отьмек сатыла.
Эр истеген эки отьмекке къадар ала биле.
Пиширильген отьмекнинъ сайысы, мыкъдары артмаса, халкънынъ алыны весикъаларнен яхшылаштырмакъ мумкюнми?
Невбетнинъ башындакилер экишер отьмек алып башлагъанынен сонъундакилерге етмей, олар озь невбетлеринде экинджи кунь ичюн туралар.
Бу невбетлерни корьмегенлер ве онда турмагъанлар бунъа ишанып оламазлар.
Мында инсан омюрининъ учьте бир къысмы невбетлерде кече, ольгенлернинъ эр учьте бири невбетлерде оле.

Большая Муртада къыш эп девам эте.
Майыс айынынъ кельмесине бакъмадан къарлар иримей.
Къышнен берабер девам эткен отьмек сыкъынтысы себебиндеи халкънынъ бир чокъу чюрюген къартон унундан ясалгъан хамургъа бенъзер шейни ашай.
Халкъ яшамакъ истей.

Тола заводындаки къаравуллыкътан сонъ невбет чобанлыкъкъа кельди.
Артельнинъ огюз ве атларыны бакъам.
Чобанлыкъ меним ичюн ябанджы дегиль эди.
Даа эвель Янъы ёлда да къой бакъкъан эдим.
Сибирьде икълим шараитининъ агъыр олувына бакъмадан орман ве отлакълар олдукъча бол эди.
Артельнинъ алты атыны ве беш огюзини бу отлакъларда невбетнен бакъам, акъшамгъадже янларында ола, сонъра ахыргъа айдап къайтам.
Сибирь орманларынынъ бир хусусиети бар: акъшам устю ава къарарып башлагъанынен бу орманларны «мошка» денильген бир сиврисинек къаплай.
Олар инсанны таламакънен къалмай, сытма хасталыгъына себеп олалар.
Бунынъ ичюн халкъ, бильхасса орманларда чалышкъанлар ат къылындан орюльген орьтюлерле юзьлерини орьтелер, гедже орманда къалгъанлар исе атеш якъмакъ зорунда къалалар.
Бу сиврисинеклер атеш ве тютюнге якълашмагъанлары ичюн отлакълардаки айванлар раат-раат къурсакъларыны тойдуралар.
Мен де бу шараитке уйгъунлаштым.
Атеш якъып эм мошкалардан къуртула, эм де къызынам.
Сыртымны буюк бир агъачкъа таяп, чытырдынен янаяткъан атешке бакъып, келеджек куньлеримде къуртулыш хаяллары къура, озь-озюме теселли берем.
Базан мындан къачмакъ, эшиме, балаларыма ве мемлекетиме къавушмакъ фикри зеинимни ишгъаль эте, бунъа аит планлар къурам.
Бу да бир хаял эди.
Зира, Сибирь орманларындан къаерге къача биле эдим.
Силялы аскерлерни, сакъчыларны, МГБ офицерлерини бир четке ташласам биле уджсыз-буджакъсыз орманларнынъ озьлери буюк маниа эди.
Мен энъ-эвеля Сибирьге сюргюн этильген бир махбюс эдим.
Мындан къачкъанларнынъ акъибетлерине даир лафларны да хатырлагъан сонъ бу ерден къачмакънынъ акъылгъа ятмагъан бир шей олгъаны анълашыла.

Менден эвель чобанлыкъ япкъан бир поляк офицери къачаджакъ олгъан.
Учь-дёрт кунь къасабада корюнмеген сонъ такъиби ичюн бир аскерни ёллай.
Сонъундан даркъагъан хаберге коре, поляк офицерининъ бузлагъан джеседини Енисей озени якъынларындан тапалар.
Сибирьде къышта да, язда да бузламакъ мумкюн.
Мында эр мевсимде геджелери дешетли аяз ола.
Мындан къачмакъ мумкюн олмагъан бир шей.

Сабалары сюрюни артельге теслим эткен сонъ эвге, динъленмеге кетем.

Бунъа динъленме демек де догъру олмаз.
Чюнки невбетке тура ве не сатылса, шуны алмагъа тырышам.
Невбетим кельгенде сатылышта бир шей олса, шуны алам.
Чокъ алларда бир шей алып оламайып къайтам.

Къасабанынъ кучюк мейданында афтада бир кере, базар куню сабалары, алыш-вериш япыла, бу иш тек эки саат девам эте.
Бу базарда колхоз ве совхоз эмекчилери шей саталар.
Факъат бу сатыш да беш-он йымырта, учь-беш юз грамм ягъ, дёрт-беш къопкъа къартоп, беш-он баш согъан ве сарымсакъ, ярым чувал унданы ибарет ола.
Эльде эткен параларынен башкъа зарурий ихтияджларыны къаплайлар.

Русиеде аят бойле эди.
Инсанлар яшамакъ ичюн энъ зарур ихтияджларындан къытмагъа меджбурлар.
Адамларнынъ къазангъан паралары кечинмесине етмей.
Эзильген сыныф даима халкъ эди.
