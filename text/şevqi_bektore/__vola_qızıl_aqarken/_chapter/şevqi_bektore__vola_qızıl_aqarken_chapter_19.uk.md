## ЗОЛІН

Коли на порозі камери з’явився офіцер, я навіть з полегшенням зітхнув: „Невже сьогодні закінчиться невизначеність у моїй подальшій долі?” У коридорі другого поверху я побачив офіцерів ГПУ Дімельдмана, Левшина, Дурова, Затиранського.
Коли мене проводили повз них, — припинили розмови.
І ось я у кабінеті, в якому обмаль меблів: шафа, стіл, декілька стільців.
Стіл накритий сукном зеленого кольору.
На ньому шість телефонів.
Один з них задзвонив.
Огрядний чоловік, який сидів за столом, підняв слухавку, коротко відповів: „Так”. Підвівся, підійшов до сусідніх дверей, відчинив їх і запросив мене та усіх присутніх в приймальні увійти.

Господар кабінету, високий чоловік з червоним обличчям, вийшов назустріч і простягнув мені руку для привітання.
Я потис її і відчув, як широка долоня міцно стиснула мої пальці.
Після цього він запросив присісти неподалік від нього.
Посміхнувшись, запропонував цигарку:

— Палите?

— Дякую.
Ні.

Він запалив і поцікавився:

— Знаєте мене?

Я заперечливо похитав головою.

— Я — Золін.
Тепер згадали?

Це був заступник керівника ГПУ Євдокимова.
Я чув про нього, але він мене ще не допитував.
А між тим, Золін продовжував:

— Свою вину ви не визнаєте.
Дивно, бо ми маємо достатню кількість документів стосовно вашої діяльності.
Буде добре, якщо сьогодні ви будете вести себе розсудливо.
Вашу дружину заарештовано, дітей відправлено у розподільник.
Гадаю, що тепер вам буде про що розповісти?

— Товаришу начальник, мене звинувачують у тому, чого я не робив.
Хіба я можу знати те, про що навіть не знаю?
Нічого протизаконного я не вчинив.
Мої дружина і діти страждають безневинно.
Хто за це відповість?

— Ми, — закричав Золін, — отримали телеграму з Ашхабаду.
В будинках ваших товаришів і також у вашому проведені обшуки.
Скрізь знайдено чимало документів.
А це вже незаперечний факт.
Врешті-решт ви повинні зважити на наслідки.
Більше вам часу для роздумів ніхто не дасть.
Йдіть...

Ніяк не можу зрозуміти тактики ГПУ.
Якщо я у чомусь завинив — мене вже давно мали покарати, якщо ж ні — хто дав право принижувати гідність моєї родини?
Хіба у справедливому суспільстві це допускається?
Визнати провину?
Напевно мене розстріляють, а дружину і сина відправлять до Сибіру.
І все ж вони залишаться жити.
Отже, рятувати родину?
Ось так у роздумах і сумнівах минали мої дні у камері під номером 13.

Одного дня до камери завели нового в’язня.
На вигляд він був моїх років, з урало-волзьких тюрків, але дуже виснажений.
Коли ми познайомились, він не міг приховати

свого здивування:

— Ви — Шевкій Векторе?
Та це неможливо!
Ви — і в

камері?

— Так.
Це я.

Він стиснув мої долоні і заплакав:

— Я співробітник ісламського журналу „Сувра”, що видавався за часи царату в Оренбурзі.
Не довелося нам раніше побачитись.
Тепер місцем зустрічі для таких як ми будуть табори і камери ГПУ.

Мій новий знайомий декількома словами висловив увесь трагізм нашого покоління, до якого призвів більшовицький переворот 1917 року.
Позбавлені щирого спілкування, ми довго розмовляли з ним.
Виявляється, його заарештовували не вперше.
Він і раніше бував у камерах ГПУ, був свідком людських трагедій за ґратами.
Час від часу у віконце на дверях заглядав наглядач.
Коли я стикався з його поглядом — замовкав.

— Не нервуйте, — порадив новий товариш. — Ці очі слідкували за вами і на свободі.
Звикайте до очей ГПУ.

Виявляється, що від нього прагнуть отримати будь-яку інформацію про осіб, які цікавлять ГПУ.
А для залякування час від часу утримують у камері.
За декілька днів мовчанки він отримує чергове звільнення, а потім його знову замикають у камері.

— Хіба я можу піти проти власної совісті? — щиро дивувався він. — Я ні в чому не винен.
Ось побачите, як у вас будуть домагатися зізнання.
І можуть домогтися свого.

Прямих відповідей я уникав, тим більше, що цього чоловіка зовсім не знав.
Згодом його забрали і я знову залишився наодинці зі своїми думками.
Та ненадовго.
До камери вштовхнули нового в’язня, з Казані.
Він сказав, що його заарештували як китайського шпигуна.

— Мене примусили стояти шість днів, — розповів він. — Не дозволяли ні спати, ні присісти.
Коли я почав втрачати свідомість, підтвердив деякі звинувачення.
Шість місяців перебуваю у цій тюрмі.

Я співчував новому знайомому, та вів себе обережно.
Розумів, що ГПУ удосконалює свої методи заради досягнення мети.
Ось такі розмови про страждання, звичайно, мають вплив на психіку.
Я постійно молився Всевишньому і наказував собі: “Терпи!
Терпи...” І я терпів.

Коли забрали юнака з Казані, я з полегшенням зітхнув: все ж таки, виявляється, краще страждати одному, ніж боятися зради з боку людини.
Потроху почав заспокоюватися.

Днів через десять мене викликали до Верховина.
Спочатку він повідомив, що має документи, які свідчать про мою антиурядову діяльність.
Якщо я цього разу не визнаю свою провину, мене стратять. “Які документи?” — думав я із здивуванням.
І у відповідь лише знизав плечима.
Верховин взяв аркуш паперу і почав зачитувати протокол одного з літературних читань у педагогічному училищі.

Я посміхнувся:

— Ви не так читаєте.
Давайте я вам покажу, як потрібно.

Верховин зупинився на півслові і підсунув протокол ближче до себе:

— Так я і дав цей папір.
Ви ж його пошматуєте і проковтнете.

— Тоді читайте, як слід.

Верховин поклав лікті на стіл трохи подався вперед і втупився мені у вічі.
Мовчанка тривала декілька хвилин.
Потім він наказав вартовому забрати мене до камери.
