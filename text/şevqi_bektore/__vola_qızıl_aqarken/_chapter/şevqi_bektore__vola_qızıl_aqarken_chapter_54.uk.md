## Я ЩАСЛИВИЙ НА СВОЇЙ БАТЬКІВЩИНІ

Сонце потроху скочується до обрію.
Щодня я спостерігаю за цим дивним явищем.
Добігає кінця і моє життя.
Але до цього часу не віриться, що я дихаю повітрям своєї батьківщини, що я поруч зі своїми дітьми, живу на вільній землі Туреччини.
Та це правда.
Мене вирвали з пазурів того кошмару, сповненого страждань.
Ті страшні дні залишилися у минулому та мені їх вже не забути ніколи.
Я п’ю маленькими ковтками повітря вільної країни і, відчуваючи смак життя, ніяк не можу вгамувати спрагу.
Скільки разів, дивлячись на сковані льодом ріки, знаходячись серед людських страждань, я плекав у собі мрію вирватися на волю!

Молоді роки, коли я міг принести користь батьківщині і людям, я провів за колючим дротом таборів, я витратив їх на корисливі бажання комуністичного режиму, і я, проклинаючи цей режим, мріяв про інше гідне життя вільної людини.

Не я один знаходився в такому стані.
Сотні, тисячі, мільйони людей, як і я були приречені жити немов машини, їх примушували втратити людський вигляд, їх позбавляли земних благ.

Обережно закриваю книгу, що тримаю в руках.
Бажаючи насолодитися читанням, з часу свого повернення я не випускав з рук книг.
Роками я був позбавлений цієї можливості.
У російському Сибіру було складним не те щоб прочитати книгу, але навіть побачити газету.
Для такого як я, ув’язненого на багато років, було дивною і приємною водночас подією прочитати газету чи книгу, почерпнути найпростішу інформацію з бажаного джерела в потрібній кількості.
Я був ситий по горло усілякими заборонами.

Після повернення в Туреччину в мене з’явилося багато друзів.
Я розмовляв з ними на різні теми.
Траплялося, що іноді розмова виходила за рамки науки і літератури і стосувався політики.
Тоді я з дивним страхом згадував минулі роки, проведені в Росії.
Комуністичний режим — страшний режим.
Він примушував людей мовчати, позбавляв їхніх прав і волі.
Людей перетворював на роботів.
При такому режимі люди, потрапляючи в колесо диктатури, не живуть, а існують.

Повітря Туреччини, рідної для мене землі, знову повернуло мене до життя.
Я по-новому оцінив: і сонце, і землю, і життя.
В мене з’явилися сили для праці, з’явилося бажання написати новий твір.

Я читаю.
Міркую.
Пишу і дискутую.
Це і є демократія, право на власну думку.
Яке це велике щастя — відчувати себе людиною, радіти смаку життя.
Про це я мріяв роками в таборах, серед сибірських снігів, але ніяк не міг повірити, що доживу до цього дня.
Та й як я міг повірити?
Навіть якщо я і мріяв про це, хто міг запевнити мене в тому, що одного прекрасного дня я таки вирвуся з пекла.

Якщо в царські часи Волга зрошувалася потом каторжників, то після встановлення комуністичної диктатури Волга від крові ув’язнених стала червоною Я заплющую очі і бачу її червону течію...

Скільки б не піднімали шум із приводу того, що Сталін зробив себе ідолом, диктатором і що тепер епоха культу особистості відійшла у історію, що є бажання покінчити з тим часом і нове керівництво більшовицького уряду взяло курс на демократію — вільний світ розуміє: поки існує комуністична ідеологія — справедливості в світі не досягти.
Диктатура однієї людини замінена колективним керівництвом, яке прагне панування шляхом світової революції.

Колективне керівництво, змінивши тактику твердої політики епохи Сталіна, усі сили витрачає на те, щоб за допомогою мирних угод послабити і роздрібнити Західний блок з одного боку, а з другого — пропагує надання економічної допомоги тим країнам, які взяли на себе роль “захисника” миру.
Однак, не слід забувати, що висунуте комуністами гасло: “Жити в мирі і єдності” є не що інше, як хитро продумана пропаганда для того, аби виграти час.

Комуністичний режим у Росії замість обіцяних народу благ приніс терор, голод, злочини і рабство.
Саме тому епоха Сталіна була засуджена.
Мало чим відрізняється і “епоха колективного керівництва”. Країна, яка прагне продемонструвати світові новий, миролюбний, зовнішньополітичний курс позбавляє свій народ найелементарнішого права: свободи слова.

Чи справдяться надії людей, що прагнуть жити по новому?
Побачимо.
Незаперечним фактом є те, що комуністичний режим важким тягарем лежить на усьому народі Країни Совітів.
Та час беззаконня мине і народ врешті-решт візьме-таки курс на демократію західного світу.
Люди втомилися ненавидіти одне одного — вони жадають миру...
