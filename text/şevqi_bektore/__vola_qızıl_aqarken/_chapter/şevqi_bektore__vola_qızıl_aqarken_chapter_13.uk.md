## ЗАПРОШЕННЯ ДО ГПУ

У кожної людини є такі моменти, які важко забути.
Для мене таким днем стала неділя 18 березня 1932 року.
На засіданні вченої ради комісаріату народної освіти завершилось обговорення мого повідомлення про книги турецькою мовою.
І я пішов додому.
Двері відчинила дружина і по її виразу обличчя я зрозумів: щось трапилось.
Вона мовчки дала мені якогось папірця.
Поволі прочитав текст — мене запрошували в ГПУ.

— Можливо, нічого серйозного, — заплакала дружина. — Про щось спитають і відпустять...
Так?

— На все воля Аллаха.
Може, й так.
Але треба бути готовим до всього.
Для мене ти все життя була надійним помічником і другом.
Гадаю, що так буде і надалі.
Щоб не трапилось, бережи себе і дітей.

Я вже не боявся ГПУ.
Втомився.
Мені дуже шкода було лише дітей і дружину.
Що буде з ними?
Зайшов у дитячу кімнату.
Всі троє міцно спали. “Любі мої діти, — сказав я про себе, — я став на шлях боротьби заради Вітчизни, заради вас.
Я хочу, аби ви були щасливі.
Невже мені у цьому не допоможе Всевишній?
Якщо мене позбавлять можливості вести боротьбу з більшовизмом, я хочу, щоб ви, мої діти, продовжили її”.

Вийшов до кімнати, де залишив повідомлення з ГПУ.
Ще раз взяв у руки маленький аркуш паперу, у якому було зазначено, що я маю терміново прийти до комендатури ГПУ і відмітитися, інакше на мене чекає покарання.
Першою думкою було — втекти.
Але куди?
ГПУ знайде скрізь.
Це по-перше, а по-друге: в мене ж діти, дружина Невже я зможу їх покинути напризволяще?
Якщо ж вдамся до втечі, визнаю себе винним.
А це для всієї нашої сім’ї означає одне — смерть.
Отже, я мушу підкоритись вимозі ГПУ.

— Знай, — звернувся я до дружини, — ні я, ні ти — ніхто з нас ніякого злочину не вчинив.
Нам нема чого боятися.
Нехай тривожаться ті, хто сіє насилля.
їхній час не вічний.
Зло має бути покараним.
Я вірю, що історія розставить все на свої місця.
Молися, щоб Всевишній допомагав нам і нашому народу у нашому прагненні жити вільно і заможно.
