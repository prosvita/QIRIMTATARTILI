## ЯКЪАЛАНУВ

Тена сокъакъларда, инсан аякъ сеслерини дуйгъанда, ялынъыз олмагъанына инанса керек, амма бугунь аякъларымдан чыкъкъан сеснинъ манъа аит олгъанына инанмакъ гъает кучь.
Сувукъ ве рутубетли ава зеинимде къарышыкъ фикирлер догъура.
Агъыр адымларнен кетем.
Озюмнинъ чаресиз алымны бираз олса да енгиллештирмек ичюн бир шейлер тюшюнеджек олам, амма бунынъ чареси ёкъ.
Ич де гузель бир шей тюшюнмек мумкюн дегиль эди.
Чюнки мени къапайджакълары итималы буюк эди.
Меним къабаатым неде аджеба?
Буны бильген олсам, не яхшы оладжакъ эди.
Бильсем де бир шей япып оламаз эдим.
Къабаатым анда баргъан сонъ белли оладжакъ, о ерден бир даа чыкъмамакъ гъайры табиий бир шей дегиль.
Олар ичюн къабаат уйдурмакъ къолай.

Бу арада янымдан бириси кечти.
О адам озюнинъ не къадар бахтлы олгъаныны биле экенми?
Шу аньде эвине, апайы ве балалары янына бара биле.
Не къадар буюк сеадеттир бу.
Меним къаерге кетеяткъанымны бильсе, бельки яландан олса да бир къач сёз айтып манъа джесарет берир эди...

Тюшюне-тюшюне кетем ве артымда даима бир аякъ сеслерни дуям.
ГПУ-нынъ адамлары мени такъип этселер керек.
Меним ёлда кимнен корюшеджегимни бильмек истейдирлер.
Бирден озюмни Гоголь сокъагъына кельгенимни анъладым, бу сокъакъкъа меджбур олмаса, кимсе кирмей.
Къаранлыкъ сокъакъта ышыкълар янгъан бирден-бир ер ГПУ-ныпъ бинасы эди.

Таштан япылгъан учь басамакълы мердивенден котерилип, ичери кирдим.
Кениш ода, сагъда ве солда эки коридор.
Къаршыда узерине «мураджаат» деп язылгъан маса башында бириси отура ве язы яза.
Агъыр адымларнен онъа догъру юрьдим.
Элимдеки кягъытны бердим.
Юзюнде лакъырды эте-эте безген бир къыяфет бар эди.
Кягъытны окъугъан сонъ, элиндеки къалемининъ уджунен янындаки скемлеге ишмар этти.
Скемленинъ кенарчыгъына афыдан отурдым.
Къапы янында силялы бир невбетчи тура.
Этрафта сюкюнет.

Бир саат къадар отурсам да кимсе меннен лаф этмеди.
Бу беклев афакъанны бозмагъа башлады.
Не къадар вакъыт кечкенини бильмейим, одагъа узунджа бойлу, къара козьлюклю ГПУ офицери кирди.
Бойнунда мешин чанта асылы эди.
Эки тарафына саллангъанындан аякъта туралмайджакъ дереджеде сархош олгъаны анълашылды.
Якъасындаки ишаретлер юксек рутбели бир офицер олгъаныны косьтере эди.
Саллана-саллана яныма кельди, къаршымда тураджакъ олып тырышты, бир муддет мени сюзген сонъ ишарет пармагъыны козюме догъру узатып, техдиткяр сеснен:

— Балаларынъ бармы? — деп сорады.

— Учь балам бар, — деп джевап бердим.

Пармагъыны козюме даа да якъынлаштырып, эвелькиден де серт бир сеснен суалини девам этти:

— Эгер эр шейни итираф этсенъ, балаларынъа къавушырсынъ.
Итираф этмесенъ...
Сен, табиий ки, билесинъ.

Ич бир шей анъламадым.
Нени итираф этмек кереким?

— Анъламадым, — дедим, — Не демек истегенинъизни анъламадым.

— Биз сени билемиз, — деди, — Япкъанларынъдан хабердармыз.
Амма бир кере де сенинъ лаф эткенинъни истеймиз.
Къабаатынъны танымакъ сенинъ ичюн яхшыдыр.

— Меним итираф этеджек къабаатым ёкъ, — деп джевап бердим. — Онынъ ичюн айткъанларынъыздан бир шей анъламадым.

ГПУ-нынъ сархош офицери ачувланды.

— Анъларсынъ, — деди. — Анълатаджакълар.
Санъа анълатаджакъмыз.

Саллана-саллана янымдан узакълашты.
О аньде къапыларнынъ бириси ачылып-къапалды, коридордан келеяткъан адамнынъ аякъ сеслери эшитильди.
Бу давуш иле бу дефа граждан урбасындаки бир адам кирди.
Шашып къалдым.
Бу адам сыкъ-сыкъ эвимизге келип-кеткен туркмен достум эди.
Маариф идаресинде чалыша эди.
Шимди онынъ юзюнде мени таныгъанына даир бир алямет биле ёкъ эди.
Мен ондан ич бир вакъыт шубеленмеген ве ГПУ джасусы олгъаныны акълыма биле кетирмеген эдим.
Анълашылды.
Артыкъ о къаршымда тура ве мени соргъугъа азырлай.
Элиндеки папканы ачты ве таш киби сувукъ сеснен:

— Адынъ не? — деп сорады.

— Адымны бильмелисинъиз, — дедим лякъайт тавырнен.

— Адынъ не, дедим санъа!

— Шевкъи Бекторе, — дедим.

— Педагогик техникумында ве факультетте тюрк тили дерслери бересинъми?

Меним зекий достум элиндеки кягъыткъа нелердир къайд эте.
Языкъ ки, йылларджа эвиме кирип-чыкъкъан бу адамнынъ ким экенини бильмегеним.
Онынъ большевиклерге сатылгъан ве ватанына хиянет этеджек бир инсан олгъаныны акълыма биле кетирмеген эдим.
%Янъы суальден озюме кельдим.

— Эвель къапалгъан эдинъми?
Рус ордусында инкъиляптан эвель хызмет эттинъми, я да эр анги бир алякъанъ олдымы?

— Къапалмадым.
Тюрким.
Рус ордусынен ич алякъам олмады.

— Тюркиеден не заман кельдинъ?

— 1918 сенеси оджа оларакъ Истанбулдан Къырымгъа кельдим.
1926 сенесинден Туркменистан маариф комиссарлыгъынынъ имаесинде чалышам.

Суаллерини бири-бири артындан бере, факъат башыны котерип юзюме бакъмай.
Иши биткен сонъ кене юзюме бакъмадан, ГПУ башлыкълары меннен корюшмек истегенлерини, шимди корюшмекнинъ чареси олмагъаны ичюн геджени бу ерде кечиреджегимни сёйледи ве: «Бу гедже бу ерде къаладжагъынъ ичюн эр кеске япкъанымыз киби сенинъ де узеринъни тинтеджекмиз», деди.
Буларны айткъан сонъ къапы янында тургъан силялы невбетчини чагъырып, тинтемекни эмир этти.
Невбетчинен берабер пальтомдан башладылар.
Якъасыны, тикиш ерлерини индже-индже тешкерип чыкътылар.
Урбаларым бирер-бирер эльден кечти.
Штанымнынъ демир тюймелерини кесип алдылар.
Итираз этмек истедим.
— Адет бойледир, — дедилер.
Ачувымдан титрей эдим.
— Кийинъ, — дедилер.
Элиме анги урбамны берселер, сыртыма кечирем.
Бу ишлер биткен сонъ, джасуснен силялы аскернинъ арасында кетерек, одадан коридоргъа чыкътыкъ.
Коридорнынъ сонъундаки демир къапылар янында токътадыкъ.
Демир къапылардан бирини ачып, мени ичери кирсеттилер.
Киргенимнен демир къапынынъ къапанмасы бир олды.
