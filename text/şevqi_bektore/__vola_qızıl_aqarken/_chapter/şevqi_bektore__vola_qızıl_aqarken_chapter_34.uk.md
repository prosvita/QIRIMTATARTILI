## ЗВІЛЬНЕННЯ З ТАБОРУ

Минув рік, як закінчилася війна.
А я все ще залишався в'язнем.
Загальна амністія дозволила багатьом залишити табір.
Тільки моя доля залишалася невизначеною.
Потрібно було щось робити.
І я написав листа в Москву з проханням на звільнення.
Через три місяці начальник табору Виноградов повідомив:

— Векторе, твою заяву задовольнили.
Ти залишаєш табір.

— Як?
Я — вільний!

Я кинувся до дверей.
Мене зупинив голос начальника:

— Стій!
Ти куди?

Я зупинився:

— Як куди?
Мене звільнили.
Я маю право піти з табору...

Начальник табору розсміявся:

— Почекай, вранці підеш...

Він міг сміятися.
Хіба людина з ГПУ могла зрозуміти скривджену людину, яка багато років мріяла про ковток вільного повітря?
Йому були незрозумілі мої почуття і якби я спробував їх пояснити, навряд чи він зрозумів би мене.
Я лише хитнув головою на знак згоди і пішов до свого бараку.

Спільна біда об’єднала людей.
Як раділи в’язні моєму звільненню.
З вигуками “ура!” вони підкидали мене догори, обіймали, давали напутні слова...

Чотирнадцять довгих років промайнуло у таборах.
Коли заарештували, мені було 44 роки.
Скільки я зміг би написати гарних книг, зробити корисного для свого народу!
Мене позбавили не лише цього, — відібрали батьківщину і сім’ю, підірвали здоров’я.
Я витримав усі тортури, невже я завтра буду вільним?

Ще звечора я почав збирати свої речі.
Поклав у кишеню навіть дерев’яну ложку, яку намірився відразу ж зламати, як тільки вийду по той бік головних воріт табору.
Вранці я був першим відвідувачем управління.
Мене ретельно обшукали, видали якогось документа.
Я попрощався з табірними товаришами, які прийшли мене провести і у супроводі солдата пішов у відділ в’язнів.

Начальник відділу добре мене знала.
Вона радо мене привітала із звільненням і спитала:

— Бекторе, куди ти хочеш поїхати?

— Звичайно, на батьківщину.

— До Туреччини? — спитала вона і розсміялась. — Ти надто поспішаєш.
Ми не можемо тебе відправити на батьківщину.
Це справа держави.
А де ти хотів би жити в Радянському Союзі, в якому місті?

— Якщо не можна на батьківщину, тоді — в Москву.

— Погляньте на нього, — знову розсміялась начальник відділу, — тобі туди не можна.

— Тоді в Ташкент.

Вона похитала головою.

— Ні.
Туди також не можна.

Я почав нервувати:

— Що ж це робиться?
В Туреччину не можна, в Москву забороняєте, в Ташкент не дозволяєте...
А куди мені можна їхати?

— Векторе, заспокойся.
Як ти ставишся до міста Янгіюль?
На твоєму місці я б погодилась.
Розумієш, ти не маєш права знаходитись ближче ніж за п’ятдесят кілометрів до Ташкента.
Відстань від Янгіюля до Ташкента становить тридцять два кілометри.
Та все ж я тобі дам документ, який дозволить жити в Янгіюлі.
Повір мені, це все-таки кращий варіант.
Там і роботу можна знайти...

Мені залишилось тільки подякувати, забрати документи і вийти на вулицю.
Я перекинув сумку через плече і, прискорюючи крок, заспішив подалі від табору.
