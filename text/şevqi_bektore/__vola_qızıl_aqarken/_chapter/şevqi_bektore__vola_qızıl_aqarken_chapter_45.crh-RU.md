## КОЛХОЗ

Большевиклер укюметни эльге алгъан сонъ орта аллы койлюлерни кулак деп илян этти, оларны сюргюнге огъратты, коллектив чифтликлер тизип башладылар.
Коллектив чифтликке (колхозгъа) кирмек ихтиярий эди.
Истеген койлю колхозгъа кире, истемеген кирмей.
Колхозгъа кирген койлю, топрагъыны, мал-мулькюни колхозгъа теслим эте, бундан сонъ озю де онъа кире.
Колхозгъа кирмегенлерден агъыр налоглар алына, къыйынлыкълар аслында къала.
Койлю къуртулыш чаресини колхозгъа кирювде коре, я да оны бу ёлны сечмеге меджбур этелер.
Иште, Совет Русиесинде шахсий мулькчюлик бу шекильде битирильмекте эди.
Он эки яшыны толдургъан эр бир койлю, джынсына бакъмадан, колхозгъа аза олмакъ керек.
Колхозгъа аит олгъан топракълар, орманлар, машиналар затен укюметнинъки эсап этиле.
Койлюде тек чалышмакъ укъукъы бар.
Эр бир колхозджы куньде нормаль оларакъ секиз саат чалышмакъ ве бу вакъыт ичинде девлет тарафындан бельгиленген норманы толдурмакъ керек.
Бу алда колхозджы бир эмек куню къазана, эгер норманы бир бучукъ кере толдурса, бир бучукъ эмек куню къазана.
Ай сонъунда куньделиклер эсап этиле, йыл сонъунда исе йыллыкъ эмекке екюн чекиле.
Колхозджы эмек акъкъыны махсулат топлангъан ве девлетке берги оларакъ, махсулнынъ буюк бир къысмы берильген сонъ, къалгъан къысмы колхозджыларгъа эмек акъкъы оларакъ такъсим этиле.
Чокъ алларда колхоз девлетке бутюн борджларыны берген сонъ озь колхозджыларына бермеге шейи къалмай, атта девлеттен даа борджлу олып къала.

Колхозджы озюне берильген ишни джан-юректен япмакъ керек, акс алда саботажджы эсап этиле.
Бунынъ джезасы Сибирьге секиз йыл сюргюн эди.

Укюметнинъ бутюн баскъысына бакъмадан, колхоз системасы Русиеде пекинип оламады.
Койлю отьмек ичюн энъ агъыр шараитлерде чалыштырыла, эписи бир отьмегининъ акъкъыны там алып оламай.
Койлю тешкилятыны якъындан корьмек манъа да къысмет олды.
1952 сенеси район иджра комитетинден кельген къарар эсасында мен чалышкъан артельден элли киши «Цредельный» колхозына ярдымгъа кетеджек эдик.
Колхоз Енисей кенарында, дагълыкъ ве орманлыкъ бир ерде 36 эвден ибарет типик бир рус кою эди.
Аякъларымыз юрьмектен шишкен бир алда койге кельгенимизнен бизни клуб бинасына ерлештирдилер.
Тозлу, топракълы тёшемени сув сепип сипирдик ве одеялларымызны яйып отурдыкъ.
Бир муддет сонъ колхоз реиси кельди ве бизлерни экишер-учер эвлерге такъсим этмеге башлады.
Мен ве эки аркъадашым тул бир къадыннынъ эвине тюштик.
Эв саибеси орта яшларындаки зайыф бир къадын эди.
Яшына бакъмадан, арекетчен, лаф севген ве дюльбер къадын эди.
Бизге чай азырлады, бир къач тилим чавдар отьмеги кесерек, бираз да къартоп къойды.
Мавы ренкли эски ве кирли орьтю орьтюльген маса башына отурдыкъ.
Эвнинъ ичи пис ве чиркий толу.
Чавдар отьмеги ве текяран къартоп ачлыкъ дуйгъусыны бастыраджакъ дереджеде дегиль эди.
Емек биткен сонъ булунгъан одамызны тедкъикъ эттим.
Кошеде бир тахта кровать бар.
Устюндеки тёшек-ястыкъ эльге алынмайджакъ дереджеде кирли.
Диварда асувлы Мерьем Ана ресимини корьген сонъ тааджиплендим.
Демек, къадын диндар бар инсан.
Бу аньде хафиф бир сес эшитип, башымны чевирдим, эв саибеси иле назарларымыз чатышты.

— Билесинъизми, — деди, — узун сенелер Мерьем Анамызнынъ ресимини одамызнынъ бир кошесине къойып оламай эдик.
Факъат товарищ Сталин кильселернинъ ачылмасына ве диний ибадетке мусааде эттиги ичюн Мерьем Анамызнынъ ресимини диваргъа асмагъа мувафакъ олдыкъ.
Сагъ олсун (!) Сталин...

Къадын бу «сагъ олсун»ны ойле бир сеснен айтты ки, «Алла бойнунъы урсын» манасында экенини анъламакъ кучь дегиль эди.
Дикъкъатнен юзюне бакътым, джевап бермегенимни корьген сонъ, динле алякъамны ольчемек истер киби сорады:

— Сиз коммунистсинъизми?

Серт бир арекетле башымны салладым.

— Хайыр, — дедим. — Биз учюмиз де коммунист дегильмиз.
Бундан сонъ о терен нефес алды ве акъырын давушнен: «Аллагъа шукюр» деп сомурданды.
Козьлери парылдады, юзю пемпелешти, озь дининде олмаса да иман саиби олгъан адамларнен къаршылашмакъ оны севиндирди.
Тез арекетнен къапы янына кельди ве тышарыгъа сесленди.
Бизни балаларынен таныштырмакъ истей эди.
Он беш яшларында бир огълу, он эки ве он яшларында эки къызы бар эди.
Одадан ичери кирген балаларнынъ алы юрегимни парчалады.
Гъает перишан къияфетте эдилер.
Аналарынынъ янына сокъулгъан балаларгъа бакъамайым, даа догьрусы, яш толу козьлеримни кучюк варлыкъларгъа косьтермек истемейим.
Къадыннынъ сесинден озюме кельдим.
Кир этегинен козьлерини силеркен лаф этти:

— Алымызны коресинъиз, иште.
Устте ёкъ, башта ёкъ.
Ач, чыплакъ, гедже-куньдюз айванлар киби чалышамыз.
Колхозлардаки меджбурий чалышув бизлерни ольдюреджек.
Шимди колхозларда энъ агъыр ишлернинъ мевсими.
Гедже демей, куньдюз демей чалышамыз.
Иш чокъ, адам аз.
Чалышкъанларнынъ эксериети къадын.

Къадын лафтан токътап, айткъанларынынъ тесирини бильмек ичюн козьлериме бакъты.
Индемейип динълейим.
Анълатмакъ ихтияджында эди:

— Дженк себебинден бизим койде эркеклер ёкъ дереджеде аздыр.
Чюнки дженкке кеткенлерден тек 37 киши къайтты.
Юзлернен кеткен яш инсанлардан сагъ къалгъаны иште бу къадар.

Сеси кеттикче юксельди.
Юзюнде бираз эвельки мушфикъ ифаде ёкъ эди.
Козьлериндеки парылты гъайып олды, кин ве нефретнен сёйлене:

— Алгъан ашымыз къара чавдар отьмеги, къартоп ве малина къурусындан япылгъан чай.
Базан ягъсыз къапыста шорбасы пиширемиз, бираз тузлу балыкъ ашаймыз.
Чюнки озендеки балыкълар колхознынъ малыдыр.
Оларны тутмакъ ясакътыр.
Эм тутмакъ ичюн де вакътымыз ёкъ.
Бир сыгъырымыз олса эди, озюм ичмесем де балалар бираз сют ичер эдилер.
О да ёкъ.
О заманларда бир сыгъырым бар эди.
Сатмагъа меджбур олдыкъ.
Шимди башкъасыны алмакънынъ чареси ёкъ.
Бир сыгъырнынъ фияты дёрт-беш бинъ рубле.

Заваллынынъ эеджаныны бираз ятыштырмакъ ичюн акълыма кельген суальни бердим.

— Сыгъырынъызны ничюн саттынъыз?

Къадын ичини бошатаджакъ бир адам тапкъанындан мемнюн эди.
Башыны эки янына саллаяракъ:

— Сатмагьа меджбур олгъаным ичюн, — деп джевап берди. — Аз сют берген сыгъырны колхозда беслемек пек къыйын.
Сыгъыр чокъ ем ашагъан айван.
Колхоз озь айванларыны бакъып оламай ки, бизге береджекми?
Вазиет бойле олгъан сонъ сыгъырны озюмизге етмеген къартоп, къапыста, ум ве отьмекнен беслемеге меджбур эдик.
Сыгъырымыз куньде беш-алты литр сют бере эди.
Бираз чокъ берсе, о заман, бельки иш денъишир эди.

Кене сусты.
Эр алда айткъанларынынъ, даа айтаджакъларынынъ озюне зарар кетирип-кетирмейджегини тюшюнсе керек.
Сёз башлагъанынен манъа ишангъаны анълашылды.

— Бундан гъайры укюмет эр бир сыгъырдан йылда беш юз рубле джёреме ала.
Бундан да гъайры йылда 45,5 кило эт, докъуз бучукъ кило сары ягъ я да эки юз сексен литр сют бермек меджбуриетиндемиз.
Сонъра колхознынъ сыгъырларыны бакъаджакъ чобангъа йылда эки йымырта, эки къопкъа къартоп, айда да он беш рубле бермек керек.
Домуз беслемек нисбетен эльверишли, чюнки онынъ откъа ихтияджы ёкъ.
Домузны семиргенинен соймакъ мумкюн.
Ич олмагъанда эвге бираз эт ве ягъ берир.
Арткъачыны сатып, дигер ихтияджларымызны темин эте билемиз.
Эм домуз этининъ килосы 20—25 рублеге сатыла.
Шимди мен де домуз баласы беслейим.
Къышкъа сояджагъым.
Я ашар, я да этининъ буюк бар къысмыны сатып, балаларгъа къышлыкъ урба алырым.
Оларнынъ валенкалары биле ёкъ.
Учюсине бойле чызмалар алмакъ ичюп беш юз, я да алты юз рубле керек.
Памукълы къыш урбалары ичюн де беш юз рубле керек олгъан сонъ бизим алымыз анълашыла.
Йылларджа этсиз, ягъсыз алыштыкъ.
Амма къышта ойле дегиль, бу ерни Сибирь дейлер.
Къыркъ-къыркъ беш дередже сувукъ айларджа девам эте.

Къадын сусты ве терен нефес алды.
Ойле тез лаф эте эди ки, мен оны шимди богъулыр деп къоркъам.
Тек къонушмакъ, дертлерини тёкмек акъкъында тюшюне, бу эснада ич бир шейни анълап оламай, тек анълатмагъа гъайрет эте.

— Билесинъизми, — деп сёзюни девам этти, — учь балалы бир тул къадыннынъ колхозда яшамасы не къадар кучь олгъаныны.
Эвленмек исе меним ичюн артыкъ бир хаял олды.
Меним киби балалы бир къадынны алып бакъаджакъ эркек къайда?
Эм сюргюнлерден бири олса да разы олур эдим.

Сонъки сёзлерини яваш айтты ве орта яшындаки аркъадашымны маналы сюзди.
Анълагъанымны дуйдурмамакъ ичюн назарымны башкъа тарафкъа чевирдим.
О кене анълатмагъа девам этти:

— Къасабагъа кетип ерлешсем, бельки къапыджылыкъ киби бир иш тапар, 180—200 рубле алыр эдим.
Эм чамашыр ювар, бираз даа къазаныр, балаларымны окъутыр эдим.
Факъат колхоздан къуртулмакъ мумкюн дегиль ки...
Колхозгъа кирмек инсаннынъ элинде, чыкъмакъ ичюн исе реиснинъ мусаадеси керек.
Кечкен сене акъайгъа бараджакъ олдым, колхоз реиси мусааде этмеди.
Эвленеджек адамнынъ да мында келип, колхозгъа кирмесини талап этти.
О къасабаны быракъып, колхозгъа келирми?

Къадыннынъ сёзлерини динълеркеним, онынъ не къадар агъыр вазиетте олгъаныны анъладым.
Факъат онъа ярдым этеджек алымыз ёкъ.
Аркъадашлардан бири сорады:

— Колхоз сизге ич олмагъанда ихтияджынъыз олгъан унны ве къартопны бермейми?

Къадын чаресизликни ифаде этиджи шекильде терен кокюс кечирди ве:

— Колхоз, — деди, — бизге чалышкъанымызгъа къаршылыкъ оларакъ, арада бир аванс оларакъ пек аз ун бере.
Тарлада исе умумий къазандан шорба дагъытыла.
Биз колхозда куньделик эсабынен чалышамыз.
Бизнм колхоздан аладжакъ пайымыз йыл сонъунадже япа биледжек ишнинъ къаршылыгъына нисбетен куньделикнинъ екюнине ве колхознынъ аладжакъ берекетине багълыдыр.
Йылнынъ сонъунда берекет джыйылып, налоглар берильмегендже бизге бериледжек куньделикнинъ микъдары белли олмай.
Онынъ ичюн бир сене тер тёкип чалышкъан сонъ, базыда ич бир шей алмаймыз.
Колхознынъ береджегине бакъсакъ, чокътан ачтан олер эдик.
Укюмет бизге, эв башына, эр сене колхоз топрагъындан бир бучукъ дёнюм топракъ бере.
Берген бу топрагъына къаршылыкъ оларакъ, бизден беш юз рубле талап эте.
Бундан гъайры, берекетни алгъан сонъ 75—100 кило къартопны укюметке теслим этмек керекмиз.
Берильген бу топракъкъа къартоп, къапыста ве дигер себзелер экип, кечинмеге тырышамыз.
Сибирьде къартоп олмаса, адамлар яшап оламазлар.

Къадын лаф этмектен, биз де динълемектен ёрулдыкъ.
Анълаткъанларыны эшиткен сонъ колхознынъ не олгъаныны даа яхшы анъладыкъ, бойле бир ерде чалышмакътан сюргюн оларакъ Сибирьде булунмакъ яхшы эди.

Совет Русиесинде койлю ич бир заман бойле фаджиалы алгъа тюшмеген эди.
Йыл бою чалышып, къарын тойдураджакъ къадар отьмек къазанып олмайлар.
Инсанларны эр джеэттен истисмар этювнинъ айдын нумюнеси Русиеде корюнмекте эди.
Коммунист партиясы шеэрлерде ве койлерде пропаганда ве бош лафларнен халкъны къандырмагъа чалыша, койлю бир локъма отьмек ичюн бутюн кучюни къоя, амма сефалеттен къуртулып оламай, бунынъ ичюн де колхоз сёзю халкъ арасында нефретнен анъыла эди.

Русиенинъ ве коммунист режимининъ ич юзюни эйидже огрендик.
Ишимизни битирип, Большая Муртагъа къайткъан сонъ, ичимдеки нефрет даа да артты, сербестликке ве ватаныма олгъан асретлик даянылмаз алгъа кельди.
