## СИН ЗА БАТЬКА НЕ ВІДПОВІДАЄ

Як жахливо — всі під наглядом: від малого до великого.
Більшовики впровадили для цього цілу систему.
А почалося все з анкетування.

Якось увечері я готувався до завтрашніх занять.
І весь час біля мене тихесенько сидів мій молодший син.
Це на нього зовсім не було схоже.
Може щось накоїв у дитячому садочку?

— Ні, — пояснив син. — Мене примусили заповнити анкету.

— І що ж було в тій анкеті?

— Спитали, чи вірять в Аллаха мої батьки?

— І що ти відповів?

— Сказав, що не вірять.
І мої друзі, Микола та Петро, теж так сказали.
Тату, я вірно вчинив?

Яку я міг дати відповідь п’ятирічній дитині?
Якби він сказав: „Так”, то ми б відразу потрапили б у лещата більшовицької машини, яка розпочала похід проти релігії та віри.
Такий тиск примушував і дітей, і дорослих говорити неправду, захищаючись від терору.

Наш син врятував нас.
Я спробував посміхнутись:

— Сину, ти вірно відповів.
Га, надіюсь, ти віриш в Аллаха?

— Вірю, тату, вірю.

— Молодець.

Син пішов до іграшок, а я закам’янів: що ж це робиться на цьому світі?
Чи довго нам терпіти таку наругу над собою, над вірою?
Більшовики прагнуть за будь-яку ціну послабити взаємостосунки між батьками і дітьми.
Якщо це їм вдасться — дітей почнуть виховувати у комуністичному дусі.

Прапороносцем ідеї заперечення Бога був Ленін.
Це він говорив: “Релігія — опіум для народу.
Не Бог створив людей.
Люди створили Бога”. Це він підтримав ідею знищення віри в духовність: “Релігія, що спирається на власність, є насильством над державою і владою.
Не ми створили це насильство.
В усьому винний клас багатіїв.
Цей клас придумав релігію, аби мати можливість експлуатувати клас пролетаріату, як рабів, придумав Бога, придумав пророків, властителів, ханів, беїв, заради своїх інтересів придумав ідеї сім’ї, власності, батьківщини, совісті, людськості, народу.
А це дало багатіям владу над ними.
Ми не маємо справи з насильством і не хочемо насильства.
Визнаємо, що зараз радянська держава, є, без сумніву, державою насильства.
Проте радянській державі сьогодні необхідна тимчасова держава.
Бо вона єдина в історії в усьому світі пролетарська держава.
її оточують капіталістичні держави.
А для захисту від них ми потребуємо і держави, і армії.
Після побудови на землі безкласової комуністичної держави, необхідність у державі відпаде, і світ перетвориться на рай, після цього клас пролетаріату житиме вільно і щасливо.
Заради цього сьогодні ми маємо перебороти труднощі і нестатки”.

Ленін та інші більшовицькі лідери займалися пропагандою безглуздих, нелогічних, беззмістовних виступів та ідей.
Ленін висунув лозунг: “Син за батька не відповідає” і всі комуністи підтримали його.
В той же час в анкетах, які використовували для з’ясування особистості людини, головними питаннями були ті, які стосувалися її родоводу.
Таким чином через анкети комуністи збирали необхідну для них інформацію про кожного мешканця радянської держави.
