## ХАЛКЪ МАХКЕМЕЛЕРИ

Халкъ махкемелерининъ укюминен тюрьмелерде отургъан бинълернен адам бар эди.
Бойле махкемелерде ялан шаатларнен иш корюле, къабаатланыджыгъа кендини къорчаламакъ ичюн адвокат тутмагъа изин берильмей ве махкеме кунь эвельден бельгиленген, яни юкъарыдан айтылгъан укюмни чыкъара.
Бизим лагеримизде халкъ махкемелери тарафындан махкюм этильген пек чокъ махбюс бар эди.
Булардан бири, менимле секиз йыл берабер отургъан Молотовнынъ къардашы Скрябин эди.
1932 сенеси къасттен девлет малыны исраф эткени ичюн он йылгъа махкюм этильген.
1937 сенеси исе къардашынынъ къадыны да къапала.

Лагеримизде махкюмлер тарафындан чокъ севильген бир къарт бар эди.
Ады Абдурахман Ёлчибай олгъан 70 яшындаки бу туркмен иле огълу узеринден япылгъан махкеме эки ай девам эткен.
Кендиси Озьбекистаннынъ Алтыарыкъ районындаки «Тюркабад» къоюнджылыкъ колхозынынъ реиси экен.
Оларнынъ устюне он беш бинъ къойны къасттен ольдюрди денильген къабаат къоюла.
ГПУ агентлерининъ яланы ве ифтирасы нетиджесинде он докъуз къабаатланыджынынъ он бири къуршунгъа тизиле, къалгъанлары да он йылгъа, беш йылгъа махкюм этиле.

Къуршунлангъанларнынъ арасында Ёлчибайнынъ огълу да бар экен.

Махкемеджинен арасында олгъан лакъырдыны къарт шойле хатырлай:

— Колхознынъ адыны ким «Тюркабад» деп къойды?

— Мен къойдым.

— Не ичюн «Тюркабад» деп къойдынъ?

— Советлер Бирлигинде, Озьбекистанда ве Таджикистанда бир чокъ шеэрлернинъ адлары Сталинабад, Ленинабад, Ворошиловабад, Кировабад къоюлды, мен де озь колхозымызгъа бу адны бермекни ляйыкъ корьдим.
Не фена яптыммы?

Махкемеджи юмругъыны масагъа урып, тишлерини гъыджырдатып багъыра:

— Не ичюн «Тюркабад» къойдынъ?
Башкъа ад тапып оламадынъмы?

— Мен туркменим.
Оруз (рус) дегилим.
Бу адны тюрк олгъаным ичюн бегендим.
Тюрк олюмден къоркъмаз, бу къабаатнынъ джезасы не олса, бере билесинъиз, истерсенъ, къуршунгъа да тиздире билесинъиз.

Къарт адам буларны айтар экен гъадабындан титрей, тишлери арасындан «алчакъ большевиклер» деген сёзлер атылып чыкъты.

### * * *
Лагерьге янъы махбюслер келе эдилер.
Бир сеферинде кельген махбюслер арасында таныш чере корип токъталдым.
Таныдым.
О да мени таныды.
Бу Пашкевич эди.
О заман козьлеринде мевджут олгъан урькеклик шимди гъайып олгъан.

— Мераба оджам, — деп элимни опьти.

— Насылсынъ, Пашкевич, сени сагъ корьгениме пек севиндим,— дедим.

— Тешеккюр этерим, оджам.

— Биз сени къуршунгъа тизильдинъ беллей эдик.
Башкъа аркъадашларынъ не олдылар?

— Бир къысмыны ольдюрдилер, дигерлери бешер-онар сенеге махкюм олдылар.

— Я сен Пашкевич?

— Он сенеге махкюм олдым, оджам.

О куньден сонъ Пашкевич янымдан айырылмаз олды.

Пашкевичнен бу режимнинъ ве идареджилернинъ феналыгъы акъкъында къонушамыз.
Партиянынъ ялтакълары Сталиннинъ «жить стало лучше, жить стало веселее» деген сёзлерини текрарлайлар.
Ябанджы бир шаирнинъ «Я другой такой страны не знаю, где так вольно дышит человек» деген сёзлерини лагерьде денъиштирип айта эдилер, яни «дышит» сёзюни «душит» сёзюнен денъиштире эдилер.
Бунъа коре манасы аятий олып чыкъа эди.
