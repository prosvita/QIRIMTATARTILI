## ЗАЛИН

Бир кунь мени кене соргъугъа чагъырдылар.
Мени юкъарыгъа алып кетмек ичюн бир офицер кельген, демек даа юксек бир шахыснынъ соргъусына огърайджагъым.
Коридорда ГПУ-нынъ мен бильген башлыкълары, яни болюк мудирлери Димельдман, Левшин, Дуров, Затиранский бир ерге келип лакъырды этелер.
Мени корьгенинен сустылар, янларындан кечтим.
Одагъа кирдик.
Бу ерде козюме ильк илишкен шей — дивардаки саат олды.
Пенджере янындаки маса башында шишман бир адам отура эди.
Масанынъ устю ешиль орьтюнен орьтюли.
Алты дане телефон аппараты тура.
Киргенлер бу адамгъа буюк сайгъынен селям бердилер.
Аджеба, бу адам ким эди?

Одадаки сессизликни телефон чанъы бозды, янаша одагъа кирмек эмир этильди.
Эпимиз сагъдаки къапыдан кечип кениш, донатылгъан одагъа кирдик.
Маса башында отургъан узун бойлу, къырмызы юзьлю адам бираз догърулды ве элини манъа узатты.
Ири авучынынъ ичинде пармакъларымнынъ эзильгенини ис эттим.
% Озюне якъынджа отурмакъ ишарет этти.
Ич бир шей тюшюнмейип, косьтерильген ерге отурдым.

Енгильден кулюмсиреп, манъа сигарета теклиф этти:

— Бир тютюн якъынъыз.

— Тешеккюр этерим, ичмейим, — дедим.
% Озю бир сигарета якъты ве бир нефестен сонъ къонушмагъа башлады:

— Мени таныйсынъызмы?

— Ёкъ, — дедим къыскъадан.

— Меним фамилиям Залин, энди хатырладынъызмы?

Бу адамны таныдым, ГПУ тешкилятынынъ башлыгъы Евдокимовнынъ муавини эди.
Демек соргъу севием кеттикче юкселе.
Залин:

— Бугуньге къадар къабаатынъызны танымагъансынъыз, — деди, — албу исе элимизде бир чокъ весикъа бар.
Танысанъыз яхшы олур.
Къадынынъыз къапалгъан, балаларынъыз исля-ханеге берильген.
Етер, итираф этинъ, затен, инкярдан бир файда ёкъ.
Биз сизни окъумыш бир адам оларакъ билемиз, бу себептен де ишкендже япмакъ истемеймиз.

% - Башлыкъ аркъадаш
— Товарищ начальник,
— дедим, — манъа къоюлгъан къабаатлар ифтирадан башкъа шей дегильдир.
Мени, меним озюмден зияде бильмек мумкюн дегиль.
Къатый оларакъ айтам ки, меним устюме юкленген къабаатларнен бир тюрлю алып-береджегим ёкъ.
Къадын ве балаларыма кельсек, мени олардан айыргъан, корьмек имкянындан марум эткен сонъ, истегенинъизни япа билесинъиз.
Факъат фикримни кене бир кере ачыкъча ифаде этейим: бир шейге бакъмадан къабаатсызым, сонъ сёзюм будыр.

Эгер олар истеген итирафны япсам, мени аман атаджакъ эдилер.
Бойледже, не къадыным, не де балаларым къуртуладжакъ эдилер.
% Бу замангъадже оларнынъ эр тюрлю ишкенджелерине даяндым, даа да даянмагъа озюмде къувет ис этем.
Не олса-олсун, манъа къоюладжакъ къабаатларны танымайджагъым.
Чюнки, итираф эткенимнен меним ве аилемнинъ джеза укюмини озь къолумнен имзалайджагъым.
Залин бирден ачувнен багъырды:

— Ашхабаддан телеграмма алдыкъ, сизинъ ве бир чокъ аркъадашларынъызнынъ эвини тинткен, бильхасса сизинъ эвинъизден пек чокъ весикъалар тапылгъан.
Бу весикъаларны инкяр этмезсинъиз, эльбетте.
Инкяр этмек бош бир шейдир.
Суса берменъиз ишнинъ сонъуны да тюшюнинъиз.
Сизге тюшюнмек ичюн бир муддет мусааде этем, кете билесинъиз.

ГПУ-нынъ бу оюнларыны ич анълап оламайым.
% Тек къадыным ве балаларым акъкъында сёйлегенлери керчек олса, меним юзюмден буюк эзиет чеккенлери анълашыла.
Бу шартлар алтында мен не япа билем?
Итираф этерек, оларны къуртараджагъымны бильсем, устюме къоюлгъан къабаатларнынъ ялан экенини биле-биле къабул этеджегим.
Факъат булардан сонъра не оладжакъ?
Мени атар, оларны исе Сибирьге сюргюн этерлер.
% Бу тюшюнджелернен уджреме къайттым.
% Къабаатны къабул эттирип оламазлар, амма мени энъ буюк маневий эзиетке къалдыра билелер.
Ах бу режимнинъ залым усуллары.
Мени ве меним киби нидже миллетчи инсанларны бойле азапларгъа огъраттылар.

Бир кунь меним 13 номералы камерама янъы бир махбюс кетирдилер.
Менимнен бир яшта корюнген бу адам Урал-Идиль тюрклеринден эди.
Пек ёргъун корюнген бу адам чокъ лаф этмей, лакъырды эткенде мукъайтлыкънен сёйлене.
Меним ким экенимни ве не себептен бу ерге тюшкенимни сорады.
Озюмни таныткъан сонъ айретини гизлемеди:

— Сизинъле ГПУ зинданларында танышаджагъымны ич акъылыма кетирмеген эдим.
Насыл бир тесадюф.
Демек, сиз Шевкъи Бекторесинъиз?

— Эбет, — дедим.

Бирден эллериме сарылды, козьлеринден акъкъан козьяшларыны гизлеп отурмады.

— Мен чарлыкъ девринде Оренбургда нешир этильген «Сувра» адлы ислям меджмуасынынъ хадими олам, — деди. — Бундан сонъ бизим киби идеалистлер анджакъ ГПУ зинданларында, лагерьлерде корюшеджеклер.

Эбет, экимиз ве ашагъы-юкъары айны фелякетнинъ къурбанлары олгъанымыз анълашылды.
Бундан сонъ бизим киби миллетчилернинъ расткелишеджек ери ГПУ зинданларындан башкъа не ер ола биле?

Уджре аркъадашым большевик инкъилябындан сонъ эпимизнинъ башымызгъа кельген ве келеяткъан фаджиаларны бир къач келиме иле гузель ифаде этти.
Узун вакъыт къонуштыкъ, дертлештик.
Оны о куню якъалагъанлар, амма бу онынъ биринджи якъаланувы дегиль экен.
Бу зинданларда эвель де булунгъан, мында зуур эткен фаджиалы алларнынъ шааты олгъан.
Биз лакъырды эткенде тосат-тосат къапынынъ кучюк пенджереси ачыла, сакъчынынъ козьлеринен расткелишкенде асабым бозула эди.% 

— Раатсызланманъыз, синъирлеринъизге аким олунъыз, — дей эди янъы аркъадашым. — Сербест олгъан вакъытларымызда да бу козьлер бизлерни такъип эте эди.
ГПУ-нынъ бу такъипчи козьлерине алышмакъ керекмиз.

Бираз вакъыт даа къонуштыкъ.
Анълаткъанына коре, бир къач кере базы шахыслар акъкъында малюмат истегенлер ве эр сеферинде бираз сыкъыштырмакъ ичюн бу ерге кетирип, уджрелернинъ бир-де-бирине къапагъанлар.
Истегенлерини алып оламагъан сонъ, бир къач кунь тутып, чыкъарып йибере экенлер.
Бу сефер де малюмат истегенлер, бир шей сёйлемеген сонъ меним уджреме кетирип къойгъанлар.

— Мен бойле шей япа билиримми?
Виджданымны саталмам, — деди. — Корерсинъиз, сизге де бир чокъ къабаатлар къоярлар.
Сиз оларнынъ насыл бир усталыкънен, шейтанджа арекет эткенлерини бильмезсинъиз.
Ахыр сонъу сизни сёйлемеге меджбур этеджеклер.

Уджре аркъадашым бу лафларны бельки самимий сёйлегендир, амма гъайры ихтиярий тарзда мен ондан шубелендим.
Эр не исе де мукъайт олмакъ кереким.
Затен, бир къач куньден сонъ алып кеттилер.
Уджремде кене ялынъыз къалдым.

Арадан къач кунь кечкенини бильмейим.
Меним уджреме бу сефер къазанлы яш бир махбюсни кетирдилер.
Режимге къаршы арекет эткенини ве Къытайгъа джасуслыкъ япкъаныны илери сюрип къапагъанлар.
Къонушмаларындан да окъумыш бир киши олгъаны анълашыла эди.

% — Тамам алты кунь аякъта туттылар, — деди о. — Такъатым бите, отурмакъ ичюн бир чарелер къыдырам, лякин отурмакънынъ чареси ёкъ.
Ахыр-сонъу даянып оламадым, базы къабаатларны къабул этмеге меджбур олдым.
Бу апсханеде яткъаныма алты ай олды.

Бу инсанлар, шубесиз, ичлерини тёкмек ичюн къонушалар.
ГПУ адамлары буны яхшы биле ве махбюслернинъ психикасыны бозмакъ ичюн уджрелерге тосат-тосат янъы махбюслерни ерлештирелер.
Мен де буны анълагъан сонъ метанетимни гъайып этмемеге тырышам, элимден кельгени къадар анълаткъанларыны динълемектен къачына эдим.
% Танърыгъа ялварам, озюмни оплайым, "даян, даян!" дейим ве даянам.

Дёрт куньден сонъ бу къазанлы генчни де янымдан алдылар.
Дертлешеджек бир аркъадашнынъ олмаювы инсанны фена тюшюнджелерге далдыра.
Факъат уджреме мусафир олып кельгенлер маневиетиме менфий тесир этеджеклеринден де сакъынам.
% Ялынъыз балаларымны, къадынымны тюшюне, оларнынъ сагъ экенлерини тасавур этип, аджыларымы бираз ятыштырам.

Арадан он кунь къадар вакъыт кечкен сонъ, соргъу мевсими янъыдан башланды ве мени Верховиннинъ одасына кетирдилер.
О башта фаалиетимни ачыкълагъан весикъалар булгъаныны айтты.
Маса узеринде тургъан кягъыт обасына ишарет этти.
Бу весикъалардан сонъ да итираф этмесем, олюмни тюшюнмек керек экеним.
Бу кягъытларнынъ ичинде къанундан тыш ич бир весикъа оламайджагъыны бильгеним ичюн озюмни сыкъмадым.
Верховин серт-серт лаф этип башлады.
Педагогика техникумында олып кечкен бир эдебий къонушманынъ протоколыны окъуп башлады.

— Янълыш окъуйсынъыз, товарищ, беринъ, мен догърусыны окъуйым, — дедим.
Текаран кулюмсиредим.
Верховин ачувындан шишти, шашмалады.

— Олмаз, — деди. — Кягъытны берсем я йыртар, я да ютарсынъ.

— О алда догъру окъунъыз.

Бу сёзлеримден сонъ окъумакъны токътатты, козьлериме ачувнен бакъты.
Энди япыладжакъ иш къалмагъаныны анълагъаны ичюн сакъчыны чагъырып, уджреме алып кетмелерини эмир этти.
Верховин кене магълюбиетке огърады.
Весикъа деп чыкъаргъан шейлери чул тутмады.
