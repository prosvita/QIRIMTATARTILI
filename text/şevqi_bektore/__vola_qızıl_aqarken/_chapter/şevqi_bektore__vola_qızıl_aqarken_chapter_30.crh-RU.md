## КЪЫРЫМЛЫ НАЗМИ

Лагерьдеки адамларнынъ арасында Назми адлы уфакъ бойлу бир адам бар эди.
О тола оджакъларында чалыша эди.
Бу ерде чалышкъан махбюслернинъ эписи ири кевдели, яш, сагълам адамлар эди.
Агъыр иште чалышкъанлары ичюн ашавлары да башкъалардан фаркълы эди.
Назмининъ бойле бир иште чалышмасына тааджиплендим.
Бир гедже тола оджакъларында чалышкъанлар барагына бардым.
Булар эсасен туркменлер эдилер.
Ойле икрамджы, ойле джангъа якъын инсанлар эдилер ки, мени достча къаршылап, мусафир эттилер.
Мени оларнынъ буюги Ораз агъагъа такъдим эттилер.
Туркменистаннынь Ташавуз виляетинден эди.
Къараджадан кельген, ири кевдели ве кулер юзьлю бир адам эди.
Онынъле къонушыр экенмиз, бир ара козьлерини юзюме тикип:

— Сен Назмини таныйсынъмы? — деп сорады.

— Ёкъ, танымайым, — дедим, амма не замандан берли бу адамнен меракълана эдим.

— Бирзаманлар Ашхабадда чалышкъан.
Коммунист экен.
Бунъа бакъмадан ГПУ тарафындан он йылгъа къапатылгъан.
Лафы-сёзюнден бильгили ве окъумуш бир адам олгъаны корюне.
Чагъыртсам, танышмакъ истер эдинъми?

— Чокъ мемнюн олурым, Ораз агъа, — дедим.

Бираз сонъ Назми янымызгъа кельди.
Устюнде лагерь идареси тарафындан берильген эски урба.
Сачлары тер ве кирден къафасына япышкъан.
Эпимнзни селямлап, косьтерильген ерге отурды.
Ораз агъа онъа мени косьтерип:

— Назми, — деди, — сен Бекторени таныйсынъмы?

— Мен Бекторени Къырымдан таныйым, — деп джевапланды. — Шиирлерини эпимиз окъуй ве эзберлей эдик.
Бизим белли шаирлеримизден эди.

— Къырымнынъ къаеринденсинъ? — деи сорадым.

— Къарасувбазар дживарындаки бир койденим, — деди.

Дикъкъатнен юзюне бакътым.
Сымасы ябанджы дегиль эди.
Факъат танып оламадым.
Онынъле Къырым ве Къырымда белли илим адамлары акъкъында лакъырды этемиз.
Биз анъгъан адамларнынъ эксериети я къуршунгъа тизильген, я да тюрьмеге къапатылгъан эди.
Бу ильки танышувымыздан сонъ Назми иле достлаштыкъ.
Эр акъшам Назми яныма келе, кеч маальгедже лакъырды этип отурамыз.

Бир акъшам емектен сонъ барак къапысы огюнде отура эдим, Назми теляшлы алда яныма кельди ве:

Бекторе, мени динълесенъ, бу гедже сенинъле дертлешмек истейим,— деди.

Эльбетте, — дедим, — бир дердинъ бармы?

Яваш яныма чёкти, лакъырды этип башлады.

Оджам, — деди, — бу гедже санъа кендимден баас этмек истейим.
Мен факъыр бир аиленинъ эвляды олам.
Инкъиляпнынъ ильки йылларында Акъмесджитте бир матбаада чалыша эдим.
Къырымгъа де беязлар, де къызыллар келелер, тынчлыкъ ёкъ.
Матбаа къапалгъан сонъ коюме къайттым.
О заманлар койлерде ешиллер деген партизанлар тёреген эди.
Олар чар ордусына къаршы курешелер.
Башларында да Деренайырлы коюнден Осман адлы бир адам булуна.
Мен де бу партизанларгъа къошулдым.
Ишим къыйын дегиль эди.
Партизанларнынъ койлер арасындаки багъыны теминлей, хаберджилик эте эдим.
Большевиклер Къырымны ишгъаль эткен сонъ Османны Къырымда чыкъып башлагъан «Янъы дюнья» адлы газетагъа баш муаррир яптылар.
Муреттипликтен баш муаррирликке котерильген Осман, бир муддет сонъ, Къырым коммунист партиясы Меркезий Комитетнинъ биринджи кятиби олды.
Къырым Мухтар Совет Джумхуриети Халкъ Комиссарлары шурасы башкъанлыгъына къадар юксельди.

Тек къыскъа бир вакъыттан сонъ большевиклернен арасы бозулды ве бу себептен мевкъыны гъайып этти.
Мен де бу арада ачларгъа ярдым комитетине кятип сайландым.
Генчлигим ве теджрибесизлигим себебинден партия эмирине рнает этерек, бир чокъ ватандашларымнынъ эвини, оджагъыны дагъыттым.
Олюмлерине себеп олдым.
Пек чокъ аилелернинъ козьяшыны тёктирдим.

Ахыр-сонъу койде къурулгъан ильки комсомол тешкилятына кирдим.
Ирадем коммунист партиясы башында булунгъан диктаторларнынъ элинде оюнджакъ олгъаныны дуймадым.
Бутюн къудретимнен берильген эмирлерге иджра этем.
Вакъыт кечтикче не япаяткъанымны, къаякъкъа кетеяткъанымны анълап башладым.
Бир кунь умютсизден Османнен расткелиштим.
Юзюнде менден нефрет эткенини косьтерген ифаде бар эди.
«Манъа мытлакъ кель, санъа айтаджакъларым бар», деди, сонъра аджеле адымларнен узакълашты.
Ишимни битирир-битирмез Османгъа кеттим.
Одасында ялынъыз эди.
Косьтерген ерине отурдым.

— Назми, — деп серт бир сеснен лафкъа башлады, — койлюлер сенден пек шикяет этелер.
Сенинъ себебинъден койлюлернинъ бир къысмы къапатылгъан, бир къысмы къуршунгъа тизильген.
Эллеринден захирелери чекип алынгъан, ачлыкъ чекелер.
Бутюн булары адамлар сенден корелер.
Йыллар девамында бу заваллы миллетнинъ чеккенлери азлыкъ эткен киби сен де оларны эзиетлейсинъми?

Бу сёзлер къаршысында сукют сакъламакътан башкъа чарем ёкъ эди.

— Назми, — деди, — акъылынъны башынъа топла.
Миллетинъе виджданынъ эмир эткен ёлда хызмет эт.
Эгер ватандашларынънынъ къаныны тёктюрсенъ, сен де ичинде богъулырсынъ.
Меним санъа сёйлейджеклерим бу къадар.
Къалгъаныны озюнъ тюшюн.

Османнынъ айткъанлары ичимни кемирди, кимсенинъ юзюне бакъаджакъ алым ёкъ эди.
Койден ве койлюлерден узакълашмакъ макъсадынен Акъмесджитке кеттим.
Бу вакъытта Къырымда ачлыкъ бутюн дешетинен укюм сюрьмекте эди.
Койлерден кельген хаберлер пек фаджиалы.
Акъмесджитнинъ сокъакълары ачлыкътан шишкен сары бенъизли адамларнен толу.
Эгер о сене АРА (Америка ишчилер бирлиги) ярдым этмеген олса, бу ачлыкътан къуртулмакънынъ ич чареси олмаз эди.
Албуки халкънынъ чеккен ачлыгъы коммунист партия иле укюмет режимининъ бирликте япкъан суньий бухраны экен.
Халкъны ачлыкъкъа огъратып, сонъра да эллерине бирер парча отьмек туттурып, бутюн эйиликлерни Алладан дегиль, Ленин ве большевиклер тарафындан япылгъанына ишандыраджакъ олалар.

Назми сёзюни битирген сонъ экимиз де сусып къалдыкъ.

Козьлеринде мудхиш бир кин бар эди.
Совет Русиесинде эр коммунистни беклеген акъибет бу эди.
Олар ичюн чалышаджакъ, истеген заманларына къадар пропаганда япаджакъ ве сонъра ишининъ биткенине къангъан сонъ къапатыладжакъ, я да ёкъ этиледжек.
