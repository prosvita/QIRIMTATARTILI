## НАЗМІ З КРИМУ

Серед мешканців табору був невеликий на зріст чоловік на ім’я Назмі.
На цегельному заводі усі в’язні, з якими він працював, були люди молодого віку, кремезної статури.
Раціон харчування, зайнятих на важкому виробництві відрізнявся від звичайного.
Тому я і здивувався тому, що Назмі, непоказний зовні чоловік, працював на заводі.
Чому?
Одного разу, вже після роботи, я зайшов до бараку робітників цегельного заводу.
Переважно це були туркмени.
Вони добре мене знали.
Під час розмови я поцікавився у старійшини Ораза-ага, який був родом з Ташавуаської області (Туркменія), що добре знав мене:

— Хто такий Назмі?

— Колись він працював в Ашхабаді.
Член партії.
Засуджений ГПУ на десять років.
Людина високоосвічена, начитана.
А ось і він.

До бараку увійшов чоловік, вбраний у старий табірний одяг.
Його брудне засалене волосся злиплось.

Ораза-ага запитав:

— Назмі, ти знайомий з Векторе?

— Так.
Знаю його по Криму, читав і вчив його вірші.

— Де ти жив у Криму?

— У селі, неподалік Білогорська.

Я уважно приглядався до нього, але ніяк не міг пригадати його обличчя.
Наче і знайоме воно мені, але якесь чуже.
Ми говорили про Крим, відомих вчених півострова.
Більшість згаданих нами людей були заарештовані або ж розстріляні.

За першою зустріччю відбулася й друга...
А потім ще і ще.
Вже Нізамі приходив до мене.
Одного разу він попросив:

— Векторе, я хочу, щоб між нами була повна відвертість...

— Згоден.
Тебе щось непокоїть?

— Мій вчителю, сьогодні я хочу тобі відкритись.
Народився я у бідній сім’ї.
В перші роки революції працював в одній із сімферопольських друкарень.
В Криму було неспокійно: приходили то білі, то червоні.
Друкарня закрилась і я повернувся у рідне село.
В той час з’явилося багато партизанів.
Вони називали себе зеленими і воювали з царською армією.
Одним із загонів зелених керував Осман, він був родом з села Деренайирли.
Невдовзі я приєднався до загону Османа.
Отримав нескладне завдання — бути кур’єром, забезпечувати зв’язок між партизанами, які дислокувалися у різних селах.
Коли більшовики захопили Крим, Османа призначили головним редактором газети “Ен’и дюнья”. Він швидко освоїв нову для себе посаду (раніше працював складачем у друкарні).
Невдовзі він став першим секретарем Центрального комітету Комуністичної партії Криму, а потім — головою Ради Народних Комісарів Кримської незалежної Радянської Республіки.
Але стосунки Османа з більшовиками швидко розладналися і він втратив свою посаду.
На той час мене обрали секретарем комітету по наданню допомоги голодуючим.
Я був молодий, запальний, прагнув якнайкраще виконати розпорядження партії.
На моїй совісті чимало загублених сімей співвітчизників, у яких я вилучав останні харчі.
Далі — більше.
Я став комсомольцем.
Ще наполегливіше почав виконувати партійні завдання.
Якось на вулиці зустрівся з Османом.
Замість привітання наказав: “Негайно зайди до мене, є розмова”. Ось що він сказав під час зустрічі:

— Назмі, селяни скаржаться на тебе.
Одних через тебе заарештували, інших розстріляли.
Селяни залишаються без хліба, голодують.
За що ти їх мордуєш?
Опам’ятайся!
Ти повинен слугувати своєму народу по совісті.
Інакше захлинешся у їхній крові.
Я повинен був тобі це сказати.
Висновки зробиш сам.

Те, про що я боявся сказати собі наодинці, мені почали говорити інші.
У селі зі мною перестали вітатися.
Я вирішив переосмислити свої дії, переїхав жити до Сімферополя, але й тут не було спокою.
Голод йшов за мною по п’ятах.
Вулиці Сімферополя заполонили виснажені голодом люди.
Якби не допомога Спілки робітників Америки, померло б чимало людей.
Тепер я розумію, що голод, який пережив зі страшними втратами народ, був викликаний комуністичною партією задля своїх цілей.
Примусивши людей голодувати, а потім виділивши їм по шматку хліба, вони прагнули підкорити їх собі.
Та люди не корились: вони все одно вірили, що усі блага від Аллаха, а не від Леніна і більшовиків.

Коли Назмі закінчив свою сповідь, ми довго мовчали.

В таборах мовчання було красномовніше за слова.
У Радянській Росії на кожного комуніста чекала доля таких, як Назмі.
їх використовували, коли вони були потрібні, а потім знищували.
