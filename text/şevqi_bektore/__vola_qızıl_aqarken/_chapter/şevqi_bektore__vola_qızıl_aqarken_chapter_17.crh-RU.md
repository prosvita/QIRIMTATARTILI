# ОН УЧЮНДЖИ УДЖРЕ

Ташкенттеки ГПУ тешкилятынынъ меркези дёрт къатлы бинада экен.
Бу къоджаман таш бинагъа киргенде вуджудымдан бир титреме кечти.
Бу тешкилятнынъ инсанлары киби биналары да титис эди.
Мында мени он учюнджи уджреге къойдылар.
Кенълиги ве узунлыгъы бир къач адымдан ибарет олгъан, тёпесинде пенджереси олгъан бир ода.
Бир долабы, бир тахта сети ве бир маса бар.
Кошеде исе аджет ичюн савут.
Оданынъ авасы гъает агъыр.

Кельгениме учь саат даа олмай эди, къапы бирден ачылды.
Ичери озьбек генчи кирди.
Не бир шей айта, не де арекет эте, дерсинъ, къатып къалгъан.
Аркъасындан урулгъан тепмеден генч атылып барып диваргъа урулды, сонъра топ киби артына къайтты.
Къапы къапалды.

Уджреде тек бир дане ятакъ ери бар, бу генч къаерде ятаджакъ?
О къолтугъындаки шейлерни ерге тёшеди ве устюне отурды.
Чокъ гъарип алы бар эди.
Сонъ бирден сёйленди:

— Эгер манъа ишансалар, къардашымны къуршунгъа тизеджеклер, къардашыма ишансалар, мени атаджакълар.

Даа танышмадан, селямлашмадан бу шейлерни сёйлегени мени шашмалатты.
Меним ким олгъанымны бильмей, мен оны бильмейим.
Не ичюн сёйлей?
Бельки оны бир макъсаднен кетиргендирлер?
Мен онынъ акъкъында буларны тюшюнир экеним, озьбек генчи токътамадан лаф эте, ичини бошата эди.

— Билесинъизми? — деди манъа. — Не къадар къабаатым олса, мен эписини итираф эттим.
Сиз де япкъанларынъызны сёйлесенъиз къуртулырсынъыз.
Мендже, итираф энъ догъру арекеттир.

Агъызымдан лаф алмагъа арекет эткени корюнип тура.
Бир шей айткъан сонъ суса, текрар лаф башлагъанда деми айткъанынынъ аксини айта.
Анълашылды, ГПУ меним ичюн янъы усул азырлагъан.
%Мени маневий джеэттен эзеджек-эзеджек де сонъра айткъанларына къандыраджакъ олалар.
Генчни яныма бу макъсаднен кирсеткенлер.
О да узерине алгъан меджбуриетини элинден кельгенине коре эда этмекте.
Яхшы азырлангъан.
Лафы биткен сонъ агълай, агълавы биткен сонъ лаф эте.

Ёкъ, ёкъ, сакъын къабаатынъызны таныманъыз.
Мен таныдым да не олды?
Эгер мени быракъсалар, къардашымны атаджакълар.
Оны быракъсалар...эбет, оны быракъсалар, мени олюм беклей.

Янъыдан агълап башлагъанда пек асабийлештим.
Козьяшларыны силип, мен тарафкъа чевирильгенде лаф этмеге фырсат бермедим.
Деръал сорадым:

— Адынъ не сенинъ деликъанлы?

— Омар Файзулин.

— Не иш япасынъ?

— Голодный степте (Мырзачёльде) ГПУ-нынъ терджиманы эдим.
Озьбекистанда кениш къапавлар башлагъан сырада мени де, агъамны да якъаладылар.
Озьбекистан Джумхуриетинде эрзакъ комиссары эди, агъамнынъ япкъанларыны айтсам, ГПУ мени сербест быракъаджакъ.
%Агъам озюне къоюлгъан къабаатларны ред этти.
Бу алда биримизге инансалар, дигери гъайып оладжакъ.
Я мен, я о.
Экимизден биримиз ичюн къуртулыш ёкъ.

Бири-бирине къаршы къоюлгъан эки къардаш.
ГПУ-да чалышкъанына бакъмадан, бири мытлакъ ольдюриледжек.
Иште, бу режим бойле эди, чалыштыртып, макъсадкъа иришильген сонъ, яшамакънынъ аджети къалмай.

Омар Файзулинни акъшам уджреден алдылар.
Генчнинъ булунувындан манъа бир зарар кельмеген олса да маневий джеэттен пек эзильдим.
Мен къапалгъанымдан берли ГПУ мемурларындан гъайры къонушкъан биринджи адамым шу озьбек генчи эди.
%Эм о къонушыркен, озь вазиетимни тюшюнмеге вакъыт буламадым.
(Сенелердже сонъ бильгениме коре, Омар Файзулин он секиз йылгъа къапатылгъан, агъасы 61 аркъадашынен берабер къуршунгъа тизильген).

Бойле уджреде инсан бир кунь дегиль, бир саат биле къалмаз эди.
Не бир шей окъуй ве не де бир кимсенен къонушам.
Тюшюнджелерим эр ань мени богъмагъа азыр тургъан бирер иблиске чевирилелер.
Тахта сетке узанып, юкъламакъ я да тюшюнмемек истейим.
Мумкюн дегиль.
Тёпемдеки козетюв пенджереси бирден гурюльтинен ачыла.
Еримден атылып турам, пенджере аман къапала.
Синъирлерни бозмакъ ичюн бундан даа эйи усул олмаз, кимерде эшитильген асабий къахкъахалар, ферьядлар, куфюрлер инсанны делиртеджек киби эди.

Бир саба эди.
Янымдаки 11 номерли уджреге бирисини кетиргенлерини анъладым.
Къапы ачылып-къапалгъан сонъ, кельген адам къапыны дёгерек, багъырып башлады.
Сиясий махбюслер янына кетмек истегенини айта, эр кересинде куфюр сёгюне.
Бу багъырувлардан нетидже чыкъмайджагъыны анълагъан сонъ, мевхум бир телефон къонушмасына башлай.
«Ало, Алоо...мсье Папашенко».
Папашенко сиясий болюкнинъ башы эди.
Уджре къомшум телефон лакъырдысыны Папашенконы чагъырмакънен башлай, сонъра большевиклерни агъыр куфюр сёзлернен сёге ве тына.
Бир муддет сонъ татлы бир сеснен франсызджа Марсельезаны йырлай, сонъуна якъынлашкъанда окюр-окюр агълап башлай ве бир увултынен битире.
Бутюн бу арекетлеринден анълагъаныма коре, янъы кельген махбюс бир дели эди.
Япылгъан ишкенджелер оны бу алына кетиргендир.
Амма кене де зулум битмеген.
Онынъ бойле багъырувлары, къонушмалары сакъчыларны ачувландыра.
Заваллы адамны байылып къалгъандже дёгелер.

Амма о кене айны шейлерни япмакътан вазгечмей, Папашенкогъа телефон эте, большевиклерни куфюр сёзлернен сёге, Марсельезаны йырлай ве агълай, сонъ кене котек ашай ве байылып къала.

Эр шейге бакъмадан, бу адам бир васта эди.
Чекештирюв вастасы...
Эр кунь бу шекильде онынъ сачма сёзлерини динълемек, котеклениркен, джан-фигъан ферьядына даянмакъ мийимни аст-усть этти.
Затен, макъсад да бу дегиль экенми?

Ташкентке кельген сонъ не къадар вакъыт кечкенини бильмейим.
Бельки эки ай олгъандыр.
Бу ердеки аят акъикъатен де пек фаджиалы эди.
Он биринджи номердеки заваллыны динълей-динълей Марсельезаны эзберледим.
Бельки, меним киби о бир камералардаки махбюслер де франсыз миллий маршыны огренгенлердир.
Бу дели къомшум бир муддет сонъра башкъа ерге авуштырылды.
Не ерге алып кеттилер, акъибети не олды?
Мен де рухий джеэттен пек эзгин эдим.
Заман-заман инсанлыгъымны гъайып эте, тюшюнмекни унута эдим.
Энъ табиий ихтияджлардан олгъан ювунмакънынъ биле муайен бир куню ёкъ эди.
Эр кунь 400 граммлыкъ къара чавдар отьмегинен къокъугъан балыкъ ве тары шорбасыны емеге гъайрет этем.
Ювунып, темизленмек ихтияджы пек кучьлю эди.
Бир гедже ярысында ичери кирген сакъчылар хаммамгъа алып кетеджеклерини айткъанда къуванчымдан тап шашмаладым.
Къоркъып уянгъаным ичюн олса керек, башым пек агъыра.
Бутюн бу хорлукъларгъа бакъмадан, келеджегим бундан да бетер оладжагъыны тюшюнерек, Танърыгъа шукюр этмектен башкъа чарем ёкъ эди.
