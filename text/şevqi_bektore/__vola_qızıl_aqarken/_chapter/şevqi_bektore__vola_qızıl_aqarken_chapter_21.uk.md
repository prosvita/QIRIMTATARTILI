## ГОЛОД

Першою моєю акцією на правах старійшини камери була голодовка.
Ця звістка відразу рознеслася по тюрмі.
Другого дня до камери прийшов начальник тюрми, зачитав постанову управління ОГПУ Москви.
Документ засвідчив, що згідно зі статтею 58 пункту 11 Радянського кримінального кодексу Шевкія Векторе засуджено до десяти років позбавлення волі.
Місцем відбуття покарання було визначено один з таборів Середньої Азії.
Це був унікальний випадок: до цього часу жодного із в’язнів не знайомили з вироком.

Оскільки мене вже засудили і я мав відбувати покарання у трудовому таборі, спробував довести начальнику тюрми, що мене не мають права тримати у цій камері.
І я триматиму голодовку до тих пір, поки мене не відправлять до табору.
Начальник тюрми мовчки залишив камеру, при цьому сильно грюкнув дверима.


Три доби я пролежав на тахті.
І коли, здавалось, сили зовсім залишили мене, до камери увійшли караульні.
Вони перенесли мене в інше приміщення, поклали на тахту.
Лікар, який нахилився до мене, наказав відкрити рот.
Я відмовився.
Тоді він притис до губ пляшечку з якоюсь рідиною і почав лити.
Рідина потрапила до рота, але я її спробував виплюнути.
Не вдалося.
Скільки часу в мене залили ліки я вже не пам’ятаю.
Прийшов до тями вже у своїй камері.
А через декілька годин мене потягли нагору, до керівництва.
Від послуг конвоїрів відмовився, спробував йти сам.
Але які то були муки!
І хоча перед собою я бачив тільки червоні і чорні кола, тримаючись за стіни я все ж-таки просувався вперед на власних ногах.
Нарешті мене зупинили перед дверима.
Вони були позначені цифровою 15. “Отже мене привели до Верховина”, — подумав я.
Зібрав останні сили.
Не хотілося, щоб комуніст подумав, що у катівнях ГПУ людину можна зламати фізично або морально.
З гордо піднятою головою я переступив поріг.

Мені важко було стояти.
Тіло не слухалось, воно розгойдувалось з боку в бік.
З ледь прихованою посмішкою Верховин деякий час спостерігав за мною, а потім поблажливо запропонував присісти.

Ще трохи і я впаду.
Це відчував я і Верховин.
Та все ж я твердо відповів:

— Ні.
Я не хочу і не буду розмовляти з вами.
Можу погодитись на розмову з начальником особливого відділу ГПУ, або ж з начальником ГПУ.

Посмішка зникла з обличчя Верховина.
Він постукав пальцями по столу, ніби роздумуючи.
Потім натиснув на кнопку.
Увійшов караульний.
Верховин наказав: “Стережи його”, а сам вийшов.
Невдовзі він повернувся і наказав йти за ним.

Зібрав всі сили, прикусив нижню губу, потягнув за ним ноги.
Добре, що йти було недалеко, у сусідній кабінет.
Гладкий його господар був затиснутий в уніформу з погонами.
Вказівним пальцем тицьнув в бік стільця і наказав:

— Сідай.

— Дякую, я постою.

— Твоя впертість недоречна.
Ти ледь тримаєшся на ногах.

Я дійсно вже не міг стояти.
Поволі опустився на стілець

— Чого ти хочеш від нас? — почув я зненацька відповідь.
Від несподіванки навіть хмикнув.

— Дивне запитання.
Нічого.
А от що ГПУ потрібно від мене, ніяк не можу зрозуміти.

— Голодовку оголосив.
Ми що, розбійники якісь?

— Про всіх не скажу, а оцей, — показав на Верховина, — справжній злочинець.

Він подивився на мене, на Верховина.
Наказав йому залишити кабінет і відразу почав кричати:

— Хто тобі дав право ображати радянського чиновника?

Потроху сили почали повертатися до мене.
Думки прояснилися:

— Так, він злочинець.
Тільки злочинці грають життями людей..
Він забороняє мені бачитися з дружиною, дітьми...

Під час моєї коротенької промови господар кабінету невідривно дивився на мене.
Потім взяв зі столу газету, розгорнув її і прочитав: “Радянська влада у зв’язку із закінченням будівництва Біломорканалу дала амністію сімдесяти п’ятьом тисячам ув’язненим...”

Яке відношення має це повідомлення до мене?
Тим пак, комуністичний режим ніколи не оголошував амністію арештантам.
Амністія означала розстріл.
Ясна річ, що усе це написане підла брехня.
Я перебив гепеушника:

— Це повідомлення до мене не має ніякого відношення.
Чому мене, безневинного, цілий рік утримують у камері?

— Чого ви хочете від нас?

— Я хочу дізнатися міру своєї вини.
Якщо я винний — покарайте, якщо ж ні — відпустіть на свободу.
Я хочу повернутися до сім’ї.
А тримати мене у невіданні — потурати злочину проти людяності.

Тон гепеушника змінився:

— Товариш Бекторе, заяву, де ви просите відправити вас до трудового табору, я передав начальнику ГПУ Москви.
За п’ятнадцять днів буде відповідь.
Якщо ж відповіді не буде, зможеш розпочати голодовку.
А от листа до сім’ї напиши, виклич дружину і дітей на побачення.
Я відправлю цього листа спеціальним кур’єром і покажу повідомлення про отримання листа.
Згоден?

Я ледь не знепритомнів від почутого.
Хотілося одночасно сміятися і плакати.
Я почав вдивлятися пильно в очі гепеушника: чи правда це?
Чи можна йому вірити?

А він, наче читаючи мої думки, продовжив:

— Більше того, що я щойно зробив для тебе, на разі пообіцяти нічого не можу.
Пізніше подумаю.
Бери олівець, папір і пиши листа до сім’ї.

Рука тремтіла.
Довго не міг опанувати собою.
Нарешті написав дружині, що живий, хочу побачитися з нею.
Нехай вона їде до Ташкенту.

Гепеушник поклав листа до конверта і пообіцяв відразу його переправити адресату.

До камери я повертався зовсім іншою людиною.
Вже у камері, на тахті, уява малювала зустріч в Ашхабаді з дружиною і дітьми.
Незчувся, як вперше за багато тижнів спокійно заснув.
