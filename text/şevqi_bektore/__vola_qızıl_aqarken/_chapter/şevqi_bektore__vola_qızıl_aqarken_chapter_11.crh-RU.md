## ОГЪУЛ БАБАСЫ ИЧЮН МЕСУЛЬ ДЕГИЛЬ

Кучюктен буюккедже эр кес незарет алтында.
Большевиклер бу ишни о къадар илерилеттилер ки, система алына кетирдилер.
Анкета денильген бир усул тедбикъ этильмеге башланды.

Бир кунь акъшам эвге келип, ярынки дерслерге азырлана эдим.
О акъшам кичик огълумнынъ урькек бир алы бар эди.
О балалар багъчасына къатнай эди.

Тена бир вакъыт тапып, бала яваштан манъа якълашты ве къулагъыма:

— Баба, бугунь балалар багъчасында манъа анкета толдурттылар, — деди.
Сонъра даа яваш бир сеснен: «Ананъ, бабанъ Аллагъа ишаналармы?», дедилер.
Ишанмайлар, дедим.
Яхшы айткъаныммы, баба?
Аркъадашларым Коля ве Таня да ойле сёйледилер.

Не джевап береджегимни шашырдым.
Беш яшындаки баладан бойле сорала билирми?
Бу насыл видждан.
Эгер «эбет, ишаналар» деген олса, озю бильмеден бизим ичюн фена бир акъибет азырлайджакъ эди.
Коммунист режими динни-иманны бойле этип йыкъа.
Бу тазйыкъ адамларны ялан айтмагъа меджбур эте.
Орталыкъта демократия ёкъ, террор исе эп къуветлене.

Огълум о кичик къафасынен эпимизни къуртаргъан.
Кулюмсирейджек олып тырыштым:

— Эбет, огълум, догъру айткъансынъ.
Шай амма сен Аллагъа ишанасынъмы?

— Табий, инанам, баба.

— Аферин, огълум.

Бала сёйлегенлеринден ве меним айткъанларымдан мемнюн олып, ойнамагъа башлады.
Оюнджакъларынынъ янына кельген сонъ бир ань эвельси лафлар къафасындан силинди.
Мен исе эп тюшюнем, чюнки балаларымнынъ Танърыгъа инангъанларыны, динлерине багълы къалмаларыны истейим, коммунистлернинъ бунъа насыл мани ола биледжеклерини анъламагъа тырышам.
Ана-баба ве эвлят мунасебетлерини зайыфлатмакъ, къоранта мунасебетлерини перишан этмек истеген большевиклерге коре Танърыгъа ишанмакъ буюк джинает эди, чюнки олар Алланы ве динни бир тамам инкяр этелер.

Алланы инкяр этюв фикрининъ байракъдары Ленин эди.
«Дин теселли бериджи бир афьёндыр.
Инсанларны Алла яратмады.
Инсанлар Алланы яраттылар» деп, маневий ишанчларны ёкъ этмек гъаесини кутти.
«Хусусий мулькчиликке базангъан дин, девлет ве укюмет зорбалыкътыр.
Бу зорбалыкъны биз иджат этмедик.
Зенгинлер сыныфы тюшюнип чыкъарды.
%Пролетар сыныфыны къул киби истисмар эте бильмек ичюн динни тюшюнип тапкъанлар, Алланы тюшюнип чыкъаргъанлар, пейгъамберлер, укюмдарлар, ханлар, бейлер озь менфаатларына коре аиле, мулькиет, ватан, видждан, инсан, инсаниетлик киби гъаелерни тюшюнип чыкъара, халкъны къандыра, бойледже, эллериндеки икътидарны муафаза этелер.
Биз зорбалыкънен иш корьмеймиз ве зорбалыкъ истемеймиз.
Итираф этемиз ки, шимди совет девлети де бир девлет олгъаны ичюн шубесиз зорбалыкътыр.
Лякин совет девлети шимдилик зарур мувакъкъат бир девлеттир.
О тарихта ве ер юзюнде екяне пролетар девлетидир.
Онынъ этрафы капитализм девлетлеринен сарылы.
Олардан къорунмакъ ичюн девлетке ве ордугъа мухтаджмыз.
Ер юзюнде сыныфсыз коммунист девлети къурулгъан сонъ дженнетке ихтиядж къалмайджакъ ве дюнья дженнетке дёнеджек, ондан сонъ пролетар сыныфы сербестликте ве ферахта яшайджакъ.
Факъат шимди бир чокъ зорлукъларгъа, кучьлюклерге ве марумиетлерге къатланмалы».

Ленин ве дигер большевик лидерлери бунынъ киби манасыз, мантыкъсыз, дадсыз нуткълар, гъаелерни ортагъа ташлайлар.
«Огъул баба ичюн месуль дегильдир» шиарыны ортагъа чыкъардылар.
Лениннинъ ортагъа аткъан ве сонъра бутюн коммунистлер бирдемликнен къолтуткъан фикирлер булар эди.
Бунъа бакъмадан, инсаннынъ шахсиетини тайин этмек ичюн къулланылгъан анкеталарда энъ муим ери шахыснынъ сой ве несилине аит суаллер эди.
ГПУ анкета вастасынен эксери алларда истегенлери малюматларны ала биле эдилер.