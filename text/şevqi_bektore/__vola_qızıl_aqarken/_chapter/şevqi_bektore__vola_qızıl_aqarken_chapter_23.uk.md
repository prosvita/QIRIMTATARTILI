## ДОРОГА ДО ТАБОРУ

Вранішнє сонце обережно торкнулось гір, а потім, піднявшись вище, заполонило теплом навколишній світ.
З того часу, як я був у в’язниці, нічого не змінилось.
Мій погляд поспіхом торкається одного обличчя, другого, третього...
Побачити хоча б одного знайомого.
Дарма.
Не бачу нікого.

1933 рік, листопад.
Я залишав приміщення Ташкентського ГПУ у супроводі двох караульних.
Вони підвели мене до машини і, коли ми разом влаштувались, машина рушила з місця, як мені сказали, у центр відправки. “Центр” розміщувався за містом у старому караван-сараї.
Мене повели у лазню, там видали табірний одяг та номер.

Перевалочний табір, це — окремий світ.
В’язні тут ділилися на три класи.
До першого входили ті, хто виконував найтяжчу працю, другому класу доручалась робота, виконання якої вимагала більш легкого фізичного навантаження.
Всі інші виконували звичайну роботу.
У відповідності до цього поділу в’язні отримували їжу та одяг.
Темний рушник, жакет з панталонами із зміною нижньої білизни видавалися першим, майже новий одяг носили представники другого класу, а от лахміття свідчило про те, що в’язні, вбрані в нього, належать до третього класу.

Мені видали латаний одяг.
Отже, я — представник другого класу.
На шию повісили дощечку з цифрами — 62441.

У таборі побачив двох узбецьких хлопців, які сиділи зі мною у одній камері.
Зрадів: хоч хтось є знайомий.
Вони працювали двірниками.
Влаштували і мене.
Прибираю кабінети начальників у “центрі”. Робота не така вже й важка, але після мого перебування у темних і прохолодних камерах протягом двадцяти місяців, болить все тіло.
Добре, що мені дозволили вночі спати у коридорі: хоч якийсь перепочинок.

У “центрі” було зібрано більше десяти тисяч чоловік, які чекали на відправку до місця відбуття покарання.
Серед них був і колишній керівник республіки Таджикистан.
Бараки, зведені з очерету і глини швидше нагадували решето, ніж місце, де мали перебувати люди.
Тому вони влаштовувались на нічліг просто неба.

Тут діяли свої закони: більш сильні знущалися над немічними, відбирали у них гроші, одяг, постіль.
У цьому перевалочному таборі я провів десять днів.
На одинадцятий, тих, кого мали відправляти етапом у місця відбуття покарання, почали виводити по одному.
Солдати проводили ретельний обшук, вилучаючи все, окрім миски і кухля та двадцяти п’яти карбованців, — навіть папір, ручки, книги.
Викликали і мене.
Після обшуку я приєднався до групи, яка складалася зі ста п’ятдесяти чоловік.
Щільним кільцем нас оточили солдати з вівчарками і ми вирушили на станцію Ташкент.
Дорога була неблизькою, знесилені люди, ледве пересували ноги.
Солдати брудною лайкою і багнетами намагалися прискорити нашу ходу.
Нарешті ми дісталися станції, де на нас вже чекали товарняки.
Нас поділили на три частини і наказали заходити до вагонів.
Кожна група ув’язнених отримала парашу, десять буханців хліба, п’ятдесят порцій солоної риби.
Солдати замкнули двері.
Через деякий час вагон шарпнувся, застукали колеса і ми зрозуміли, що нас кудись повезли.

В’язні, які опинилися разом, не знали один одного.
Трималися насторожено: а раптом тут є агент ГПУ.
Та врешті-решт спільна біда почала нас зближувати.

Як довго ми їхали!
Ніколи в житті, здавалося мені, я нікуди так довго не їхав.
За дверима вагону жалібно виє вітер.
Прислухаюся до нього.
Де ми?
Мабуть, у степу.
Через деякий час зупинка.
За дверима про щось балакають солдати, розриваються пси.
Нас не випускають.
Хоча б ковток свіжого повітря!
Нема чим дихати.
Біля мене юнак з Криму безупинно повторює таблицю множення.
Промовить: “Сім разів по сім...” — і починає матюкатися, потім сміятися, знову лічити.

Я дуже втомився.
Молюся аби поїзд не зупинявся так часто, бо вже не витримую того запаху, що замісило повітря з риби, поту, екскрементів.
Коли ми їдемо, сморід залишає вагон через численні щілини.
І тоді всі піднімають голови догори і починають жадібно вдихати повітря.
Одному в’язню дісталося місце біля параші.
Бідолашний він цілий день блював, а потім втратив свідомість.
Інший зірвався з місця, кинувся до дверей, почав битися об неї головою.
Ні в кого з нас не було сил піднятися, щоб втримати і заспокоїти його.
З рота в нього пішла піна, очі вирячились, кров залляла обличчя...
Аби не бачити цього жаху я заплющив очі.
Невдовзі все припинилось — чоловік помер.

На п’ятий день поїзд зупинився.
Двері відчинились і нам наказали виходити.
Я першим зірвався з місця і, не звертаючи увагу на зливу, зістрибнув на землю.

Нас привезли на станцію Зіядін.
Приміщень майже не було: скільки сягав зір — розкинувся голий стен.
Нас знову вишикували у колону і наказали рухатися.

Дощ не вщухає.
Поволі просуваємося вперед, місимо грязь.
Йти все важче.
Поруч зі мною крокує похилого віку киргиз.
Коли ми виходили з вагону, він настільки погано виглядав, що гадалось — це його остання дорога.
А зараз я намагався не відстати від нього.

Вже декілька годин ми йдемо без відпочинку.
Люди не витримали такого темпу.
Хтось попереду колони впав.
Всі зупинились.
Багнети солдатів примушують йти далі.
Відчуваю, що сили залишають мене.
Киргиз прошепотів: “Не здавайся, тримайся за мою руку”. Пролунав постріл: ще чиєсь обірвалось життя.
Грязь засмоктує взуття.
Один з в’язнів нахилився, щоб допомогти руками витягнути ногу і відразу впав: солдат вдарив його прикладом по голові і відразу вистрелив.

Пізніше я взнав, що відстань від станції до табору, який був розташований на бавовняному полі у заплаві річки Заравшан, становила дванадцять кілометрів.
Ми подолали цей шлях за п’ять годин.
Перед табором нас обшукали і запустили за колючий дріт.
Ми пройшли через дві перепони.
Першою була яма завширшки метрів з п’ять, глибина її становила три метри, а другою — п’ятиметрова контрольна смуга.
А ще довкола гарчали вівчарки.

Нас знову поділи на групи.
Відпрацювавши у другому відділенні табірного управління, мене перевели у табір постачання.
