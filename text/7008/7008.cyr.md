### САГЪЛЫГЪЫМЫЗНЫ КЪОРЧАЛАВ ОГЪРУНДА

_Юрек дертлерине мельем берген эким ве алим_

Якъында Акъмесджитте, Луговая сокъагъындаки район хастаханесинде булунмакъ сыра кельди. Шу вакъытта биринджи къатта ерлешкен умумийхасталыкълар болюгинде девалангъан эки къадын арасында субет дикъкъатымны джельп этти. Олар юрек хасталыкъларыны девалагъан эким Эльвина Якъубова акъкъында айтып, оны пек макътадылар.

Бизим халкъ арасында яхшы мутехассыслар, шу джумледен тиббият саасында, аз дегиль. Олар акъкъында язмакъны, миллетимизге танытмакъны озюме бордж, деп саям. Чюнки олар эр джеэттен алгъышкъа ляйыкъ инсанлар.

Бир афта кечер-кечмез, вакъыт тапып, больге хастаханесине махсус Эльвина ханымнен танышмакъ ичюн бардым. Амма о куню эким Акъмесджиттеки тиббият университетине кеткен. Онынъ ичюн мен болюк мудиреси Софья Нарушеванен корюштим.

— Эльвина Февзиевна бизде тек бир оданы, яни, 4 хастаны алып бара. Чокъсу вакъыт исе оджалыкъ фаалиетинен огъраша, талебелерге тиббият инджеликлерини огрете. Оджа оларакъ, назарий бильгилерини амелиятнен багълай. Четэль талебелеринен мешгъулиетлерни инглиз тилинде алып бара. Тиббият илимлери намзети, озь саасында терен бильгиси олгъан, юксек ихтисаслы экимледен бири.

Хасталаргъа пек мераметли мунасебетте олып, оларнынъ ишанчыны къазана, хасталыкъны эр тарафтан огренип, догъру изарны (диагноз) ве тедавийлевни бельгилей. О, ишине месулиетли, озь устюнде даима чалышкъан, дюнья тиббият янъылыкъларына дикъкъат эткен ве олардан файдалангъан экимлерден, — деди мудире.

#### Баба тевсиелери эр адымда тасдикълана

Эки-учь куньден Эльвина Якъубованен шахсен таныштым. О мени эвине давет этти.

Бир кереден эвде миллий рух укюм сюргени козьге чарпты. Софрада миллий емеклер, балалары Надир ве Юртер, хошкельди айткъан сонъ озь одасына къайттылар ве анасыны раатсызламадылар. Биз экимиз тынч муитте джиддий субетлештик.

Бу алчакъгонъюлли, саф юрекли кадын озюни алып барышынен, незакетлигинен акъикъий зиялылар къорантасында осип буюгени козюме чарпты. Факъат зенаат акъкъында дегиль, чешит мевзуларгъа гъает меракълы ве сагълам фикирлер бильдирди. О иле чокъ саатлер девамында субетлешмек ве бу субеттен зевкъ алмакъ мумкюн эди. Эльвина ханым КъМП университетининъ ректоры Февзи Якъубовнынъ къызы олгъаныны тек субетимиз девамында бильдим. Бу аджайип инсан ве экимни окъуйыджыларгъа таныштырмакъ истегим даа да артты.

— Меним анам, Зение Якъубова умумий хасталыкълар экими (терапевт) олса да, чокъ вакъыт юрек хасталыкъларыны девалады. Эвимизге чокъ адам келе тургъан. Анам къолундан кельген ярдымны косьтере эди. Хастаханеде невбетчилик япа, бизге дикъкъат айырмагъа вакъты биле къалмай тургъан. Бабам да даима илим-феннен огърашкъан инсан. Биз эксериетле онынъ аркъасыны коре эдик. О мунтазам суретте бир шейлер окъуй, китаплары маса устюнде обаланып тура эди.

Анамнынъ зенаатыны сайлагъаным — мени юрек хасталыкълары мутехассыслыгъы джельп этти. Бу макъсатны озюме къойдым ве мектепни аля ишаретлернен окъуп битирдим. Физика, риязият фенлерини де енгиль менимсей эдим. Мектепте окъугъан вакътымда даима олимпиадаларда иштирак эткеним хатырамда.

Бабам манъа пек яхшы бир огют берген эди. О манъа:

«Къызым, мен яшлыгъымда баягъы хаталар яптым, сен шу янълышларны япма. Чокъ вакътым джемаат ишлеринен огърашмакъкъа кетти. Адамларнен корюшип, субетлешип, ишим чокъ ерлерге кетмекни талап этти, лякин мен шу зая кеткен вакътымны илим-фен иле огърашып, китаплар, техникий эдебият окъугъан олсам, илимге зияде файдам тиер эди, деп тюшюнем.

Алим тек феннен огърашмакъ керек. О вакъыт буюк джиддий кешфиятлар япмакъ мумкюн. Сен тек тиббияткъа берилип, чалышмакъ керексинъ. Илим-фен озюне гъает муреккеп, озюне джазибе къуветинен чеке, бутюн барлыгъынъны багъышлап, онъа садыкъ къалмакъ лязим», — деди.

Осьмюр чагъымдан тиббиятнен багълы эдебиятны окъуп башладым эм де инглиз тилинен джиддий огъраштым. Шимди четэль талебелерге дерс алып баргъанымда инглиз тилини бильгеним огюме чыкъты. Аслында, бабам берген тевсиелери эр адымда тасдикълана.

Субет девамында Эльвина акъкъында баягъы къайдлар яптым. Мектеп чагъында олгъанда, тиббиятнен бир сырада кяинат, электроника, хасталарнынъ девалав джерьяны, хастаны тюзельтмек ичюн нелер япылмасы шарт киби меселелер устюнден онынъ къафасыны ёра эди.

Онынъ авеси о къадар терен эди ки, о та мектеп чагъында юрек девалав мевзусына багъышлангъан ильмий теткъикъатлар эсасында маруза язды, Къазахыстаннынъ эвельки пайтахты Алма-Атыда оны алимлер огюнде окъуп, алгъыш къазанды. Халкъымызнынъ векиллерини четэльге ёлламагъа ясакъ олса да, Эльвина биринджиликни эльде эткени себебинден Алманиягъа барды.

1981 сенеси Ташкентте, орта тасиль мектепни алтын медальнен битирип, Ташкент девлет тиббият институтына, девалав шубесине окъумагъа кирди. Оны 1987 сенеси имтиязлы дипломнен битирип, экимлер ихтисасыны юксельтюв институтынынъ юрек хасталыгъы ве оны догъру сечип алув кафедрасында аспирантурагъа кирип, зенаат инджеликлерини огренмекни девам этти.

Еди йыл девамында Эльвина ханым баягъы хасталарнынъ юрегини тешкерип, незарет этип, оларнынъ вазиетлерини козьден кечирип, ильмий тешкерювлер, теткъикъатлар алып барды. Онынъ тиббият илиминде япкъан кешфиятлары нетиджесинде «Хастанынъ агъыр вакътында юрекадале ичтелефи (инфаркт миокарда) хасталыгъына огърагъанда аллапинин ве стрептокиназин иляджларнынъ тесири алтында семерелиликке иришюв» деген мевзуда ильмий ишни къорчалады ве 1996 сенеси тиббият илимлери намзети унваныны казанды.

#### Ильк талапны озюнъе, сонъра исе дигерлерине япмалы

1997 сенеси Эльвина Якъубова аилесинен Ана-Ватангъа авдет олды. 2005 сенесинден о, больге хастаханесинде чалыша, бундан эвель экимлик фаалиетини дженк ветеранлары госпиталинде алып барды.

Зенааты боюнджа Эльвина ханымнынъ энди 23 йыллыкъ теджрибеси бар. О, Къырым тиббият университетининъ тедавийлев кафедрасында чалыша эм де Акъмесджит район хастаханесинде юрек хасталарыны девалай. О, озь талебелерине берген назарий бильгилерни амельде нумайыш эте ве гъает семерели устазлыкъ япа. Онынъ фикириндже, инсан энъ-эвеля озь сайлагъан зенаатыны севип, джан-юректен янашмакъ керек. Ильк талабыны озюне, сонъра исе дигерлерине япмалы.

Зенаатта месулиетлилик, озь устюнде чалышмакъ, ишине бутюнлей берильмек киби чизгилер гъает муим ер ала. Тек озь зенаатына садыкъ инсан мувафакъиетке ирише биле.

Бизим миллет векиллери юксек севиели мутехассыс олса биле, эвине къайткъан сонъ багъ-багъчаджылыкъ, фиде асрамакъ ве дигер ишлернен огърашмакъ меджбур. Дигер миллет векиллери бу ерине озь ихтисасыны котермек устюнде чалышалар.

Хастагъа дикъкъат, татлы сёз, эйи мунасебет керек ола. Эким ичюн, о тедавийлеген инсан тюзельсе, олюм панджасындан къуртулса, энъ буюк къуванч ве мукяфаттыр, дей Эльвина ханым.

Бу йыллар ичинде о, дефаларджа бакъкъан, девалагъан ве онынъ тедавийлевинден енгиллик корьген хасталар экимни алгъышлайлар. Эмек фаалиетине ёлбашчылар да къыймет кесип, енъишлерини фахрий ярлыкъларнен къайд эттилер.

Тиббият илиминен огърашмакънен бир сырада Эльвина ханым аналыкъ борджуны да бутюн месулиетинен одей. Онынъ огъуллары миллий тербие корелер. Эвинде даима низам ве тертип укюм сюре. О, акъикъий къоранта саибеси, аят чырагъыны сёндюрмейджек къадынлардан биридир.

#### «Шукюрлер олсун, эвлятларымдан разым»

Эльвина ханымнен корюшкен сонъ бабасы Февзи агъанен тесадюфен сокъакъта расткельдим. О, манъа къызы акъкъында севинип ве гъурурланып, меракълы икяе этти.

— Эбет, къартларнынъ лафы бар: къаргъа баласыны аппагъым, кирпи — йымшагъым, деп север. Онынъ ичюн озь баламны макътамагъа манъа къолайсыз келе. Лякин, башкъа тарафтан, ана-бабадан зияде баласыны ким биле?

Эльвина та балалыкътан пек джиддий ве месулиетли эди. О, къыйналмай, чекишмей окъуды, чюнки онынъ отькюр зеини, къавий руху, истидаты олгъаны балалыкътан белли эди. Мектеп олимпиадаларында сыкъ иштирак эте эди. Догърусы, мектепте оны даима сечип, ярышларгъа ёллай эдилер. Чюнки оджаларда, о биринджиликни алып келир, деген эминлик бар эди. Мен атта мектепке барып, мудирге шикяет эткен эдим:

«Къызым дерслерге кереги киби азырланып оламай, чюнки оны даима олимпиадаларгъа, ярышларгъа ёллайлар. О, дерслерни къачыра. Эбет, о мектеп ичюн нуфузлы ерлер, мукяфатлар къазангъаны сиз ичюн яхшы, лякин о бильгисиз къалмазмы?», — деген эдим.

Мудир исе манъа мешур физиолог И. Павловнынъ сёзлерини мисаль кетирди: «Мектеп озюнинъ талебе сайысынен дегиль де талебелернинъ шан-шуретинен бельгиленир». Ве: «Къызынъыз гъает истидатлы. Дерс къачырса да, эр даим сыныфта огде кете, чюнки афызы къавий, фенлерни енгиль менимсей. Эгер онъа къошма вазифелерни юклемесек, о окъувдан безе биле.Эгер Эльвина физиканен огърашса, илериде, бельки, бир муим, джиддий кешфиятлар япар», — деди.

Керчектен де Эльвина физика боюнджа тестлерден кечип, Ломоносов адына Москва девлет университетининъ физика шубесине алынды. Дёрт саат девам эткен тестлевден бир саат ичинде бутюн вазифелерини япып чыкъты. Лякин анасы Эльвинанынъ Москвагъа окъумагъа кетмесине къаршы чыкъты. Миллетимизде къыз бала узакъларгъа кетип окъумасы адет этильмеген. Ана баласы янындан кетеджегини ичине сыгъдырамады: «Балаларымыз янымызда олса, раат юкълармыз, каарь-къасеветке даянып отурмамыз, не ашагъаны, не кийгенлерини билирмиз», — деди.

Нетиджеде, Эльвина анасынынъ зенаатыны сечти. Ким бильсин, бельки, физиканен огърашкъан олса, аджайип алим олур эди. Лякин о зенаата янълышты демек олмаз. Бу зенаатына да пек джиддий янашты ве яхшы мутехассыс олды.

— Кечкен йылы, эшиткен олсанъыз, Киевге барып, юрек хасталыкълар меркезинде амелияттан кечтим. Къызым меним янымдан кетмеди. Андаки профессорлар Эльвинанынъ бильгисине назар-дикъкъат этти, юксек къыймет кестилер.

Шукюрлер олсун, эвлятларымдан разым. Шейтан арабасына минмедилер, экиси де джемиетке файда кетирип, илимнен огърашып, юзюмни ерге бакътырмайлар. Эндиден сонъ да ойле олур, деген умюттем, — екюнледи Февзи агъа.

#### Юрек хасталыкъларындан сакъланылмакъ ёллары

Субетимиз девамында меним риджамнен Эльвина Якъубова баягъы файдалы тевсиелер бильдирди. Юрек хасталыкълары чешит тюрлю ола, лякин сагълам омюр тарзы кечирмекнинъ, беден тербиесинен огърашмакънынъ, эдждатлар арасында юрек хасталары раскельмегенининъ буюк эмиети бар.

Тютюн, ракъы-шарап ичмекнинъ де зарары буюк. Буюк шиддетнен кечкен асабийленюв, кедер, атта къуванч юрекке тесир эте биле. Онынъ ичюн инсан дуйгъуларыны да назар астында тутмакъ керек.

Юрек хасталыкълары янгъылы (воспалительный) эснасларнынъ нетиджесинде пейда ола биле. Чюнки мадде алмашувнынъ денъишмеси, бозулмасы нетиджесинде дамарлар зарар коре. Къан дамарлар инджерсе, яни дамарфарыма (атеросклероз) юзь берсе, къан юрекке тез етип оламай. Бундан себеп юрекнинъ онъ ве сол къурсачыкълары зайыфлаша.

Юрек хасталыкълары шеджеренен багълы ола биле. Даа бир хавфлы вазиет семирмекнен багълы. Инсан чокъ арекет этмек, джаяв юрмек, джисманий тербиесине эмиет бермек, эмек ве раатлыкъны мунтазам суретте алмаштырмакъ, озюнде джошкъунлыкъ дуйгъусыны эльде этмек керек.

Бундан гъайры, йылда бир кере къан басымыны белли вакъыт ольчеп турмалы, тиббий корюктен кечмели ве зиятасвир (флюорография)ден чыкъмалы. Яни, сагълыгъыны даима козетмели.

Зарарлы алышкъанлыкътан узакъча олмалы. Чюнки тютюн, ракъы, афьён юрекнинъ душманлары.

Юрек хаста олса, такъаттан кесе. О раатлыкъ, тынчлыкъны севе, къавгъа-шаматасыз аят тарзыны талап эте. Инсан озюни сакъламагъа бильсе, хаста юрек биле оны чокъ раатсызламай. Лякин юрек бир кере ишини бозса, омюрлик тедавийленмеге керек оладжакъ.

Хасталар экимлерге мураджаат ве оларнынъ тевсиелерини эда этмек кереклер. Бундан гъайры омюринде базы къаиделерге уймалылар. Мисаль ичюн, даима вакъытында ашамакъ, тез азм олунгъан ашларгъа эмиет бермек, мумкюни къадар къасеветтен озюни узакъча тутмакъ, асабийленмемек лязим.

Эписи, шу джумледен, юрек хасталары икълим, ава денъишмесине тесирленелер. Лякин кунь тертибини догъру къурса ве юкъарыда къайд олунгъан саде къаиделерге бойсунса, табиат денъишмелерини биле енгильдже кечире билелер. Эгер хаста олмагъанлар бойле аят тарзыны сечип алса, юрек хасталыкълары, иншалла, оларны раатсызламаз.

### ТЕДЖРИБЕЛИ ЗЕНААТ САИПЛЕРИ

_Алий дереджели эким олгъан «Пифагор» Нариман бей ичюн хасталарнынъ козюнде къуванч корьмек эписинден къыйметлидир_

Къурман дживарында яша гъан къудакъардашым Ислям Кешфединовнынъ осьмюр огълу Сервернинъ бурун кемиги зарарлангъан, нефес алувда замет чеккен. О, нефесни бурнундан дегиль, агъзындан алмагъа меджбур олгъан, эм де сабагъадже богъазы къурып къала экен.

Озю яшагъан ерде хастаханедеки экимлерге мураджаат эткен. Онъа амелият керек олгъаныны айткъанлар ве Семашко адына джумхуриет хастаханесине ёллагъанлар. Хастаханеде чалышкъан теджрибели, юксек ихтисаслы амелиятчы, богъаз, бурун, къулакъ экими Нариман Небиулла огълу Хайбуллаевны тевсие эткенлер.

Ана-бабасы Серверни кетирип, шу экимге косьтерген. Нетиджеде, о бир афта ичнде амелияттан кечип, яхшы олгъан. Шимди о сербест нефес ала.

#### Болюкнинъ инкишафи

Куньлернинъ биринде Семашко адына джумхуриет хастаханесине бардым. Биринджи къатта ерлешкен ЛОР (отоларингология) болюгини таптым. Болюк мудири В. Гончарукнен корюштим, баягъы малюмат эльде эттим.

Бу сенеден башлап, джумхуриет хастаханесининъ статусы денъишкен. Бир къач ай эвельси Тиббият университети янында ерлешкен хастахане, я да Къырым джумхуриет идарелери клиник тиббият бирлешмеси, деп адландырылгъан.

Асылында бу болюк 1930-нджы сенелери ачылгъан экен. 1935 сенеси болюкте тек 20 хаста тедавийленген. Эм де екяне эким чалышкъан. Шу йылы бу болюкке эсасланып, ЛОР — хасталыкълары кафедрасы мейдангъа кетириле.

1973 сенеси мында 80 ерлик болюк тешкиль этильген. Къырымнынъ шеэр, район, койлеринден кельген хастагъа орта къулакъта чокъ раст кельген вакъытында бакъылмагъан иринълев ве сувукъланув хасталыкъларыны тедавийлегенлер. Чюнки бойле вакъытында тедавийленмеген къулакъ хасталыкълары нетиджесинде, сонъундан эшитюв къабилиети зайыфлаша эм де сагъырлыкъкъа алып бара. Къулакъ мийнен сыкъы багъы олгъан муче сайыла.

#### Хасталарны земаневий усулларнен тедавийлейлер

Болюк экимлери Украинада ве дигер мемлекетлерде отькерильген семинарларда, симпозиумларда, ильмий-амелий мунакъашаларда фааль иштирак этип, бильги даирелерини кенишлетмеге наиль олалар.

2007 сенеси Киевге барып, тимпанопластика боюнджа бильги алдылар. 2008 сенеси Курск шеэрине де эндоскопия, эндоназаль амелиятчылыкъ боюнджа махсус ихтисасны кечип кельдилер.

Ал-азырда болюк хасталыкъны догъру сечип алув, аллергияны бельгилев, прик-тест усулыны ишлетмек ве аллергия ринитлерини тедавийлев эм де полипоз шекиллерине эмиет бермек киби проблемлер устюнде чалыша.

Йыл-йылдан къулакъ амелияты, оны сагъламлаштырув, эндоскопик амелият, хурулдамакъны токътатув боюнджа амелиятларынынъ сайысыны чокълаштырмакъ макъсады козьде тутула.

Айны заманда ЛОР болюгинде земаневий усулнен хасталыкъны тез ве догъру бельгилев, тедавийлев эшьялары бар. Олар арасында эндоскопик, микроскопик, лазер, радиоамелият алетлери хасталаргъа аз вакъытта юксек севиеде ярдым косьтермеге азыр.

Болюкте четэль эм де озюмизнинъ энъ янъы усулларнен сувукъланув ве аллергия саесинде зарарлангъан къулакъ, бурун, богъаз хасталыкъларыны тедавийлевге бутюн имкянлар яратылгъан. Бунъа коре земаневий талапларгъа джевап берген амелиятчы да земаневий, уйгъун алетлер де бар.

Бурун ичинде, онынъ янында пейда олгъан кийик эт осюв киби аллар буруннен богъаз арасында, танълайнен богъаз багълангъан ерде, къулакъта раст кельген хасталыкълар амелият кечирилип, яхшы нетиджелер бере. Эскирип къалгъан сувукъланувдан келип чыкъкъан бурун хасталыкълары да семерели тедавийленелер ве хасталар тюзелелер.

Сарсынтыларгъа огърагъан вакъытта бурун кемигинде денъишмелер олмагъа башлай. Кет-кете нефес алув зайыфлаша. Бойле алларны да бу болюкте уста амелиятчылар бир къач кунь ичинде хастаны яхшы этелер.

#### Уста эким олмакъны озюне макъсат этти ве бунъа иришти

Болюк мудиреси В. Гончарук учь муим вазифеде токъталды:

  1. эким ве хаста арасында ишанч догъургъан мунасебетлер олмалы,
  2. йымшакъ, достане, бири-бирини анълагъан муит яратмакъ,
  3. юксек зенаат севиеси, экимнинъ инсаниетлиги, къавий бильгиси.

Тек булар ишимизде япылгъан амелиятнынъ кейфиетли кечмесине кефалеттир, — дей о.

Айны бу хусусиетлерге малик олгъан бильгили, акъикъий зенаат саиби, алий дереджели эким Нариман Небиулла огълу Хайбуллаевдыр. Чокъ окъуй, тиббият алеминде олгъан янъылыкълардан хабердар, ишине месулиетли янаша эм де хастанынъ гонълюне ёл тапкъан, дикъкъатнен янашкъан, рухиетине теселли беребильген амелиятчы.

О, башкъа шеэрлерде олгъан алимлер корюшювлерине бара, мунакъкъашаларда иштирак эте. Мен онынънен берабер 11 йыл чалышыр экеним, даа бир кере ред джевабыны эшитмедим. Мусбет чизгили инсан, уста эким.

Мен онынънен субетлешкен сонъ Нариман Хайбуллаевнен корюшип, онынъ акъкъында тафсилятлы малюмат алмагъа наиль олдым.

Ич бир кимсе насылдыр бир зенаат саиби оларакъ догъмай, амма Аллахтан учь зенаат бар деп айтыла — окъутмакъ, тедавийлемек ве махкемеге чекмек, яни къадылыкъ, абулкатлыкъ япмакъ. Насыл зенаатны сайламакъ инсаннынъ озюне багълы. Биревлер омюр бою алгъыш эшителер, базылары къаргъыш да ала, бу энди инсаннынъ шахсиетине багълы.

О, озюнинъ осьмюр ве яшлыкъ девирини бойле хатырлай:

— Мен бала олгъанда экимликке лякъайд бакъмай эдим. Беяз халат кийген адамларгъа нисбетен озюмде насылдыр алидженаплыкъ дуйгъусыны ис эте эдим. Рахметли Зоре битам хасталангъанда ах чекип:

— Сен, балам, эким ол. Адам къартайгъан сайын гонълю инджере, вуджуды зайыфлаша, кучь-такъаттан кесиле, хасталыкъларгъа огърай. Сенинъ бу зенаатны сайлап, яхшы эким олгъанынъны корьсем, юрегим раат, гонълюм тынч оладжакъ, — дей тургъан.

Бизим аилемиз сюргюнликте Фергъана вадийсиндеки Къува къасабасында яшады. Мен 2 санлы орта мектепни 1970 сенеси аля бааларнен битирген эдим. Акъылымда, шу йылларда риязият оджамыз манъа Пифагор, деп айта эди. Чюнки мектепте бу феннен джиддий огърашкъан телебелерден бири эдим.

Анълагъаныма коре, Нариман бейни оджасы риязиятчы этеджек олгъан. Лякин 9 — 10 сыныфларда о озюне экимлик зенаатыны сайлагъан. Анасы яш олгъанына бакъмадан, къан басым хасталыгъына огърай. Нариман анасынынъ къан басымыны ольчемеге огрене. Бабасы да шу йыллары къазагъа огърап, бир аякътан айырыла. Нариман къорантада тонгъуч бала олгъанындан себеп, аиле агъырлыгъы онынъ омузына тюше. Бабасы амелият олгъан сонъ хастаханеде янында ята, оны бакъа. Амелиятчыларнынъ джиддий, салмакълы ишини корип, геджелеринен невбетчиликте тургъанларыны козетип, «мен де эким олурым ве инсанларны олюмден къуртарырым», деген ниет, истек пейда олгъан ве бу онынъ макъсадына чевирильген.

#### Мийинен сыкъы багълы мучелернинъ тедавийджиси

Орта меткепни битирген сонъ, 1970 сенеси Нариман Андижан тиббият алий окъув юртуна окъумагъа кире. Институтта аля бааларнен окъуп, курсдашларына етекчилик япа. Шу йылларда о, бир шейге лякъайд бакъмамакъ, тешеббюскярлыкъ, мерхаметлик, ватанперверлик, халкъына эр тарафтан къол тутмакъ киби чизгилерге айрыджа эмиет берип, табиатында бу чизгилернинъ къавийлешмесине земин яратты. Студентлик девиринде Нариман бей ильмий конференцияларда иштирак этип, джиддий марузаларнен чыкъышта булунды.

Госпитальде амелиятчы олып чалышкъан тиббият илимлери намзети Ф. Аппазов Наримангъа: «Бизим халкъ арасында бурун, къулакъ, богъаз саасында чалышып амелият япкъан эким ёкъ. Мен сенинъ шу саада яхшы бир амелиятчы экими олгъанынъны истер эдим», — деп онъа ёл косьтере. Нариман устазынынъ сёзюни ерге тюшюрмей ве озюне шу зенаатны сайлай. Мына энди 34 йылдан берли хасталаргъа хызмет косьтере, озю де чокътан устазлыкъ япа.

О, институтны битирип, Фергъана виляети хастаханесинде мустакъиль чалышмагъа башлады. Бурун, къулакъ, богъаз инсаннынъ башы ве мийинен сыкъы багълы. Меселя, къулакъта, бурунда йирин топланувы аятны хавф астына къоя. Бойле алларда тез ярдым косьтермек керек ола. Бир янълыш япылса, хаста дюньяны терк эте биле.

1980—1988 сенелери уста эким эалиге юксек севиеде хызмет косьтерир экен, миллий арекетке къошула. Юрий Османовнен якъындан таныш ола. Онынънен ве дигерлернен берабер совет къурумына къаршы япылгъан тедбирлернинъ фааль иштиракчисине чевириле. Берильген вазифелернинъ эписини эда эте. Сонъундан озюни миллий курешсиз тасавур этип оламай ве КъМАТ (ОКНД)-нинъ азасы олды.

Чокъкъа бармай Хайбуллаевлернинъ аилеси Ватангъа, Къырымнынъ Буюк-Онлар къасабасына келип ерлешти. О, кой поликлиникасында 12 йыл эким амелиятчы олып чалышты. Бир чокъ маниа ве къарсанбалардан кечип, ниает яшайышыны бир къараргъа кетире. Энди онынъ ана топракъта хызмет косьтергенине 20 йылдан зияде олды.

2000 сенеси Нариман Хайбуллаев Семашко адына джумхуриет хастаханесининъ ЛОР  болюгине амелиятчы олып ишке кире. Шу болюкте 8 экимден экиси бизим ватандашларымыз. Джумхуриет хастаханесине кельгенде о, А. Балабанцевнен таныш олып, ондан баягъы шейлерни огренди. Чюнки о, земаневий усулларны омюрге кечирген илери экимлерден бири сайыла. Нариман бей устазынынъ тиббият илимлери намзети, доцент вазифесини алып баргъаныны, студентлерге эм амелий, эм назарий бильги берген аджайип экимлерден бири олгъаныны айрыджа къайд этти.

#### Экимге инанмакъ керек

Нариман Хайбуллаев субетимизде:

— Инсан тымав олгъанда тедавийленмесе, дигер хасталыкъларгъа огърай биле, чюнки вуджудымыз бирдир. Богъаз, къулакъ сувукъланувынынъ огюни тез алмакъ керек. Чюнки бу хасталыкълар юрекке ве дигер мучелерге зарар кетире.

Чокъ адамларда бурун ичинде кийик эт осе биле, оны вакътында алмакъ керек. Бу хасталыкълар башкъа мучелернинъ яхшы чалышмасына кедер эте биле. Богъаз хасталыкълары вакъытында бакъылмаса, юрек хасталыкълары пейда ола. Къулакъ сувукълангъанда вакъытында бакъылмаса, адамлар атта сагъыр къала билелер.

Бизим чокъсу адамларымызда бир адет бар: миллетимизге менсюп экимлерге мураджаат этмейлер. Олар озь халкъына зарар кетирмез, файда кетирир, дейим.

Мен яхшы мунасебетлерим иле башта хастада озюме ишанч асыл этмеге тырышам. Хаста экимде мерхамет, инсанперверлик чизгилерини дуймакъ керек. Бойле вазиетте хастаны тедавийлемек колай ола ве мусбет нетиджелерге иришиле. Мен эр вакъыт хасталаргъа ярдым этмеге азырым, — деди.

О семерели эмеги ичюн болюк мудири тарафындан дефаларджа фахрий ярлыкъларнен такъдирленди. Лякин онынъ ичюн хасталарнынъ козюнде къуванч корьмек эписинден къыйметлидир. Нариман бей керек олса, санавиациянен кой, район, къасабаларгъа барып, хасталаргъа тиббий ярдым косьтере.

Кеченлерде 86 яшындаки дайым Ор-Къапу шеэринде ерлешкен хастаханенинъ теджрибели ЛОР  экимине мураджаат этти. Онынъ бурунында кийик эт оськенинден себеп, нафес алмакъ агъырлашкъан эди.

Ерли эким оны баягъы яшта олгъаны ичюн Джумхуриет хастаханесине тешкерюв отькермеге ёллады. Дайым Нариман Хайбуллаевнинъ болюгинде бир афта ятып сагъ-селямет эвге къайтты. Чюнки эким амелиятны яхшы япты.

Болюкте, айны заманда, тедавийленмек ве амелият кечирмек ичюн бутюн алетлер бар. Амма алетлернинъ сайысы артса, яхшы олур эди, деген фикир, мен беллесем, эр бир экимде ола. Нариман Хайбуллаев куньде 15—20 хастаны козьден кечире, афтада 2—3 кере кой ве районларгъа барып, ярдым косьтере. О, акъикъий тиббият бекчилеринден биридир.

### ХАЛКЪЫНА САДЫКЪ ЭКИМ

#### «Омюрде вазиетке коре иш тутмакъ акъылферасетке багълы», — дей Айяр эфенди.

Эр бир шеэр, койде эали таныгъан, урьмет ве сайгъыгъа малик, баягъы чизгилернен башкъаларындан айырылып тургъан адамлар ола. Керич шеэрине баргъанда «Хыдырлез» байрамында Керич региональ меджлисининъ реиси Муфрет Велиевнен корюштим.

— Байрамынъыз гузель кечти, яхшы азырлыкъ корьгенсинъиз, — дедим. О, манъа бир къач сание бакъып тургъан сонъ:

— Билесинъизми, кимге сагъ ол айтмакъ керек, амелиятчы Айяр агъа Джапаровгъа. О, бизим шеэрде яшамаса, алымыз не олур эди! — деп кокюс кечирди. — О, ойле инсан ки, деерлик бутюн меселелерни тылсымджы киби чезе. Меселя, чокъ муим меселелерни йылдырым тезлигинде чезюв ёлларыны тапып, мураджаат этеджек адамны да бельгилей.

Миллетимизни севе, инсаниетли, ярдым керек олса, оны ич бир шей токътатмаз, месулиетли, сёз берсе, шу сёзюнинъ устюнден чыкъа, акъикъий эким, вазифесини юксек севиеде беджере. Бутюн омюр миллий арекетте иштирак этти, шимди де региональ меджлис азасыдыр. Эгер о бизим халкъкъа ярдым этмей, миллий ишке къарышмаса, Керич шеэр ёлбашчысы оны чокътан «тахт»къа отуртып, бойнуна ильванлар такъаджакъ, лякин Айяр агъа мемуриеттен бир шей истемей. О, миллетимизге керек олгъаныны яхшы биле, миллий гъаелерге садыкъ адам олгъаныны эр адымда исбатлай.

Онынъ бир табиаты бар ки, инсанларда тек мусбет чизгилерни коре, кимсени акъаретлемей, аксине, ярамаз адамларны аджып, оны догъру ёлгъа, адалетке якъынлаштырмагъа тырыша.

Шеэримизге кельген экенсинъиз, онынънен мытлакъ корюшмек керексинъиз, деп тюшюнем. Чюнки о апрельнинъ сонъунда 55 яшыны къайд этти. Омюри узун олсун.

#### Ойле адамлар чокъча олса, аятымыз гузель олур эди

Муфретнинъ эеджаннен айткъанлары манъа тесир этти. Айяр Джепаровны «Хыдырлез» байрамында бир корьген эдим. Узун бойлу, сачы бем-беяз, костюм кийген, топлангъанлар арасында айырылып тура эди. Онынънен корюшип, лаф этмек истедим ве сабыкъ талебем Арсенге мураджаат эттим. О, манъа бакъып:

— Айяр агъа шеэримизнинъ энъ урьметли адамларындан бири. Ойле адамлар чокъча олса, аятымыз гузель олур эди, деп тюшюнем, — деди ве мени 1 санлы хастаханенинъ баш эким одасына озгъарды.

Онынъ къапысы огюнде баягъы халкъ тура, яваштан кятибесининъ янына бардым ве Айяр Раип огълу Джапаровнен корюшмеге истегенимни ве макъсадымны айттым. Чокъ кечмеден баш экимнинъ буюк, ярыкъ, бол одасына кирдим ве онъа да мерамымны анълаттым.

— Къырымда чыкъкъан эпси неширлерге язылам ве оларны мунтазам суретте окъуйым. Адамлар арасында миллий матбуатымызгъа тешвикъат ишини алып барам. Миллетимизни сакълап къалмакъ ичюн, эр кес миллий матбуатымызгъа язылмакъ керек, деп тюшюнем.

Хастаханеде чокъсу бизим халкъ чалыша, чюнки бутюн барлыгъымнен халкъымызгъа ярдым этмеге тырышам. Фурсаттан файдаланып ишке эсасен халкъымыз векиллерини алмагъа тырышам.

Хастаханеде шимдилик, 700-ге якъын адам чалыша. Энъэвеля дикъкъатымны миллетиме джельп этем. Хорлангъан халкъыма ярдым, теселли бермеге тырышам. Лякин мен гъает усталыкънен чалышмакъ кереким, чюнки дигер миллет векиллерини де четлетмеге олмай, бу назик иш. Миллетиме япылгъан акъсызлыкъларгъа даянмайым.

Эр адымда оларгъа мельэм олмагъа ашыкъам. Япылгъан ишлернинъ эписи къанун черчивесинде олмакъ лязим. Къазакълар аякъ тайдырмагъа пек усталар, чюнки акимиет оларнынъ элинде.

Биз субетлешкенде къапудан Муфрет Велиев кирип кельди. Айяр агъа лафыны девам этип:

— Муфрет, сагъ олсун, чокъ шейлерни озю япып алышты, керек олса, акъшамлары муим меселелерни мында, одамда чеземиз, тек миллетке енгиллик олсун, — деди.

#### Олар хастаханени тыббий эшьяларнен теминлевде буюк иссе къоштылар

Айяр бей 2009 сенеси мешур амелиятчы Н.И. Пирогов адыны ташыгъан Керич шеэр бир санлы хастаханенинъ 150 йыллыгъы мунасебетинен озюнинъ месулиетлиги алтында чыкъарылгъан китапны манъа такъдим этти. Бу хастахане шеэрде, айны заманда, энъ буюк, юксек севиеде тиббий хызмет косьтерген муэссиселерден сайыла.

Баш эким Айяр Джапаровнынъ айткъанына коре, хастаханеде ятып тедавийленмек ичюн 286 ер бар. Бунъа къошма оларакъ 6 шеэр реанимациясы мевджут. Умумий амелият болюгинде 60 ер бар, балалар ичюн 20 ер, сыныкъ-чыкъыкъ ичюн 10 ер, амелият ичюн 10 ер мевджут. Айры сынынъчыкъыкъ болюгинде 60 ер, иринли амелият болюгинде 40 ер, сийдик ёллары (урология) болюгинде 35 ер, нейрохирургияда 30 ер, синъир хасталыкълары болюгинде 6 ер, юкъунчлы хасталыкълар болюгинде 45 ер, умумий хасталыкълар ичюн 10 ер бар.

Клиник, бактериология, биохимия лабораториялары, амелият, санчмаларны къайнатув, физиотерапия, незаретчи эким ве спорт тиббият, мемурий-ходжалыкъ болюклери эм де куньделик тиббий корювден кечюв яни поликлиника мевджут. Керич шеэринде яшагъан 150 бинъ эалиден 1,5 бинъи бизим халкътыр. Куньделик тиббий къабул 650 хастаны тешкиль эте. Баш экимнинъ вазифеси муим ве муреккептир. О, тедавийлев джерьяныны, онынъ кейфиетини, хасталарнынъ тедавийленмесини, джемада адамларнынъ алып баргъан ишини мунтазам суретте козетип, незарет алтында тутмакъ керек.

Бир йыл девамында хастаханеде 3 бинъ амелият япыла, тек 2008 сенеси 300 бинъ адамгъа тиббий ярдым косьтерильди. Бу хастаханеде Къырымда энъ яхшы ве илери рентген одасы, эндоскопик алети, земаневий УЗИ, янъы электрокардиограф чалышмакъта. Буларны тапып кетирмек ичюн баш эким Айяр бей, Керич шеэр башы А.И. Осадчий ве шеэр мемуриетининъ сагълыкъны сакълав болюгининъ мудири А.И. Голенко салмакълы иссе къоштылар.

Бутюнукраина хайрие лейихасы черчивесинде отькерильген «Бахтлы девлетте сагълам балалар» эм де Бутюнукраина хайрие фонду «Надра банк»нен бирликте бу хастаханеге балалар ичюн (агъыр хасталар болюгине) суньий усулнен акъ джигерде ава юрсетюв аппараты берильди.

«Деметра» хайрие фонду хастаханеге электрон санчма диффузион терапия дозаторыны багъышлады, амма хастаханеде айны заманда яш амелиятчылар, бурун, къулакъ, богъаз экимлери, юкъунчлы хасталыкълар, бактериологлар, участка терапевтлери, статист эким, эндоскопист, хасталыкъны бельгилев экими, нейроамелиятчы, тедавийлев-джисманий тербие экимлери етишмей. Чюнки бугуньки куньде экимлернинъ айлыгъы гъает аз. Шу себептен экимлернинъ хастаханелерге барып чалышувы кергин тургъан меселелерден бирине чевирильди.

#### Назариетни амелиятнен багъламасанъ, семерели нетиджелер бермей

Хастаханеде 124 эким чалыша. Олардан 18-и алий дереджели, 42-си биринджи дереджели, баш экимнинъ тиббият боюнджа муавини Г.Г. Чемоданов, амелиятчы Л.Г. Куценко «Къырымда нам къазангъан эким» унванынынъ саиплеридирлер.

Айяр Джапаров 1973 сенеси Самаркъанд шеэринде12 санлы мектепни аля бааларнен битирип, Самаркъанддаки Павлов адына тиббият институтынынъ тедавийлев шубесине окъумагъа кире. О, 5 йыл девамында аля ишаретлернен окъуй ве 1978 сенеси мутехассыс оларакъ, амелиятчы зенаатыны сайлай. О девирде студентлернинъ ильмий джемаалары кениш даркъалгъан эди. Айяр Джапаров джемаада ильмий ишнен огъраша ве студентлернинъ конференцияларында марузаларнен чыкъышта булуна. Онынъ ильмий ишине профессор В.А. Блинов реберлик япа.

Шу вакъытларда оларнынъ аилеси Кубаньгъа коче. Айяр бей Кубань тиббият институтына ёлланма ала ве интернатураны бир йыл девамында анда кече. О йылларда шеэр иджра комитетинде Сеитхалил Эмиров, шу институтнынъ гинекология ве акушерство кафедрасында Урие Меметова доцент олып чалыша эди. Бу эки адам онъа илериде мутехассыс олувда баягъы ярдым этти.

Бу сенелерни Айяр бей бойле хатырлай:

— Меним бир инат табиатым бар. Бир шейни акълыма алсам, илле япам, башымны парламагъа разым, амма сёзюмден къайтмайым. Кимерде бу фазилет пек ярдым эте, эм де мусбет инатлыкъ керек ола. Белли рус языджысы М. Горький «Шаин акъкъында йыр» эсеринде шаин ве йылан образыны косьтере. Шаин тёпеде уча, лякин къаяларгъа барып урулып эляк ола биле, йылан исе яваш-яваш сюйрекленип, чокъ юрсе биле, илле мензилине ете. Мен омюрде тюшюнип, я шаинны, я йыланны сайлайым. Чешит тюрлю вазиетлер ола. Онъа бакъып, иш тутмакъ керек. Къайсы бири эльверишли, деген суаль догъа. Онъа догъру джевап тапмакъ, акъыл ве ферасетке багълы.

Институтны битирген сонъ Броховицкая къасабасындаки 1 санлы меркезий район хастаханесинде амелиятчы чалыштым. Эмек фаалиетим 1979 сенеси башланды. Манъа Т.Н. Евстафьева устазлыкъ япты. О девирде акъи къий экимлик фазилетлерине земин азырлап, зенаатымнынъ инджелик лерини огретти, теджрибесинен болюшти, чюнки назариетни амелиятнен багъламасанъ семерели нетиджелер бермей. Буны омюрнинъ озю чокътан исбатлады. Яхшы зенаат саиби олмакъ ичюн месулиетлик, озь зенаатыны юксек севиеде билюв яни усталыкъ керек.

1982 сенеси аилемиз Херсон виляетине кочьти. Мен анда поликлиникада аджеле ярдым косьтерген амелиятчы вазифесинде чалыштым. Шу йыллары тиш экими олып чалышкъан Эльмира ханымнен аиле къурдыкъ. 1984 сенеси памукътан кягъыт ишлеп чыкъарув истисалында кене аджеле тиббий ярдым косьтерген амелиятчы олып чалыштым. 1987 сенеси октябрьде Керичке кочьтик. Башта ишке алмадылар, эльбетте, чекиштик, къыйналдыкъ, омюр тегиз олмай, баш язысыны козь корер дегенлер, инсан хорлукъкъа даяна экен.

Айяр бей Джапаров, ниает, 1989 сенеси башта къабулханеде, сонъра исе 1 санлы хастаханеде амелиятчы болюгинде озь зенааты боюнджа ишини девам эте. 1994 сенеси экинджи ирин амелият болюгине мудир тайинлене. 2002 сенесинден баш эким вазифесинде чалыша. О, бу иште тек эким дегиль, идареджи, икътисадиятчы олды. Айяр бей реберлик япкъан хастахане 2007 сенеси аккредитацияны кечип, бир дереджели хастахане адына наиль олды. Онынъ ишинде къол къавуштырып отурмакъ мумкюн дегиль. Тапмакъ, къыдырмакъ, биревлернен багъ тутып, тамирлев ишлерини беджермек, иляджлар, тиббият эшьяларыны сатын алмакъ, хастаханенинъ ходжалыкъ ишлери боюнджа меселелерни чезмек керек ола.

Илериде япыладжакъ ишлерни козь огюне алып, А.Р. Джапаров 2003 сенеси Украина Президенти янында Харьков региональ институтыны битирип, девлет идаре этюв магистры ихтисаслыгъыны алды. Амелиятчылыкъ эм де сагълыкъны сакълавны тешкиль ве идаре этюв боюнджа алий дереджелерни алмагъа наиль олды.

Айяр бейнинъ умумий экимлик фаалиети 32 йылны тешкиль эте. 2008 сенеси федакяране эмеги ичюн къараман шеэр Керичнинъ эки дереджели «Хызмети ве садыкълыгъы ичюн» фахрий бельгисинен мукяфатланды. Йыллар девамында озь хызметини намуснен, юксек севиеде эда эткенини козь огюне алгъан шеэр ве джумхуриет мемуриетлери тарафындан дефаларджа фахрий ярлыкъларнен такъдирленди.

Айяр бей чалышкъан хастаханеде махсус дженк иштиракчилери ве ветеранлары ичюн 20 ер айырылгъан. Олар ай сайын келип, тедавийленип кетелер. Балалар юкъунчлы хасталыкълар болюгине ашкъа куньде 35 гривня сермия айырыла. Хастаханеге ильк тюшкен хастагъа бутюн иляджлар бар. Тек эки-учь куньден сонъ олмагъан иляджларны хаста озю ала. Хастаханеге яткъан адам гонъюлли оларакъ фондгъа хайрие парасы бере биле, амма бу меджбурий дегиль.

Керич шеэринде бугуньки куньде верем хасталыгъы аз расткеле, амма шишик, синъир, юрек хасталыкълары чокъ.

Эалиге Айяр бей эким оларакъ бойле тевсиелер бере:

«Йылда бир кере экимге корюнмек лязим. Хасталыкънынъ огюни не къадар тез алсанъ, пара масрафлары о къадар аз олур. Хасталыкъны вакътында тедавийлемеге башламасанъ, экимлер ярдым этип оламайлар. Бизим халкъ бу меселеде джаиллик япа. Башында экимге корюнмей ве, нетиджеде, 100 гривня кетеджек ерине сонъунда 300—400 гривня иляджгъа бере. Бу меселе озюмизге багълы. Биз бири-биримизни ве озюмизни аджымаймыз. Къомшулар, сой-соплар арасында «Сен экимге корюндинъми?» деп турылса, адамларымыз сагълам олур эм де паралары джебинде къалыр.

Самимий субеттен сонъ сагълыкълашып къапудан чыкътым. Къаршыма хастахане хызметчиси Сание Аблаева расткельди. О, Айяр бей акъкъында джумледен бойле деди:

— Айяр Джапаров гъает мерхаметли, саф виджданлы инсан. О, адам айырмай. Кеченлерде омюр аркъадашым кечинди, учь баланен къалдым. Ярдым этти, сагъ олсун, — деп алгъышлады. — Озюнинъ де учь эвляды бар. Буюк къызы Киев тышкъы ишлер везирлигинде чалыша, экинджиси тиш экими оладжакъ, учюнджиси 4 яшында.

Баягъы фикир-тюшюнджелерге далып, миллетимизни къайгъыргъан, онъа къолтуткъан, ярдым элини узатып тургъан инсаннен танышкъаныма, догърусы, къувандым. Арамызда бойле адамлар чокъ олсун.

### САГЪЛЫКЪ — ЭНЪ КЪЫЙМЕТЛИ БАЙЛЫКЪ

Хастанынъ юзюнде тебессюм корьсем — гонълюм котериле, демек нафиле эмек къоймагъаным, — дей амелиятчы Шухрат Аметов

Ислям-Терек халкъымыз векиллери чокъ яшагъан къасабалардан биридир. Бу къасаба район меркези олып, анда район эалисине хызмет косьтерген чешит муэссиселернен бир сырада меркезий хастахане де ерлешкен. Мен догъмушым Шевкетнен къасабанынъ сокъагъы бойлап, кетер экеним ёлда адам чокъ олгъанына дикъкъат эттим: эр кес къайдадыр ашыкъа… Шу арада акърабам орта бойлу, корюнюши джиддий, къансыджакъ адамнен селямлашты.

О, янымызда бир къач дакъкъа токътагъан арада шу ерден кечкен адамлар — миллети ким олгъанына бакъмадан: къырымтатармы, русмы, украинми — эписи онъа селям берип кечти. О адам янымыздан кеткен сонъ мен догъмушыма:

— Бу адамны эр кес таный, о ким ола? — деп сорадым.

О, исе манъа бакъып:

— Ислям-Теректе оны бильмеген, танымагъан, сайыпурьмет этмеген адам ёкъ. О, район хастаханеси амелият (хирургия) болюгининъ мудири, белли эким Шухрат Рефат огълу Аметовдыр, — деди. — Меним аякъларым хаста. Эр сене о мудирлик япкъан болюкте тедавийленем. Эли пек енгиль ве акъикъатен де бильгили, теджрибели, озь зенаатыны севген, месулиетли эким. О, къасабамыздаки чокъ адамларны сувукъ олюм панджасындан къуртарды.

Бу лафларны эшиткен сонъ чокъ вакъыт кечирмеден хастаханеге ёл алдым. Тереклер ешерген гуллер ачмакъта олгъан хастахане азбарына кирип, къаршыда тургъан бинанынъ дёртюнджи къатына котерильдим.

Амелият болюгининъ къапусыны ачкъанымнен мудирнинъ одасы къайда экен деп, бираз токъталдым ве шу арада онынъ бир одадан чыкъып, дигер одагъа кирип, хасталарны козетип юргенини корьдим. Онынъ джиддий бакъышы ве сабырлы юрюшине утюленген ве атта крахмаллангъаны дуюлып тургъан беяз халат ве къалпакъ зияде яраша эди.

Мен коридорда ишнен, эльбетте, анда-мында юрген эмширелерге дикъкъат эттим. Оларнынъ халат ве къалпачыкълары да мудирнинъки киби пек тырач эди. Олар бирибири ве къаршыларына расткельген хасталарнен муляйим ве алчакъ сеснен лаф эте эдилер. Этраф темиз, тамирленгени корюнип тура. Бираз аралыкъ къалдырылгъан пенджереден одаларгъа хафиф ель кирмекте…

#### Онынъ лафларындан сонъ яшамагъа истейсинъ

Бойле теэссурат алтында болюкте тедавийленмекте олгъан Владиславовка кой шурасыныъ азасы С.И. Черевичныйнен субетлештим.

— 1996 сенеден бугуньге къадар дёрт амелият кечирдим. Мен Шухрат Рефат огълу Аметовдан пек мемнюним ве онъа ишанам. Чюнки мени хастаханеге олюм алында кетирген эдилер. Сагъ олсун, къуртарды. Эли дерт корьмесин. Акъикъий бильгили амелиятчы (хирург). Чокъ лаф этмей, керек шейни айтып анълата, эали арасында урьмети буюк, — деди.

Тедавийленмекте олгъан В.И. Головина исе джумледен бойле фикир бильдирди:

— Хастаны дикъкъатнен бакъа, керек суаллерни бере, хасталарнен яхшы мунасебетте булуна ве теселли бере. Онынъ лафларындан сонъ яшамагъа истейсинъ.

Бекир агъа Аметов 82 яшында. О, экимден пек мемнюн. Янында огълу Рустем отура.

— Шухрат Рефат огълу бир къач йыл эвельси амелият япып, Рустемнинъ къолуны сакълап къалды. Онынъ элининъ дамары узюльген экен. Кене яхшы Ш. Аметов невбетчилик япа эди. О, теджрибели, терен бильгили, инсаниетли, геджекуньдюз демей эр вакъыт хастаханеде булуна. Чагъырсалар, ёкъ демей, вакъыт тапып келе ве хастаны бакъа. Бугуньдебугунь меним де дердиме дерман олмакъта.

Алла Таалядан инсан такъдиринен берильген учь зенаат бар дейлер: тедавийлемек, окъутмакъ яни тасиль бермек эм де къадылыкъ япмакъ. Булардан бирини Шухрат Рефат огълу юксек дереджеде беджере, — деди Бекир агъа.

#### Мен эким олгъанымдан мемнюним

Шухрат Аметов бираздан экимлер одасына кирди. Мен исе къапуны къакъып ичери адымладым ве онъа озь ниетимни бильдирдим.

— Мен окъуп, эким олгъанымдан мемнюним, чюнки арзуниетим ерине кельди. Шимди исе эр кес киби чалышам. Саба кельгенимнен хасталарны козьден кечирем, вазиетлерини огренем, хастанынъ юзюнде тебессюм корьсем, гонълюм котериле, демек нафиле эмек къоймагъаным, — деди субетимиз вакъытында Шухрат Рефат огълу.

Шухрат Аметов даа осьмюр олгъанда агъасы Шевкет тиббият институтында окъуй эди. Онъа бакъып Шухрат да шу зенаатны сайламагъа ве агъасы киби амелиятчы олмагъа ниет эте. Шимди агъасы Шевкет Рефат огълу да шу хастаханеде амелиятчы олып чалыша. Даа бир агъасы Шевкъий Рефат огълу иси тиш экими. Шухратнынъ табиатында мусбет инатлыкъ деген бир чизги бар, ниет эттими, мытлакъа омюрге кечиреджек.

О, Озьбекистан джумхуриетининъ Сырдарья виляети Озьбекистан колхозында догъып осьти. «Тельман» адлы 19 санлы орта мектепни 1982 сенеси аля ишаретлернен битирди. Мектепте окъугъан девирде физика, джогърафия фенлерине айрыджа эмиет бере, олимпиадаларда фааль иштирак этип, нуфузлы ерлерни ала. Мектептеки футбол, волейбол ве баскетбол командаларында ойнап, мектеп ве район ярышларында иштирак эте.

1982 сенеси Ташкент девлет тиббият институтынынъ тедавийлев шубесине окъумагъа кире. Эким олмакъ истеги омюрге кечеджегине пек къувана ве буюк авеснен окъуй. Тиббиятнынъ эр бир инджеликлерини огренмеге тырыша. Окъувнен бир сырада спортны девам этип, курешнинъ самбо чешитинен огъраша.

1988 сенеси институтны аля ишаретлернен битире ве интернатураны амелиятчы оларакъ Гулистан шеэриндеки виляет хастаханесинде кече, сонъра Сырдарья виляети Ильич район меркезий хастаханесинде бир йыл чалыша. Шу сенелери халкъымыз ватангъа кутьлевий суретте къайтмагъа башлагъан эди. Яш мутехассыс вакъытны кечирмей озь фаалиетини ана-Ватанда девам этмекни ниет эте ве Къырымгъа келе. О девирде виляет сагълыкъны сакълав болюгине мураджаат эте. Оны Ислям-Терек район хастаханесине ёллайлар. О, шу хастаханеде яш мутехассыстан бильгили, теджрибели, урьметли амелиятчы дереджесине котерильди.

Бойле дереджеге котерилювине озь зенаатына олгъан севги, садыкълыкъ ярдым этти. О, уйкен мутехассыслар янында булунмакънен бир сырада озь устюнде чокъ чалышты, чешит тиббият алимлерининъ чыкъаргъан китапларыны окъуп, бильгисини юксельтти ве але бугунь озь устюнде ойле чалыша. Шухрат Рефат огълу 23 йылдан берли хасталарнынъ дердине дерман олып кельмекте.

Озь устюнде усанмадан чалышкъан эким бир къач йылдан алий дереджели амелиятчы олды. О, дигер экимлерден бильгиси, тешкилятчылыгъы тешеббюскярлыгъынен айырылып тура эди. Оны 1997 сенеси амелият болюгине мудир этип тайинлейлер. Эки йыл эвельси Украина Президенти янындаки девлетни идаре этюв Одесса региональ миллий Академиясыны битирди. Хастаханеде бойле тасили олгъан инсан екянедир.

О, бир къач йылдан берли устазлыкъ япа. Яш мутехассыслар Асан Усеинов ве Дмитрий Грядовойгъа амелиятнынъ инджеликлерини огрете. «Оларгъа яхшы амелиятчы мутехассыс олмакъ ичюн озьлери устюнде чокъ чалышмакъ, бильгилерини эп арттырмакъ ве тюкенмез сабыр керек», — дей эким.

#### Хадимлернинъ яхшы муамелесини озюнъде ис этесинъ

Хастаханеде бир йылда къарарнен 500-ге якъын амелият япыла. 2011 сенеден башлап ярым йыл девамында 553 адам тедавийленди. Болюкте 32 ер бар. Мында чыкъыкъ-сыныкъ (травматология) хасталары да тедавийленелер. Эки ода махсус Улу Ватан дженки иштиракчилери ичюн айырылгъан.

Болюкте 24 хадим чалыша. Амелият болюгинде чалышмакъ гъает месулиетли ве чокъ эмек талап эте. Чюнки амелияттан сонъ хасталаргъа айрыджа дикъкъат айырмакъ ве оларны айрыджа бакъмакъ керек ола.

Шухрат Рефат олгълу Аметов хасталарны эр кунь козьден кечире, керекли иляджларны тайинлей, тевсиелер бере. О, озю насыл месулиет ве талапкярлыкънен чалышса, дигер хадимлерден де шуны талап эте. Ондан гъайры болюкте тертип-низам хасталар ичюн де, хадимлер ичюн де къатты къоюлгъан. Хадимлер — олсун эким, эмшире я да кучюк тиббий хадим (санитар) озь вазифелерини юксек дереджеде эда этмекнен бир сырада тырач (аккуратный), муамелели олмакъ кереклер. Бу мудирнинъ талапларындан биридир. Болюкке киргенинънен, хадимлернинъ яхшы муамелесини озюнъде ис этесинъ.

Буларгъа иришмек, эльбетте, къолай дегиль, чюнки эр бир хадимнен тиль тапмакъ эм де талап этмек керек ола.

#### «Азы къарар, чокъу зарар»

— Инсан догърусыны айтмалы, ифтира севмейим, озюм де догърусыны айтам. Эалиге бир-эки тевсием бар: «Азы къарар, чокъу зарар» деген аталар сёзюни даима акъылда тутмакъ керек. ХV асырда яшагъан шаир Алишер Навоийнинъ «Чокъ яшайджакъ олсанъ, аз аша, итибар къазанаджакъ олсанъ, аз лаф эт», деген сёзлерине дикъкъат этмек лязим. Чюнки бу лафларнынъ эписинде терен мана бар. Мисаль ичюн, ашагъанда къарар къачырылса, инсандаки ашкъазан, ичек, къара джигер ашны къыйналып азым эте, яни илериде хасталыкъларгъа земин азырлай. Гиппократнынъ бойле ибареси бар: «Инсан аш ашап, софра башындан тургъанда ач олгъаныны ис этмек керек». Бу не демек, къарардан зияде аш ашап, зияде тойып софра башындан турмакъ вуджуткъа зарар кетирмектир.

Айны заманда Ислям-Терек районында ашкъазан, оть, къалын ичек, 12 пармакълы ичек, ашкъазан тюбюнде без хасталыкълары чокъ расткеле. Хасталар озь вакътында экимге мураджаат этмейлер. Нетиджеде, иляджлар чокъ файда этмей ве амелият япмагъа керек ола. Сагълыкъ — бу инсаннынъ энъ къыйметли байлыгъыдыр.

Бизде тиббияткъа девлет тарафындан гъает аз сермия айырыла. Кене яхшы халкъымыз арасында алидженап, эйилик япкъан, джумерт инсанлар (меценат) бар. Районымыздаки бойле адамлардан бири тедбиркяр иш адамы Сейран Чауштыр. Онъа хасталар ве джемаат адындан япкъан эйилиги ичюн тешеккюр бильдирем. Арамызда бойле адамлар чокъ олса, биз — экимлерге де къолумыздан кельген ишлерни япмакъ ичюн имкян пейда ола, — дей Шухрат Рефат огълу.

Шухрат Аметов да мудир оларакъ болюкнинъ вазиетини яхшылаштырмакъ ичюн имкяндан файдаланмагъа тырыша. Кечкен сайлавларда болюкке электрокардиограф аппаратыны эльде этмеге наиль олды. Сайлавалды топлашувларнынъ биринде хастаханенинъ амелият болюги ерлешкен бинанынъ дамындан ириген къар ве ягъмурлы куньлерде одаларгъа сув акъкъаныны айтып, оны тамирлемек меселесини котерген ве бу меселе бакъыладжагъы акъкъында мусбет джевап алгъан эди. Чокъкъа бармай, яни сайлавлар башлангъангъа къадар хастахане дамы тамирленген эди. Шухрат Рефат огълу болюкке мудирлик япып башлагъандан берли болюк тазерди ве джанланды.

Юксек дереджели амелиятчы (высшая категория) эм де бильгили етекчи Шухрат Аметов федакяране эмеги ичюн дефаларджа Фахрий ярлыкъларнен такъдирленди.

#### Элинъ енгиль олсун!

Уйкен эмшире Гульназ Риза къызы Джабарова 10 йылдан берли амелият болюгинде Шухрат Аметовнынъ реберлигинде чалыша. Хастаханеде чалышкъанына исе умумен 18 йыл олды.

— Шухрат Рефат огълу Аметов талапкяр, месулиетли, узакъны коре бильген экимлердендир. Шу йыллар ичинде мен ондан бир кере биле бу ишни япып оламайым, деген лаф эшитмедим. Мудир оларакъ эпимизге бир бакъа, керек олса сёге, керек олса макътай, айткъан сёзюнден къайтмай, сёз бердими, беджере. Эмексевер, ич бир хадимни назар-дикъкъаттан къалдырмай. Онынъ чокъ вакъыты болюкте кече. Хасталаргъа пек мукъайт ола, агъыр хасталарны озю сыкъсыкъ бакъа ве незарет астында тута. О, яхшы эким, амелиятчы олмакънен бир сырада яхшы тешкилятчы ве мудирдир. Онынъ бир адети бар: эр шейни адамнынъ юзюне айта, — деди о, субетимиз вакътында.

Шухрат Рефат огълу Аметов Ислям-Терек районы Къызыл — Терчек (Яркое поле) коюнде анасы, омюр аркъадашы ве учь эвлядынен яшай. Онынъ несили уркусталыдыр. Къартбабасы Сеитхалилнинъ багъ-багъчасы олгъан ве о балкъурт туткъан. Бир къач йыл эвельси Шухратта да бойле авес пейда олды ве балкъурт тутмагъа истеди. «Оларны бакъкъанда, балкъурт сепетлерини (ящиклерини) тамирлегенде, балыны джыйгъанда зевкъ алам, къуванам. Чюнки амелиятчы зенааты пек агъыр зенаат. Бутюн вакъыт хасталарны тюшюнесинъ, оларнынъ дердинен яшайсынъ. Табиатнен багълы даа бир севген ишинънен огърашкъанда исе агъыр фикирлерден бираз четлешесинъ, раатланасынъ ве дюньягъа башкъа козьнен бакъасынъ эм де озь ишинъе даа да месулиетлик дуясынъ»,— дей эким.

Хастаханеде иши чокъ олгъанына ве бутюн месулиетни ташыгъанына бакъмадан эвде эвлятларыны тербиелеп осьтюрювде омюр аркъадашы ана тили оджапчеси Надие ханымгъа ярдым эте. Олар эки огъул бир къыз осьтюрелер. Эр саба Шухрат ишке кеткенде 80 яшыны кечкен анасы Зеврие къартана онынъ артындан «Элинъ енгиль олсун!», деп дуа эте.

Экимлик зенааты эвель-эзельден энъ керекли, энъ итибарлы зенаатлардан сайылгъан, чюнки бу зенаат саиплери инсанларнынъ хасталыкъларына мельэм, дертлерине дерман олгъанлар.

Бу зенаат да бир сыра дигер зенаатлар киби бильги ве тедж рибеден гъайры истидат талап эте. Менимдже, тек истидаты олгъан инсан озь мутехассыслыгъы боюнджа бойле енъишлерни эльде эте билир ве халкъ алгъышыны, урьметини къазаныр.
