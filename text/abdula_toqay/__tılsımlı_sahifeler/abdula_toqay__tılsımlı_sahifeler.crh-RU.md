# Тылсымлы сахифелер

## Тувгъан тиль

Эй, тувгъан тиль, эй гузель тиль, ана-бабамнынъ тили! 
Дюньяда чокъ шейлер бильдим, сен, тувгъан тиль аркъалы.

Энъ эвеля бу тиль иле анам манъа йырлагъан,
Геджелери къартанайым чокъ масаллар сёйлеген.

Эй тувгъан тиль! Эр вакъытта ярдымынъ иле сенинъ, 
Генчлигимден анълашылгъан шадлыгъым, къайгъым меним.

Эй тувгъан тиль! Сеннен олды ильк кере япкъан дуам:
Сен ярдым эт, сагъ-селямет олсун бабам ве анам!

## Иштен сонъ ойнамакъ мумкюн

Пек гузель бир яз куню маса башында Огълан 
Пенджеренинъ къаршысында дерсин япаджакъ олгъан

Джан-юректен окъуй о, къайта-къайта эр сёзни, 
Узакъ вакъыт отурды, китаптан алмай козьни.

Шу вакъытта огъланчыкъны тышкъа чагъырды Кунеш,
«Эй, Огълан, — дей, — чыкъса тышкъа, быракъ дерсни, ёрма баш!

Етер энди, окъуй берме, чокъ отурма бир ерде, 
Чыкъса тышкъа, насыл яхшы ойнамагъа азбарда!».

Кунешнинъ бу сёзлерине джевапланды Огъланчыкъ: 
«Сонъ ойнарым, сабыр эт сен, дерслерим къалды азчыкъ.

Куньлер узун, ойнамагъа даа вакъыт тапарым, 
Амма башта мытлакъа мен дерслеримни япарым».

О, шойле деп, вакъыт джоймай, девам эте ишини, 
Буюк ихляснен Огъланчыкъ япа бере дерсини.

Шу вакъытта дал устюнде сайрай назик бир Бульбуль,
О да шу сёзлерни айта: «Тышкъа чыкъ, — дей, — ач гонъюль!

Етep джаным, чокъ чалыштынъ, отура берме, етер, 
Чыкъ тышары, ойна бираз, бакъ, не гузель бутюн ер!».

Шу вакъытта шенъ Бульбульге шойле дей Огълан бала: 
«Екъ, севимли Бульбульчигим, ойнасам дерсим къала.

Токъта сен, битсин де дерсим, айтмасанъ да ойнарым,
Сен де сайрарсынъ, эминим, мен де сени динълерим!».

Шойле деп о, девам эте окъумагъа дерсини,
Буюк истек иле къайта-къайта окъуй эпсини.

Шу вакъытта азбарнынъ энъ тёрюндеки багьчадан 
Алма тереги чагъыра: «Кель, — дей, — гонъюль ачмагъа!

Яхшы дегиль бутюн вакъыт дере япып отурмагьа,
Чыкъ багъчагъа, раатланып, азачыкъ ойнамагъа!».
і
Алма терегине Огълан шойле деп джеваплана:
«Ёкъ, севимли Алмачыгъым, ойнасам дерсим къала.

Токъта, азачыкъ сабыр эт, джаным Алма терегим, 
Ойнамагъа вакъытым ёкъ, мен окъумакъ керегим».

Be ниает бу Огъланчыкъ, япып бутюн дерсини, 
Джыйыштырып четке къойды дефтер, китап - эпсини.

Чапып чыкъты о, багъчагъа: «Ким чагъырды, — деп, — мени 
Ойнайджакълар кельсин энди, мен битирдим дерсимни!».

Шу вакъытта тебессюмле йылмайып Кунеш кульди,
Алма тереги Огълангъа буюк бир алма берди.

Мына энди шенъ Бульбуль де, къуванып башлады йыр, 
Багьчадаки тереклер де ойнамагъа там азыр.

## Бала ве Кобелек

Бала:
Билесинъми, Кобелек, 
Сорайджагъым келе пек: 
Шу къадар чокъ учасынъ 
Be нечюн ёрулмайсынъ?

Айт, насыл яшайышынъ 
Эм де куньделик ишинъ? 
Насыл тапасынъ емек? 
Айт, ялварам, Кобелек.

Кобелек:
Учам мен тарлада, 
Орманда, яйлада. 
Ойнай ве доланам 
Кунь ачыкъ олгъанда

Эркелей мени пек
Кунешнинъ нурлары. 
Емектир мен ичюн
Чечек къокъулары.

Тек омрюм пек къыскъа:
Олгъаны бир куньдир. 
Риджа этем, мени
Ынджытма, севиндир!

## Ошлы шигерт

— Токъта, Акъбай! Огрен сен, арт аякъта турмагъа, 
Йыкъылма! Дос-догъру тур, эм огрен отурмагьа!

— Чекиштирме сен мени, коресинъ де, кучюким, 
Догъгъаным даа эки ай, я да бильмем учьмидир.

Ёкъ, керекмей, огренмейджем, мен ойнамакъ истейим, 
От устюнде юварланып, шенъленмеге истейим.

— Ах, сен тентек кучелек, огренмесенъ яшлыкъта, 
Къартайгъанда мучелеринъ букюльмезлер аслы да!

## Алинен Эчки

Бизим Али пек достлашкъан Эчки иле,
Ана, Эчки бакъып тура пенджереден.
Али оны сыйлай тазе пичен иле,
Эчки: «Сагъ ол!» — айтып, сакъалын сильките.

## Чая мышыкъ

Бакъ, пек джиддий иш башлагъан бизим Ламига: 
Тюшюнджеси антер орьмек севгили къокъласына. 
«Антер къачан битеджек?» —деп къокъла кокюс кечире, 
Чюнки байрам эп якъынлай, янъы антер пек керек.

Мышыкъ ята гизленип, эм козь тике юмакъкъа,
«Не де яхшы оюнджакъ — дей, — мен ичюн ойнамагъа!» 
О шимди сычрап минер ве бирден юварлатыр,
О юмакъны тыгъыртып озюне бир шар япар.

Къаигъысы ёкъ о мышыкънынъ, тек оинамакътыр ою, 
Пек чая! Тюшюнджеси ойнамакътыр кунь бою!

## Тенбель копек

Бизим копек раат яшай, сефа сюре,
Чевик, зыпкъын, ойнай, авлай, чапа юре. 
Бакъа манъа садакъатлы козю иле, 
«Ойнайыкъ да» деген киби бакъып куле.

Лезетли аш ашап тойса раат ята,
Башын къойып, аякъларыны узата.
О вакъытта чибинлер чокъ раатсызлай, 
Тенбель копек чибинлерни атта къувмай.

Чибинлерге акъырындан бакъып ята,
Яры юмукъ козьлерини йылтырата.
Кимерде бир къулакъ артыны къашылай, 
Шундан сонъра чибинлер де къачып башлай

## Сютке тюшкен сычан

Нечюндир бильмейим, бир кунь, эвде долангъан бир сычан 
Насыл олгъан, белли дегиль, сют савутына йыкъылгъан.

Ялдай, ялдай, сагъгъа, солгъа, амма ич чыкъып оламай! 
Сют шинген де, бата, тая, савуттан къуртулып олмай.

Сычан ялдай, ич токътамай, амма недир япмакъ керек, 
Арткъа ялдай, огге ялдай, я онъа къуртупмакъ керек.

Тырышкъаны нафле кетмей, бираздан сонъ ола имкян, 
Сычан о къадар чокъ ялдай, сют къоюрып ола о май.

Энди батмай, о тырмашып, май устюне аякъ баскъан,
Шу ань секирип чыкъкъан да, табана къувет деп къачкъан.

Эй, бирадер! Тесадюфен тюшсенъ сувгъа я да сютке, 
Сабыр эт, косьтер чыдамлыкъ, тырыш, ич де рухтан тюшме!

## Саба

Саба. Дюнья джанлана, 
Догъу тараф аллана. 
Кунеш догъып, нурлары
Ана ерде тавлана.

Парылдай шеэр, сокъакълар, 
Къырлар, якъын орманлар, 
Дагълар, багълар, багъчалар 
Айныкъ нургъа толалар.

Джумле алем уянды, 
Энди шов-шув эр якъта. 
Къушлар авеленерек 
Кок юзюнде учмакъта.

Мына, энди балалар да 
Окъувгьа кете саба. 
Чанталары омузда,
Дейлер: — Мектеп, мераба!

## Ай ве Кунеш

Гималай дагъ устюнде алтын бешик,
Кунеш юкълай эр кунь акъшам анда тюшип.
Гедже ельчик укъусыны сакълап тура,
Бешигини саллай-саллай, эп къайгъыра.

Кунеш яваш кжъусындан уянгъанда,
Ель акърындан эсип башлай иште анда. 
Уятаракъ, бутюн дюнья бойлап кете,
— Турынъыз! — дей, — кжълагъанларынъыз ете!

Чыкъкъан сонъра шу бешиктен Кунеш акъай, 
Анда кирип юкълай энди ёрулгъан Ай.
Юкълай мында йылдызлар да топланышып, 
Ювадаки юкълап яткъан къушчыкълардай.

Къатты юкълап Ай бешикте магьрипкедже,
Турып чыкъа, кулип, ерге нурын сача.
Кунеш ве Ай — эки догъмуш къардаш киби 
Иште бойле дост-аркъадаш олып яшай.

## Ягъмур ве Кунеш

Кунеш деди: «Айдынлатырым дайм 
Be бир вакъыт батмам, янып турарым».

Ягъмур да дей: «Мен де эр кунь ягъарым, 
Чар этрафны суварырым, акъарым».

Кунеш онъа деди: «Сен тек акъан сув, 
Чамургьа чевиресинъ ерни бутюн.

Сувынъдан анда батакъ, мында батакъ,— 
Сенинъ ишинъ этрафны чамур япмакъ.

Санъа дее чирий экин, богъдайлар, 
Ягъмасын деп къартлар дуа япалар».

Ягъмур айта: «Кунеш, сен пек къызасынъ, 
Экинлерни яндыра, къурутасынъ».

Ачувланып Кунеш бу сёзге, къызды, 
Океленип бутюн сынъырны озды.

Деди: «Я мен емишлерни пиширем, 
Нурумдан джанлы, джансыз файда корьген»

Ягъмур деди:«Оларны сен пиширсенъ,
Мен де дайм осьтюрем ве ичирем.

Эгер мен ягъмасам, багълар къурурлар,
Бутюн барлыкъ шунда мени къыдырыр».

Эппи давалашты Кунеш ве Ягъмур, 
Бир-бирини къабаатлап пек мамур, —

Ахыр сонъу барыштылар экиси,
Эндиден сонъ къавгъа-дава олмайджакъ.

Шай да битти араларында дава, 
Анълаштылар невбетнен иш япмагьа.

Кунеш айта: «Керексе къыздырырым,
Сен де ягъ, суварып чёльни ве къырны».

Кунеш, Ягъмур иле бу куньге къадар 
Шартларны бозмайып эп чалышалар.

## Беяз деде

Бутюн ерге ап-акъ олып, къар ягъгъанда,
Азбар, сокъакъ, багъ-багъчалар агьаргъанда, 
Чап-чал олып къайтып келе бизим Деде,
Эм де бизге чешит оюнджакълар бере.

Пек къуванып: «Сагъ ол, Деде, — деймиз онъа, 
Санъа даа узун омюр берсин Алла!». 
Къар-ягъмургъа къулакъ асмай мискин Деде, 
Бизни севиндирмек ичюн талмай, юре.

## Къыш акъшамы

Балачыкълар, сизге яхшы: къыш акъшамы! 
Сыджакъ эвде раат-раат отурасыз.
Шенъленесиз шенъ-шерамет, тизилишип,— 
Раатсынъыз, ич бир тюрлю тюшюнджесиз.

Ич биринъиз гъам-кедер не, бильмейсинъиз, 
Отурасыз къолны къолгъа берип бирге.
Къыш акъшамы узунлыгъын сезмейсинъиз, 
Анайынъыз масал айтып шенълендирсе.

Тышта аджджы еллер эсип, ягъса къарлар,
Эв дамынынъ къамышлары олса тыр-мыр. 
Сувукълыкътан атта къушлар учмасалар, — 
Сизинъ эвде сыджакъ, яхшы, — не къайгъы бар?

Унутманъыз бойле бахтлы акъшамларны,
Эр кеске де къысмет дегиль бойле бахыт.
Оксюз къалгъан сабийлер бар бу дюньяда, 
Ана-баба вефат эткен, олар частсыз.

Бойле къышта баш сокъмагъа ерлери ёкъ,
Ушюй къулакъ, янакъ эм де бурунлары.
Ольмей къалса яхшы олар сувукълардан, 
Бирлерининъ бундан ола олюмлери.

Расткельгендай олса сизге бойлелери,
Козю яшлы, фукъаре ве бичарелер.
Яш балалар! Оларны сиз къайгъырынъыз, 
Джыллы сёзлер айтып корюнъ бир чарелер!

## Тувгъан кой

Бизим койчик ерлешкендир дагь башында, 
Чешмеси бар, сувы — темиз, козь яшыдай. 
Коюмизнинъ адын, сувнынъ дамын билем, 
Онъа коре севем джаным, теним иле.

Эстен чыкъмай меним мында корьгенлерим, 
Къуванч иле ойнап, сефа сюрьгенлерим.
Агъам иле берабер биз эр баарьде,
Аткъа екип, бирге сабан сюрьгенлерим.

Бу дюньяда мен нидже чокъ ишлер корем, 
Бельгисиздир къая — ташлар, бу — такъдирим 
Къайда барсам, къайда юрьсем, нишлесем де, 
Хатырымдан унутылмаз тувгъан ерим.
