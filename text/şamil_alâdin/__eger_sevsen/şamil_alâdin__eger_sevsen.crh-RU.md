# Эгер севсен
МУКЪАДДЕМЕ
(МЕКТЮПТЕН)

Гузель Ирада! Мен къайтып кельдим. Аюв терисинден тикили юнь урбам аля устюмде. Чыкъаргъаным ёкъ. Къыш ялынъыз Архангельскдедир беллеген эдим, албу исе Москвада да къар ве рузгяр эди. Тайяреге билетни къолайлы таптым, текрар яз улькесине келип тюштим. Къапуны анахтарымнен ачтым... Буруныма бирден къавун — тааджипли шей! Къавун къокъусы урды. Ашханенинъ аралыкъ къапусындан козюме стол узериндеки, юзюм, алма ве нар чалындылар. Муджизе!
Сейяре артыкъ институткъа дерске кеткен. Сервер исе уйкъуда. Пальтомны чыкъарып турмагъа сабырым етмеди, огъланнынъ башы уджуна кельдим. О юкъу ичинде тамшана, юткъуна. Дёрт ай ве он бир кунь ичинде не къадар денъишкен! Атта оськен. Бакъ къашларыны насыл сытты... насыл терен нефес алды! Эбет, онынъ да кендисине хас кедери олмалы.
Бойле экен, Сабира хала пейда олды: «яваш ол!» деген киби, пармагъыны дудагъына токъундырып, мени ятакъ одасындан къувып чыкъарды. 
—	Ванна азыр! Санъа ювунмакъ керек! 
О ишнинъ бойле олып чыкъаджагъыны гуя эвельден бильген. Меним келеяткъанымны тюшюнде корьген, онынъ ичюн оджакъны сабадан якъып, ваннаны къыздырып къойгъан.
Шай этип, бир саат, бир бучукъ саат кече. Мен, устюмде чапаным, сабалыкъ емек столы башына отурам. Агъызыма не къапсам, лезетли келе. Сабира хала, мен олмагъан вакъытта, озю ве балалар эвде насыл омюр кечиргенлерини икяе эте. Дикъкъат иле динълейим: эгер Диккенсте туфангъа огърамагъан олсам, сенинъ иле корюше биледжек экеним... Фуртуна тайяремизни чокъ тутып турды.
Саба емегинден сонъ Сабирахала оглюгининъ джебинден сенинъ мектюбинъни чыкъарып, манъа узата.
— Буны ничюн кельгеним киби бермединъиз? — дейим. Сабира хала кулюмсирей, индемей. Онынъ бу арекетинде озюне махсус мантыкъ олмалы. Мектгопте не язылса-язылсын, адам эвеля йыкъанмакъ ве ашап тоймакъ керек, мектюпни сонъра да окъумакъ мумкюн. О къачмаз. Бу къылыкъ манъа пек худжур келе, лякин хала ичюн ойле дегиль.
Чернышевскийнинъ романындаки Вера Павловна ве акъайы айры эвлерде яшагъанлар. Биз экимиз, исе даима сеяаттамыз. Мен эвге кельсем — сен ёкъсынъ, сен олсанъ — мен чыкъып кетем. Лякин иш ялынъыз бундамы, аджеба?
Мен джебэде экен вакъытымда хаялым эп сенде эди. Окопымызгъа кирип келесинъ. Устгонъде офицер урбасы, белинъде немсе парабеллумы, аякъларынъда эски чызмалар. Погонларынъ... танкчынынъкими? Атлы аскеринъкими? Алла бильсин! Дженк, вакъытында буны таин этмек мумкюн дегиль. Эр шей ешиль тюсте. «Аякъкъа къалкъынъыз!» — деп джекиресинъ бизге. «Бу сукюнет ничюн? Ростовны немсеге теслим эттинъиз! Новочеркаскны онъа бердинъиз! Бу азлыкъ этти де, Кавказны да эльден къачырмакъ истейсинъиз, ойлеми? Виджданынъыз-намусынъыз къайда? Докъузынджы ве он экинджи ордулар! Къалкъынъыз! Пешимден... илери! Азиз ватан... ана топракънынъ саадети огърунда! Ур-рра!»
Сен даима гизлиден пейда ола... гизлиден де гъаип олып кете эдинъ. Акъикъатта исе — сонъундан анъладым — сен дженкте сапёр взводынынъ командири экенсинъ. Эгер бизге корюшмек къысмет олса, экимиз он сене ялынъыз муаребе хусусында лакъырды этип отурырмыз, деп тюшюне эдим. Корюштик. Лякин дженк хусусында лаф этмеге унуттыкъ.
Сабира халадан сени сорайым. Чокъ вакъыт сусып, тюшюнип отура, сонъ:
— Къадынынъ учь бинъ ада устюндеки мемлекетке кетти...— дей.
— Ойле мемлекет ки, гуллери, чичеклери, тереклери сарармакъ-солмакъ бильмей, багъчаларында эбедиен баарь укюмран. Адалар мемлекетинде хызметинъ не вакъыт битеджек? Не вакъыт къайтаджакъсынъ? Бу хусуста ич бир шей айталмай. Келеджек кунюнъни бильдирмегенинъ ичюн Ирада пек дарылды, дей. Бир афта эвель кельген олсанъ не къадар яхты олур эди!
Эльбетте, бильдирген олсам, яхшы олур эди! Бойле дегенде къальбимни, ничюндир, кедер баса. Эбет, эбет. Сабира хала даима акъыллы шейлер сёйлей.
Бу не? Аягъым кене сызлап башлаймы аджеба? Кене шу эки къуршун... Вена янындаки къаранлыкъ гедже, сувукъ ягъмур ве чамургъа баткъан топ арабасы.
Ёлдан язып ёллагъан мектюбинъни текрар-текрар окъуй ве сен кеткен сонъ, бошап къалгъан куськюн одаларны доланам. Эвнинъ огюндеки кичик багъчамызда къаранфиль ачкъан... Мектюбинъни окъугъан сайын тилим «Т» ве «Р» арфлерине илишип, токътала берем. Сен оларны башкъа арфлерге къошып язасынъ; «Т» ве «Р»-ни ачыкъ яз деп санъа къач кере айттым!?
Мектюбинъ, шубэсиз, меракълы. Хусусан Карачи аэродромындаки вакъиа... Мен бу левханы яхшы тасавур этем. Сиз эпинъиз ёлджулар салонында, яхут санинспектор кабинетинде отурасынъыз. Юкъунчлы хасталыкъларгъа къаршы ашламадан кечкенинъе даир тезкеренъ олмакъ шарт. Бараяткъан мемлекетинъде хо-лера, я да чума зуур этсе, эльбетте, буны япмагъа меджбурсынъ. Сизни бирер-бирер чагъырып, весикъаларынъызны тешкере ве эр биринъизге бинъ бир суаль берелер.
Озюнънен невбетте тургъан адамларны пек зевкълы тасвир эткенсинъ. Кибирли сеяатчы, ренкли адамларгъа буюк незакетсизликнен бакъкъанда, козюне сен чалынасынъ. О сени де асиялы беллегендир. Айса! Асиялы олмай, несинъ?
Дивардаки килим устюнде асылы суретинъе козь этем, къашларынъ, козьлеринъ, шакъакъ кемиклеринъ... тыпкъы асиялы. «Бу насыл тербиесизлик!» дегенсинъ сен онъа рус тилинде. Пек гузель айткъансынъ. Тасавур этем: инглиз бунъа пек тааджипленген ве «Рашен? Совиет?» деген олса керек. «Эбет, сэр. Сиз кендинъизни гъает осал тутасынъыз!» дегендирсинъ! Билем, билем... Сен инглиздже аджаип сёйленесинъ! Онынъ сенден инглиз ве рус тиллеринде афу истегени тааджипли шей дегиль.
Бу не къадар муим меселе, билесинъми? Биз со¬вет рухунда тербие корьген кишилер, миллет айырувны ялынъыз эджнебий мемлекетке тюшкен сонъ сеземиз. Миллий меселенинъ астында бейнельмилель месе¬ле коремиз. Теэссюф ки, базы мемлекетлерде адамларнынъ пек чокълары буны анълап оламайлар.
Эки кунь кечкен сонъ, Индонезияда къадынлар иле субетинъ де, занымджа, чокъ меракълы олгъан. Сен оны олдыкъча тафсилятлы язгъансынъ. Мен, Асия къадынлары бир-бирлерининъ тиллерини чабик анълагъан адетлери барлыгъыны билем. Керчек, сен мусульманлыкъ аньанелери эсирлигинде чокъ булунмадынъ... Сен де, мен де мектепте аптийикни ялынъыз тиль буручкъа къадар окъуя бильдик, лякин дин ве мезэп хусусында баягъы шейлер билесинъ.
Сабира хала кибилерни алайыкъ. Олар, эллерине укъукъ берильген сонъ биле, ондан файдаланмакъ ичюн чокъ курешмеге меджбур олдылар. Сен исе гъалип кельген бахтнынъ къучагъында осьтинъ.
Шай дегенде, хатириме Рашиднинъ сёзлери тюше. Эджнебий мемлекеттен кельген кишилернинъ бири ондан: «Озьбекстан къадынлары акъикъатен эркеклернен мусавий укъукъ алдылармы?» — деп сорагъан, Рашид: Къанун муджиби укъукъ алдылар,— деген ве шакъа сырасында иляве эткен — лякин акъикъатта оларнынъ эллериндеки укъукъ, берильгенинден зияде...
Мектюбинъде манъа тек бир селям язгъансынъ. Башкъа шей ёкъ. Лякин меним бунъа джаным агъырмай. Чюнки мектюп кучьлю адиселернинъ теэссураты алтында асыл олгъан, ондан да гъайры, бу мектюп тек меним ичюн дегиль, эпимиз ичюн.
Мектюбинъни окъугъанда мен сынъырлар хусу¬сында тюшюндим. Умумен сынъырлар хусусында... Тайяреде учкъанда мен, гъалиба, бутюн омрюмни тайяреде кечирдим — сынъырлар чокъ сезильмей. 
1 Рус, совет адамы.

Таймырда къыш сентябрьде башлады. Биз буз табакъалары устюнден учып кетеяткъанда денъизнен саиль арасындаки сынъырны таин этмек ичюн чекиштик. Ашагъыда, астымызда, сувукътан къаткъан бузлу океан сусып турмакъта эди. Биз, де денъиз, де тундра узеринден Архангельск бетке уча берсек де, эр алда, ер козюмизге туташ буз сахрасы олып корюнди. Астымызда къар ичинде тереклер козьге чарптылар. Юкъарыдан олар эвеля байырларгъа бенъзеп корюнди, сонъундан дагъларгъа чевирилип кеттилер. Архангельскде алты саат токътадыкъ, сонъра хайли вакъыт къарлы орманлар узеринден учтыкъ, булутларны тешип кечтик. Москвагъа якъынлагъанда, думан ичинде пейда олгъан «пенджерелерден» ашагъы бакътым. Анда-мында сюрюльген, сачылгъан топракълар корюндилер, сонъра туташ орманлар пейда олдылар.
Арадан учь саат кечтими-кечмедими, мен Внуковода «ТУ-104»-ке минип, Ташкентке джёнедим. Аральсктен сонъ уджсыз-буджакъсыз чёллер... бу чёллер тезден сахрагъа чевирильдилер. Ташкент аэродромына къонгъан сонъ, устюмдеки урбам эсиме тюшти, мени къасеветлендирди. Къыш иле язнынъ, сувукъ иле сыджакънынъ сынъыры не ерде эди? Оны коралмадым.
Сынъыр меселеси хатриме къайдан тюшти, бильмейим. Сен мектюбинъде: Индонезия сынъырындан кечер-кечмез кендинъизге муамеле денъишкенини язасынъ. Сынъырлар, эльбет де, тюрлю олалар. Барышыкъ ве алидженаплыкъ гъаесининъ тантанасы ичюн исе сынъыр зарурий дегиль. «Барышыкъ ве алидженаплыкъ» дедим мен, бунынъ манасыны анълатмакъ истейим. Мен, эр чешит къабаатны афу этмек керек, демек истемейим. Ер юзюнде, бир-бирининъ гъыртлагъыны узип, бир-бирининъ къаны иле гъыдаланув гъаесини ёкъ этмек керек, дейим. Бу джиэттен векялетинъиз буюк хызмет косьтере билир.
Мен тайяреде учыи келеяткъанда ашагъы бакъа бердим. Бузлы дерьялар, къарлы дагълар, кунешли челлер ве, ниает, памукъ тарлалары ве мейва багъчаларыны корьдим. Эр шей инсанларгъа багълы... эр кеске муаббет аят керек.
Мен санъа бир дефа озюмнинъ балалыкъ девиримни икяе эткен эдим. Хатиринъдеми?
...Меним бабам дюльгер эди. Онынъ эки лагъабы бар эди: «дюльгер» ве «къыналы баш». Бабамнынъ сачлары ве сакъалы, керчектен де, атеш киби къырмывы эди. Онынъ зенааты — дагъда агъач кесип, эвге кетирмек ве араба, сенек, тырнавуч ясап, ярмалыкъта сатмакъ эди.
Сыра беяз учырымлар арасында гизленген къадимий шеэрге чыкъып кеткен вакъытында, бабам хатиримде ойле къалгъан эди. О бу вакъытта элли яшында, олдыкъча сагълам, кучьлю киши эди. Бутюн омюринде балтанен хызмет эткенинден, эллерининъ пармакълары авучынынъ ичине къайтып, къыйышып, териси къатып къалгъан. Танъ атар-атмаз тёшектен тура, атны чанагъа еке — чюнки агъачны юксек дагъдан койге ялынъыз чана иле кетирмек мумкюн — ярым отьмекнен эки баш сарымсакъны богъчагъа къойып, дагъгъа чыкъып кете тургъан.
Дюльгер мени ве агъамны къышымлы шараитта осьтюрди. Онынъ фикириндже, йигит къаба, агъыр муитте тербиеленип осьмек керек. Яз мевсиминде эр джумаэртеси куню багъчада, джевиз тереги астындаки кутюк устюне отурыр ве агъам Фикрет иле мени курештирир, кендиси исе агъызындаки чубугъыны думанлата берип, сейир этер эди. Бабам ачувланмасын десенъ, къаидеге риает этип курешмелисинъ. Мен Фикретни, яхуд Фикрет мени ич ыргъакъкъа, яхут янбашкъа алый, ерге шыпырмакъ керек. Бунынъ ичюн, экимиз не къадар чокъ къурназлыкъ ве джанбазлыкъ бильсек, эписинден файдаланып, де мен Фик¬ретни, де Фикрет мени бельден тутып, тёпеге котеререк, ерге ура ве ургъан сайын я онынъ, я меним бир-де бир ерим эзиле ве къанай... лякин эксери алларда индемей турып кетемиз. Мен Фикретнинъ къалын, юнли эллерининъ тазыйыкъы алтында ерге йыкъылсам, бабам агъызындаки чубугъыны деръал ерге быракъа, ювурып келе, мени якъамдан котерип аякъкъа турсатаракъ, къулакъ тозыма бир-эки шамар чеккен сонъ, текрар курешмеге меджбур эте эди.
Кузьде джевизлер пишсе, бабам узун таякъ алып, терекнинъ энъ юксектеки конделен пытагъына минерек, эллеринен ич бир шей тутмай, джевиз къакъа ве бизни де бойле япмагъа меджбур эте эди. Мен бунъа пек тез алышкъан эдим. Шимди биле япып корьсете билем.
Биз бабамнен авгъа да бара эдик. О манъа къатты топракъ устюнде тавшан изи тапмакъны, чытырман дагъ ичинде къушларнынъ чешит илекяр садалары не демек экенлигини огрете тургъан. О бизге, энъ аздан, бирер тавшан атып ольдюрмегендже, эвге къайтмагъа рухсет этмей эди. Авджылыкънынъ иль¬ки куньлеринде бабам бизге тойгъандже ашамагъа отьмек бермеди. Эр биримизнинъ аркъамызда торба ичинде бирер кесек отьмек ве бирер баш сарымсакъ олса да, бабамнынъ рухсети олмай тура токъунмадыкъ.
Онынъ энъ зияде севген шейи — къошу эди. Бир дефа ат чапмагъа манъа дегиль, агъама рухсет этти. Эртеси куню саба Фикрет «Рузгярны» ахырдан чыкъарып, къашагъа ве чёткинен темизледи, къуйругъыны орип, къыскъа этип багълады, Сонъ атнынъ этрафында саатларджа айланып-уйрюлип юрди, ондан ич айрыладжагъы кельмеди. Мен исе софа ичинден сейир этип отурдым.
Бабам мени янына чагъырды.
— Быракъ, огълум! — деди о манъа джиддий давушнен,— быракъ оларны! Барсын, Фикрет «Рузгяр» иле козь-козъге къалсын! Кедер этме!
Бу мени пек тааджиплендирди. Амма сонъундан анъладым... Бабам бинъ дефа акълы экен. Къошудан эвель йигитнен ат арасында, башкъасы ичюн анълашылмаз мукъаддес субет олып кече. Дюльгер буны яхшы биле эди.
Къошуда йигирмиден зияде атлы йигит иштирак этти. Атлылар Къапанды копюринден кечеяткъанда мен энди Рузгярнынъ энъ огде келеяткъаныны эследим. Бабама корьсетмек истедим, албу исе, о менден эвель корьген. Дюльгер алель-аджеле аркъасыны манъа чевирди ве адымларыны кенъ-кенъ атып, эвге таба джёнеди. Сонъундан бильдим, бабамнынъ юреги бу арада севинчнен толу олгъанындан, козь яшларыны корьсетмеге истемей, эвге кетип къуртулгъан.
Лякин бабамнынъ бизге огреткен шейлери ялынъыз булар дегиль эди... О бизге, эр шейден эвель, намуслы ве саде олунъыз, деп огютлеген эди. Ве озю де намуслылыкънынъ тимсали эди.
Мен онынъ бизге ашлагъан бу илиминден чокъ мемнюним. Барсын, тербие усулларынынъ базылары давалы олсун, лякин биз аятта... алельхусус Ветан огърундаки къанлы чатышмаларда, олардан чокъ файда корьдик.
Я Чар-Чакъ? Э! Чар-Чакъта ишлер муреккеп эди.
Сервер аля юкъуда. Оны уятмалымы? Берабер багъчагъа чыкъып кезинмелими экен? Ёкъ, джаным...
Юкълай берсин!
Мен, ичлеринде сенинъ нефесинъ гизленген, сускъан бош одаларны доланам, экимизнинъ Чар-Чакъта кечирген куньлеримизни хатырлайым...

1
Вокзал мейданында акъчыл ышыкъ сачыджы фенер диреклерининъ янында кербар ренкли къуру япракълар уйрюльмектелер.
Буюк шеэр сувукъ рузгярлар ичинде сускъан. Мен Ташкентни даима шенъ ве гурьдели олгъаны ичюн, бегене эдим. Оны сонъки дефа бу алында терк эткен эдим.
Бир къач сене эвельси учь яш киши торбаларымызны аркъаларымызгъа урып, вокзал мейданында адамлар, арабалар ве файтонлар арасында кечеяткъан вакъытымызда, манъа бутюн шеэр эалиси, даа кимсе тарафындан кешф этильмеген, ишитильмеген, билинмеген бир улькеге джёнемек ичюн топлангъан кибн кельген эди.
...Бойле экен, къомшумызнынъ кечкен 1959 сенеси, студент огълуны къыртыш топракълар улькесине озгъаргъаны хатириме кельди. Юксек бойлу, сагълам мучели йигит азбар къапу огюнде турып, анасыны тынчландырмакъта эди:
— Агълама! Ничюн агълайсынъ? — дей эди о. — Мен тезден къайтып келирим, ана... Риджа этем!
Анасынынъ козьлериндеки яшларнынъ тыйылмагъаныны корьген студент, аман-аман озю де агълап йибереджек киби эди.
Эй, сытыкъ юрек... Сен де ер юзюнде эркек олып догъгъансынъ,— деп тюшюндим мен о вакъытта,— адамлар джебэге кеттилер, къарт анайларнынъ козьлеринден яш чыкъмады, бу исе... бир бучукъ ай мулетнен берекет топламагъа кетеята. Хызмет ве шенълик ичинде аркъадашларынен бирликте вакъыт кечиреджек. Анда бизим Сейяре де барып кельди, лякин поездгъа кетеяткъанда кимсеге озюни озгъармагъа рухсет этмеди.
Бойле огъланчыкълар ве къызчыкълар пек чокъ дегилллер, лякин барлар. Амма отузынджы йылларда бизге анамызнынъ этеги астындан чыкъып кетмек къыйын дегиль эди.
Сез келими, арбий комиссарлыкъкъа ариза берип, арбий мектепке кетмек адетий бир шей эди. «Империалистлер мемлекетимизге къаршы дженк азырлайяткъанда биз салкъын, тынч биналарда отурып, раат окъуп оламаймыз!» Иште, себеп! О вакъытларда... баштан-аякъ силя такъынгъан немсе-фашист башкесерлери Авропаны титреткенде, бу сёзлернн, келишсин-келишмесин, къулланмагъа севе эдик.
Биз институтны быракъып, торбаларымызны омузларымызгъа урып, вокзалгъа кельдик. Акъшам перронда къулагъымызны ильки дефа арбий команда давушы инълетти:
— Са-аф ол!
Ондан сонъ учь сене кечти. Мен, устюнде узун шинель, башымда къызыл къаснакълы мавы фураж¬ка, аякъларымда шпорлы хром чызмалар, къызыл казаклар полкынынъ офицери олып, текрар институткъа къайтып келеятам. Бир озюм...
Вагонда ёлдашым,— бир вакъытта эски ордуда хызмет эткен олса керек,— сюйрю сакъаллы, козьлюклю киши менден:
— Битирдинъми? — деп сорады.
— Эбет! — дедим.
Атнынъ джалларыны ве къуйругъыны ювмакъ ичюн къышнынъ аяз геджелеринде, элимде къопкъа, ат ахырындан бир километр узакътаки полк фурунына не къадар къатнадым!.. Не ичюн? Сыджакъ сув алмакъ ичюн. Озюме берильген сабун парчасыны даима аткъа сарф этип, чатлакъ-патлакъ эллеримнен юре, старшинанынъ козюне корюнмеге къоркъа эдим. Чюнки кирли эллеримни корьсе, мени невбетсиз нарядкъа йибереджегини билем. Эллеримни старшинадан гизлемек мумкюн, лякин атны эскадрон командиринден гизлемек мумкюн дегиль. Аты кирли казак... бу не демек?
Догъмушларымдан, яхут институт аркъадашларымдан бирде-бирини корьсем, оларгъа бу тарихны узун узадие икяе этерим, бу хусуста бельки поездда да лакъырдылар олур, деп тюшюне эдим. Мен левханы, озюмдже, шойле тасавур эте эдим: чевре-четимде адамлар... эписи мени динълей ве башларыны саллап: сизге пек джиддий шейлер огреткенлер... Сиз Ватан къараманларысынъыз. Машшалла! Машшалла! — дейлер. Эбет, ойле олур беллеген эдим, амма ойле олмады. Чюнки ордуда хызмет эткен ялынъыз мен дегиль, миллион кишилер эдилер. Адамлар топланып, эписининъ икяесини динълей береджек олсалар, оларгъа чалышмагъа ве юкъламагъа вакъыт къалмайджакъ. Мен эр кеснинъ козю, аякъларымдаки шпорларгъа ве башымдаки къырмызы къаснакълы мавы фуражкагъа тикилип, шашып — сейир этип къалырлар, беллеген эдим. Фуражкама кимсе къулакъ асмады. Вагондаки чот сакъал къомшум лакъырдыны къыскъадан кесе къойды:
— ...Битирип келеяткъан олсанъ, бу шпорларны ничюн чыкъармайсынъ?
Не дейджегимни бильмедим. Мен округ маневрлеринде иштирак эттим, ат устюнде къарлы дагълардан, уджсыз-буджакъсыз чёллерден, бузлу озенлерден кечтим... о манъа шпорларынъны ничюн чыкъармайсынъ, дей. Къыйметли ёлджу, мен даа оларнынъ давушыны ишитип тоймадым! Онынъ нагъмелерини даа чокъ кишилер динълемек кереклер. Буны санъа айтып анълатмакъ мумкюн дегиль. Сен атлы аскерде хызмет эт¬кен кишиге бенъземейсинъ.
Мен артыкъ Ташкенттем. Юрмейим — гуя учам. Къайда?
Таныш аралыкъны корьгеним киби, токъталдым. Тюшюнджеге далдым. Амма токътамакъ керекмей... дос-догъру юре бермек керек экеним. Бу маальде ин¬ститут директорына расткелирим деп ким тюшюнген? Лякин босагъа устюнде апансыздан токъуштыкъ.
Директор къапу устюндеки чыракънынъ ярыгъында манъа хайли вакъыт тааджипли-тааджипли бакъып тургъан, фуражкамны, шинелимни, мавы штаным устюндеки къырмызы шертлерни козьден кечирген сонъ:
—	Джевдет Бекиров? Сенсинъми? — деп сорады.
—	Эбет! — дедим мен,— онынъ озю! Директор айрет ичинде кери чекильди:
—	 Аркъадашларынъ?..
—	 Бнльмейим. Биз чешит ерлерде хызмет эттик. Мен... кельдым. Институтны битирмек истейим.
—	 Институтны? — директор, гуя энъсесини бий чакъкъан киби, башыны кучьлю сильтеди,— ёкъ! Акъылынъа биле кетирме! Анъладынъмы?
Мен айтмагъа сез тапмадым... сустым.
Директор, аралыкъта тургъан линейкагъа догърулды. Лякин бир къач адым юрген сонъ, чевирилип, бакъты:
— Ятакъханеде геджелей билесинъ! Тек бугунь!
Къыргъыз къалпакълы къарт, къамчысыны узун аякълы, тыгъыз торунынъ янбашы устюне эндирди, линейка аралыкъ ичинде козьден гъаип олып кетти. Линейка ёкъ олгъан сонъ юрегимдеки хош хаялларым ве ишанчым да гъаип олдылар. Энди не япмалы?
Чемоданны элиме алдым, Алай базарына догъру джёнедим. Ярым сааттен сонъ чайханеге кирдим. Эски достум, Таш-Темир ака мени семиз этли плов ве кок чай иле сыйлады. «Озюме пиширген эдим,— деди Таш-Темир ака, кулимсиреп,— сенинъ де къысметинъ бар экен».
Бир-эки кунь кечкен сонъ мен Ташкентте ашайт джеэтинден зугюртлик экенини анъладым. Учь йыл эвельки боллукъ шимди ёкъ. Адамлар да башкъа. Якъын афталарда аммам корьмеген узун сакъаллы кишилер... къайдалардандыр кельгенлер. Чайхане ичинде аякъ басмагъа ер ёкъ. Таш-Темир ака манъа онъайтлы ер теклиф эталмады. Плов иле къурсакъны тойдыргъан сонъ, шинелимни устюме япып, кошеде тахта узеринде узандым. Козьлеримни ачкъанда, кунеш догъып, баягъы юкъары котерильген эди.
Къыбырдамай, эппи вакъыт яттым. Не япмалы? Къайда бармалы? Кимден ярдым истемели? Кимден?! Я Комсомол Меркезий Комитети? Эбет, эбет! Анда, тюневин директорнен олгъан лакъырдыны айтмалы. Ярдым истемели. Мени институткъа алсынлар.
Бу ниетнен еримден турдым. Мен — къызыл казаклар взводы командири олдым, базы льготларгъа акъкъым бар. Керчек, шимди — декабрь. Кеч мааль.
Лякин бу — меним къабаатыммы? Меркезий Комитет манъа, озь комсомолына, ярдым этмеге борджлы.
Секретарьнынъ къабулханеси адамларнен рыкъмарыкъ. Сакъаллары осюк, устьлериндеки кольмеклери тоздан ве терден озь ренкини гъаип эткен, янъгъыравукъ сесли яш кишилер невбет беклемектелер. Оданынъ ичи, вокзал киби, инълей. Кабннетнинъ къапусы де ачыла, де къапала, анда, ичериде, бир лакъырды, мында, къабулханеде, дигер лакъырды. Къабулханеде «енгиль кавалерия» тешеббюсчиси Никифо¬ров акъкъында, бугунь саба саат алтыда кетирилип, аля платформагъа юкленильмей, ерде яткъан трансформаторлар ве Халмат Сааткъуловнынъ ташчылар бригадасы хусусында лаф кетмекте.
Бир къач дефа къапуны аралыкъ этип, башымны кабинет ичине сокъуп бакътым, манъа: «риджа этем, буюрынъыз!», яхут «сабыр этип турынъыз!» деген адам олмады. Стол башында къара сачлы, бакъыр юзлю, ешиль гимнастёркалы яш киши, сол элини араретли саллап, телефон иле лакъырды этмекте.
Къапу янында тургъан такъиели йигиттен:
— Стол башындаки ким? — деп сорадьм.
— Исраиль Артыкъов...— деп джевап берди о. «Цемент кетирмесенъиз, сизге къасыр байракъ такъдим этеджекмиз! Эбет, эбет! Мен шакъа этмейим».
Бетон меселеси битти дегенде, кимгедир телефон этип, экскаватор хусусында иддалаша башлады. Сонъра кягъыт акъкъында матбуа хане иле чеккелешип алды, ондан сонъ буюк шкафны ачып, янында тур¬гъан насылдыр заводнынъ комсомол ячейкасы кятибине бир десте ёлакълы кягъыт берди.
— Бу учь газетагъа етишмек керек! — деди онъа.
— Учь газетагъа? Шаштынъызмы, не? Бу къадарчыкъ шей! Энъ олмагъанда эки рулон беринъиз!
Ячейка кятиби къолайлыкънен теслим ола къойгъанлардан дегиль экен, аягъыны шкафнынъ къапагъына тиреди, къапаттырмады. Артыкъов сувукъ тебессюм иле онынъ аягъыны кенаргъа уйтеп ташлады.
— Бала олма! Буны Совнаркомнынъ нарядынен алдыкъ, анъладынъмы? Къана, джёне! — Артыкъов бу арада кошеде мени эследи: — Санъа не керек?
Мен чызмаларымнынъ окчелерини бири-бирине урдым, зенъгилерим зынъылдап алдылар. Арбий хызметтеки киби, тез ве къыскъа ибарелернен мерамымны анълатмагъа тырыштым, лякин лафым, гъалиба, узун олып чыкъты.
—	Адынъ не? — деп сорады меркезий комитетнинъ секретары. 
Адымны айттым.
—	Комсомолсынъмы?
— Эбет!
— Иш бойле, Джевдет! — секретарь бирден ачыкъ
лакъырдыгъа кечти. Чекмеджеси ичинден кучюк дефтер чыкъарып, элинен устюне басты,— окъумакъ яхшы шей,— деди о, меним юзюме бакъмай,— лякин Чар-Чакъта электрик-химия комбинаты къуруджылыгъы башлады. Анъладынъмы? Анда, санъа бензер, мазаллы кишилер кереклер. Кет анда!
— Екъ. Мен окъумакъ... институтны битирмек истейим! дедим мен. — Къуруджылыкъкъа, институт¬ны битирген сонъ кете билем.
Мен шай дегенде, кабинеттеки кишилер арасында чыбалыкъ сачлы, акъчыл юзлю, яш киши манъа худжур-худжур бакъты, сонъ тенеке давушнен къакъылдап кульди. Онъа козь эттим. Манъа аркъасыны чевирди.
—	Сен аксини яп! — деди секретарь,— эвеля чалыш, сонъра окъу!— меним эеджанлы, атешли сёзлериме эмиет бермеди. 
—	Фамилиянъ не?
—	Бекиров!
Секретарь дефтерини ачты, меним фамилиямны язып къойды,
— Сени артыкъ Чар-Чак къуруджылыгъына мобилизленди эсап этемиз,— деди о,— анда шимди эсас меселе — айланма канал.
Элине штамплы кягъыт алды, устюне нелердир язгъан сонъ, аякъкъа турып, элини манъа узатты. Мен онынъ элини тутып, яхшы сыктым. Сыкъкъанда о кулюмсиреди. Мен де кулюмсиредим. Албу исе секретарьнынъ тебессюмининъ манъа ич мунасебети ёкъ, экен. Кабинетте пейда олгъан тери пальтолы яш къыз башыны саллап, эр кеснен селямлашып, чыкъты, сонъ столнынъ янында токъталып, козьлерини секретарьгьа тикледи.
— Трос меселеси не вакъыт чезиледжек? — деп, телюкели давушнен сорады о. — Еллар ичинде даа чокъ юреджекмизми? Бугунь «Ковровец» де иштен чыкъты. Меним сменамда рельс, Тулягановнынъкинде шпал етишмей. Вазиет бойле экен, мени Баш-Дугюмге ничюн ёлладынъыз?
Къызнынъ арекетини корип, айретте къалдым;
секретарьнынъ эли авучым ичинде унутылып къалгъан. Бошагъан сонъ, пармакъларыны авада къач дефа силькитип алды. Зияде сыкъкъаным, гъалиба.
Чызмаларымны ерге кучьлюдже урып, кери айландым, сонъ шпорларымнынъ кескин давушы алтында къапугъа догърулдым. Кениш мердивен бою ашагъы тюшеяткъанда, къулакъларымда секретарьнынъ сёзлери чынъламакъта эдилер. Мавы кольмек ве штан кийген йититлер, башларына къырмызы явлукълар багълы, блузкалы къызлар басамакълар бою юкъары котерильмекте эдилер.
...О девирде комсомолнынъ къарышмагъан иши ёкъ эди. Магниткагъа, Кузнецкке, Запорожьеге эшелонлар ёллай, заводлар къура, театрлер тешкиль эте, моллалар ве папазлар иштирак этмеген къызыл тойлар огърунда куреше ве бутюн бу ишлерни буюк арарет ве акъылнен япмагъа тырыша эди.
Цемент, агъач ве тезьялар иле юклю комсомол эшелонларыны эр станцияда комсомол постлары къаршылап ала, тешкере ве поездларнынъ токътавсыз юрювлерини эльде этмек ичюн огърашалар. Мемлекетте бир кереден юзлердже заводлар къурулаяткъан вакъытларда бу ишлерни япмакъ къолай дегиль эди. «Енгиль кавалерия» демир ел станциясы башлыгъынынъ къапусына карикатуралы кягъытлар япыштырып, селекторгъа кирмек ичюн рухсет берильмесини талап эте, атеш козь йигитлернинъ базылары халкъ комиссары Сергогъа телеграмма ёллап, домналарнынъ чалышувындаки зиянкярлыкъларнен куреш хусусында джиддий меселелер котере, шахталарда муддеттен зияде чалышыджы бригадалар тешкиль эте эдилер. О гурьдели вакъытлар... Биз — къарт комсомоллар шимди о девирни сыкъ-сыкъ хатырлаймыз.
Эбет, бугуннинъ комсомоллары да аджаип йигитлер. Бири — бинакяр инженер, дигери муаллим, учюнджиси агроном, Таймырде мен оларнынъ чешитлерини корьдим.
Экспедиция вакътында... бир кунь долган кою Дудинкадан телеграмма кельди. Киши олеята экен. Хастанынъ джаныны къуртармакъ ичюн койге пеницил¬лин алып бармакъ керек. Эки комсомол бу иляджны ве медицина алетлерини койге еткиздилер. Энъ эски долган къабилелеринден бири яшагъан кой совети, бу алидженаплыкъ ичюн, эки комсомолны озюнинъ урьметли мекяндашлары джедвелине язды. Амма мында комсомол меджлислеринде... узундан-узакъ къарарлар ве протоколлар язылгъан адети бар экен.
Бир дефа олардан:
—	Бу бюрократизм ничюн? — деп сорадым. 
Манъа, Марстан тюшкен адаммы экен, деп тааджипленип бакътылар.
—	Я комсомол райкомы талап эткен сонъ не япаджакъмыз?
Биз оларгъа озюмизнинъ эски, алидженап аньанелеримизнинъ эписини огретмегенмиз, лякнн оларда, бир вакъытта бизде олмагъан кучьлю усуллар чокъ. Эр девирнинъ озь усулы ола экен. Мен, республикамызнынъ комсомол Меркезий Комитетинде, отузынджы сенелернинъ башында укюм сюрген бу алевли муитни хатриме кетиргенде, ойле нетиджеге келем.
…Сокъакъкъа чыкътым. Юксек сельбилернинъ ве кевдели эменлернинъ тёпелери къарнен ортюльген, къалдырымлар сылакъ къар астында тайгъакъланып къалгъанлар. Ел боюнда файтонлар ве юнли, къалын аякълы атлар екили дрокълар юрмектелер. Йымшакъ къар... чамур. Бойле авада шеэрде долана бермекте мана ёкъ. Тез-тез кетмек керек.
Чайханеден чемоданымны алып, станциягъа кеттим. Дархан арыкъны бойлап юреяткъанда, аякъларымдаки чызмаларыма козь эттим. Олар ат-араба ве машиналарнынъ сычраткъан чамурындан былашкъанлар. Языкълар олсун... Саба чёткинен темизлеген ве къадифе парчасынен ялтыраткъан эдим. Иште, демир ел станциясы. Эллеринде балталары, бычкъылары ве аркъаларында чуваллары эеджанлы эркеклер, аякъларында агъыр потиклери, янларында къырмызы бурунлы кичик балалар — къадынлар... перрон боюнда доланмакъталар.
Кишилер кимерде, туташ бир дивар шекилинде тепренип, огге атыла, сонъра бираз ятыша, токътай, бир талайдан кене къозгъала, кене арекетке келелер. Касса къапалы. Ачыкъ олгъанда биле билет аладжакъ киши ёкъ.
Ниает поезд келип янашты. Халкъ сюрюси мени уйтеклеп поездгъа кирсетти. Вагоннынъ ичинде адам о къадар ныкъталды ки, атта тургъан ерде къыбырданмакънынъ чареси къалмады. Эльбетте, ёлнынъ озюне махсус къануны бар: поезднинъ кочкенине беклемек керек. Кочкен сонъ шамата токътады, эр кеске чёкмеге ер тапылды. Мен сыкъынтыдан азачыкъ къуртулдым. Бир элимнен вагоннынъ диварына таянып тура биледжек киби олдым. Чемоданьмны къоймагъа ер тапкъан сонъ, онынъ устюне отурдым.
Гедженинъ бир вакъытында Къыргъыз-Къулакъкъа келип еттик. Саба исе къуруджылыкънынъ кадрлар болюги элиме кучюк кягъыт туттырып, экскаватор паркына ёллады.
Къыркъ дакъикъа кечкен сонъ, машина Чар-Чакънынъ сагъ ялысында токътады. Паром къаршы ялыда экен. Мен, сув четинде къапакъланып яткъан эски къайыкъ устюне отурдым, сагъ аягъымнынъ чызмасыны чыкъарып, чылгъавыны енъиден сарып, текрар кийдим. Аякъкъа тургъан сонъ, этрафыма бакъындым. Чар-Чакъ тар, терен богъаз ичинден чыкъып, увулды къопарып, къаялар ве къырлар арасында бургъаланып, узакъларгъа акъып кетмекте. Богъазнынъ юкъарысында, тёпелери сувукъ ве сыджакъ авадан янгъан, бурюшкен сыра дагълар юксельмекте, артында исе думан ичинде къарлы дамлар ве юксек кечитлер турмакъталар. Къадим заманларда кучьлю сувлар бу далгъаларны кевделерини оймалагъан, дерелернинъ сувлары ташларны ве топракъларны урып-йыкъып, йылгъалар ве уджсыз-буджакъсыз вадилер тешкиль эткенлер. Бу дешетли манзаралар сувнынъ кучю саесинде усулгъа кельгенлер.
Сагъ ялы чыр-чыплакъ. Не дагъ, не тарла... Сол ялы боюнда экскаваторларнынъ елькъуванлары ве топракъ йыгъынлары корюнмектелер. Оларнынъ артында туладан къалангъан къаралтылар, анбарлар пыскъанлар. Топракъ юфкъа къарнен ортюли.
Паром кечиди янында эки араба, бир автомобиль ве, манъа бенъзер, мевсим ишчилеринден юзге якъын киши топландыкъ. Къаршыдан келеяткъан паром сагъ ялыгъа якъынлаша берди, сонъ келип скелеге урунды. Кишилер ерге тюшти, быз паромгъа толуштыкъ. Юк агъырлашкъан сайын, паром сувгъа комюле ве кенаргъа къыйыша берди. Ёлджулар буны корип, де сагъ, де сол якъкъа джылышты, паром бельки догърулыр деп бекледилер. Лякин бунъа алышып къалгъан паромджы къарт озюни сыкъмады, о четте индемей турды ве, агъызында нас олса керек, тосат-тосат ерге тюкюре берди. Ниает, паромгъа атлар, арабалар чыкъарылды. Къарт, къыркъ адам сайып алды, сонъ геми еринден кочьти. Ялыда къалгъанлар атеш якъып, къызынмагъа тутындылар. Озеннинъ ортасына кельгенде паромджы ишчининъ кийик садасы ишитильди. Айланып бакътым. Къарт эллеринен ишарет этип, тросны корьсетти: «ярдым этинъиз!»
Чар-Чакъ инълеп акъмакъта. Паром исе далгъа¬ларны ярып гуя юкъары ювурмакъта... сол ялыгъа етмеге аз къалгъан эди, трос бирден зайыфлады, паром тепренди, сагъ тарафкъа янтайды, сонъра кенары сув¬гъа комюлип кетти. Адамларнынъ базылары апансыздан айкъырып йибердилер. Бу бир сание ичинде олып кечти. Мен, паромджы къартнынъ манъа берген бре¬зент къолчакъларынен троснынъ уджуны къавий сыкъып, паромнынъ четиндеки чар-диваргъа таянмакъ истедим, лякин чар-дивар салланды, четке къыйышты, шарт этип сынды, мен башлы-аякълы фырланып, сувгъа тюштим.
Тросны элимде насыл туткъан олсам, ойле де сыкъылып къалгъан, йибермегеним. Дигер уджу сагъ ялыда бетонлы дивар ичиндеки буюк алкъагъа багълы экен. Паром ялыдан узакълашкъан сайын трос мени артына чеке берди. Мен ялдамайым, санки озь эджелиме догъру учам.
Бир къач адам, демир ыргъакны узатып уджуны меним элимдеки троскъа илиштиререк, озьлерине чектилер. Бундан сонъ мен паромгъа якъынлашкъан киби олдым, лякин манъа шай корюнген. Далгъалар мени ашагъыдаки, озеннинъ тирсегиндеки къаягъа чеккелеп алып кетмекте эдилер. Шимди ташкъа урунаджакъ, парча-кесек оладжагъым.
Трос мени бирден къакъкъалады, кевдем демирге урунды. Сонъ якъамдан тутып мени тёпеге котергенлерини сездим. Паромджы арабанынъ устюнден бир къучакъ пичен алып ерге къойды, онынъ устюне мени отурттылар. «Эй, инсанлар! Бизим джанымызны бу киши къуртарды!— деп къычырды къарт ве элинен меним омузымны таптады. — Эгер паром озеннинъ тирсегиндеки къайнакъ сувгъа тюшкен олса, эпимизнинъ ишимиз фена оладжакъ эди».
Зевкълы шей... Мен бу адамларнынъ джанларыны насыл этип къуртардым? Олар мени къуртардылар дегильми? Сонъундан ишнинъ фаркъына бардым. Сув¬гъа йыкъылгъан вакътымда троснынъ уджу элимде къалгъан. Ыргъакъ вастасынен троснынъ ортасыны тартып алгъан паромджы, оны агъачнен ерге басып, паромны токътаткан. Къарт мени, гонълюмни алмакъ ичюн, макътай экен.
Сувукъ ельде устюмдеки сылакъ шинелим бузлап къалды. Чызмаларымны чыкъарып, чылгъавларымны сыкътым. Лякин бундан не файда? Урбаларым шырсув. Бир къач дакъикъа кечсе, тургъаным киби къатып къаладжагъым.
Янымда яш къадын пейда олды.
— Ма! Ич бир-эки ютум — деди о, манъа насылдыр кирли шише узатып. — Къызарсынъ! Озюм ичюн ясагъан эдим, частлы экенсинъ! — сонъра козьлеринен шишеге ишарет этип,— деди: — Шекерден къайнаттым. Курсктен къалма шей...
Эки ютум шей ичтим. Беденимни атеш алды.
—	Ич азачыкъ даа!— деп зорлады къадын: 
Бир ютум даа ичтим. Манълайым алевленип кетти. Шишени къайтарып бердим.
— Баре, бизге де бер... лезетини бакъайыкъ! — деп къычырды осюк сакъаллы, ешиль козь, яш киши. Янындаки адамлар кулюштилер.
— Апайынъдан исте! — деди къадын,— корьмейсинъми? Йигит сув ичинден чыкъты. Ичмесе, оледжек.
— Я биз? Биз онъа ярдым эттик де!
— Токъта... Санъа не керек? Сен къайдан чыкътынъ? — деди къадын ве, озюни туталмай, шакъылдап кульди. Эркеклер исе инджели-къалынлы давушлар чыкъарып гурюльдештилер. — Сувдан чыкътынъмы?..
О азачыкъ кери чекильди, кимсеге сездирмей, адамлар арасында синъип кетти.
Мен кишилерге къошулып, паромны ялыгъа янаштырмагъа ярдым эттим... Чюнки арекетсиз отурсам, ярамайджакъ.
Тезден топракъкъа янаштыкъ. Байырларны ве тарлаларны къар орьткен. Озеннинъ четлерини къалын буз къаплагъан. Къарт мени къаравулнынъ эвине алып кирди. Невбетчи урбаларымны чыкъарып, къып-къырмызы чёюн оджакънынъ янашасындаки курсю узерине яйды. Мен паромджынынъ чапанына сарынып, учь-дёрт пиала сыджакъ чай ичтим. Самогоннынъ арарети котерилип кетти.
Экскаватор паркы башлыгъыны къыдырып тапкъанда акъшам къаранлыгъы чёкип башлагъан эди. О арыкъ мучели, кучюк черели адам эди. Мыйыкълары агъызынынъ эки тарафындан ашагъы саркъмакъталар. Меним ким экенимни ве къайдан-ничюн кельгенимни сорап бильген сонъ, чызмаларымдан фуражкама къадар козь ташлады.
— Экинджи баракта яшайджакъсынъыз! — деди о, кескин давушнен,— анълашылдымы? Тёшек, ёргъан, иш урбасы коменданттан алырсынъыз. Бу гедже саат он экиде алтынджы участкагъа ишке чыкъаджакъсынъыз!
— Алтынджы участка? О къайда?
—	Ялыда... сорасанъыз, косьтерирлер! Гедже саат он экиде. Унутманъыз. Биринджи смена!
Чемоданымны омузыма урдым, къапуны ачтым, чыкъмакъ ичюн босагъадан атлайджакъта:
— Сизге не олды? — деп къычырды о,— устюиъиз-башынъыз сылакъ!?
Шинелимнинъ этегине козь эттим, сонъ кулюмсиредим.
— Паромда... трос узюльди.
Киши, къор устюне баскъан киби, атылып еринден турды.
— Паромда? Трос..? — чар-чабик телефон трубкасына япышты.



2
Бараклар... эр ерде барак. Чар-Чакънынъ богъаздан чыкъып, Айыкъ бурунгъа чевирильген тирсегинден юкъарыда биналар тизильгенлер. Эписи бири-бирине бенъзей. Джанынъ сыкъыла. Санъа кереги къайсы? Къыдыр да тап. Сокъакъларда къар ириген. Эр ер балчыкъ. Юрмекнинъ чареси ёкъ.
Чамурлы сокъакъны бойлап, тайгъалап ве баракларнынъ улькюн пенджерелеринден козьлеримни алмай, абына-сюрюне кетеятам. Бир пенджере перденен ортюли, онынъ артында не бар, белли дегиль. Дигер пенджереде лейха столы корюнип ала. Учюнджи пенджереде къадын бешик тепрете, дёртюнджисинде - узун бурунлы киши, къулагъында трубкасы... арыкъ, узун къолларыны кулюнчли суретте саллап, кимгедир бир шейлер исбат этмекте. Эвлернинъ ичиндеки чыракъларнынъ ярыгъы зайыф, сокъакъларны айдынлатмайлар. Орталыкъ къаранлыкъ. Тахта къалдырымнынъ устю исе былашыкъ, тайгъакъ — юрмек телюкели. Ёлда адамлар козьге аз чалыналар. Кимериси
хызметте, кимериси исе, гъалиба, чокътан эвге къаитып кельген.
Бу Чар-Чакъ къуруджылыгъынынъ  социалист шеэрчиги. Социалист шеэрчик дегенде, мемлекетимизде бунъа бенъзер дигер шеэрчиклер козюмнинъ огюне келелер. Ялынъыз меним корьгенимни исапласам, эллиден зияде. Нефтьчилернинъ шеэрчиклери комюрджилернинъ шеэрчиклерине бенъзейлер. Буларда эвлернинъ азбарлары, сокъакълары ве проспектлер асфальтнен ортюли. Эр ер асфальт. Асфальт ве ешиллик.
Бугуннинъ инсанлары эски баракларны бильмейлер. Бильмегенлери яхшы. Оларны — тиф хасталыгъыны, тиленджиликни, гъарип кульбелерни, хатирде тутмакъ не керек? Инсан дюньягъа дюльбер омюр кечирмек ичюн келе, кечмишни исе тез унута. Даима келеджекни тюшюне. Шимдики заман ве истикъбалъ... Аят бу эки ольчю черчивесинде догъа ве оле. Эгер менден, ничюн кечмишни хатирге кетирдинъ, деп сорасалар, мен: инсанларнынъ эбедий хасиети исап этильген джесюрликни, эрликни, азаматлыкъны, къыскъасы, эмек саесинде усулгъа кельген бутюн шейлерни ве атта пек чокъ ишлерни инсан ерине — кибернетик машиналар иджра этеджек коммунизм девиринде биле кемалаткъа келе береджек шейлерни, эстафета киби илеридеки несильге теслим этюв эшкъына хатирге кетирдим,— деп джевап берир эдим.
Мен бараклардан ибарет Социалист шеэрчикнинъ балчыкълы сокъакълары бою адымлагъан вакътымда, эльбетте, бу шейлер хусусында тюшюнмей эдим. Башкъа шей хусусында тюшюне эдим. Бу ердеки эмекчи халкъ башкъаларына аджаип эвлер къурып берген, амма озюнинъ башы тёпесинде адам акъыллы дамы ёкълыгъы не икмет экен, деп тюшюне эдим.
Кельген-кечкен кимсе екъ. Пенджерелернинъ бирисини къакътым. Къапу ачылды, буруныма бухар ве сабун къокъусы урды. Чамашырхане экен.
—	Экинджи барак къайда?
Чильтер оглюкли эсли къадын къапу огюне чыкъты.
— Сол тарафта учюнджи эв...— деди о, элинен услубсыз баракны косьтерди. — Енъи кельгенлерденсинъ, ойлеми? — ве меним джевабымны беклемей, де¬вам этти. — Шимди халкъ эп мында ягъа. Путёвканен кельдинъми?
Мен башымны кокюсим устюне къакъыттым.
— Кете бер, ойле олса! — деди къадын, устюмни-башымны козьден кечирип, кулюмсиреди: — Чамашырынъ олса, кетир! Унутма! Денъиштирмеге шейинъ олмаса, мында беклерсинъ, чар-чабик ювып, утюлеп беририм.
Экинджи барак якъын экен. Къапуны къакътым. Джевап берген олмады. Текрар къакътым. Дюбюрдилер, инсан садалары ишитильди. Къапуны уйтедим, къолайлыкънен ачыладжакъкъа бенъземеди, сапындан тутып, бар кучюмнен озюме чектим, гъычылдап артына къадар ачылды. Айретленип, босагъа устюнде токътап къалдым.
Махорка думаны ичинде козьлериме кучюк агъач койкалар чалынды. Четте, сув бакы янында узун стол тура, ортада зыр-саргъуш эки яш киши, насылдыр, кийик оюн ойнамакъталар. Де ашагъы чеке, де къалкъа, де эллерини четке узата ве чызмаларынынъ окчелерини ерге урып, полны дюбюрдете, сонъра бирбирининъ омузларындан тутып, тепеге секирелер. Бу зевкълы оюнгъа, айны заманда, дешетли котекке де бенъзей. Оюйджыларнынъ экисининъ де сеслери къарыкъ.
Койкаларнынъ бири устюнде сарышын, мазаллы йигит отура. О, башы узерине ягъмакъта олгъан тобан ястыкъларны авада илип алып, оюнджыларгъа фырлата, оюнджылар о къадар къызышкъанлар ки, башларына тюше берген ястыкъларнынъ агърысына къулакъ асмай, аякъларынен эп тепине, ерге тюшкен ястыкъларнынъ устюне чызмаларынен баскъалай, онъайтлы кельгенде, оларны кенаргъа тепип ташлайлар.
Кошеде арыкъ йигит койкаларнынъ устюнден ястыкъларны джыйыштырып, сарышын кишиге узатмакъта.
Мен, ойнайяткъан адамларны яхшы эслеп оламадым: тютюн ве тоз ичинде олар кольге олып корюнмекте эдилер.
Босагъа устюнде хайли вакъыт турдым, мени абайлагъан адам олмады. Бельки аселет къулакъ асмадылар! Сарышын киши, ниает, ичери кирген сувукътан къалтырап, башыны котерди.
— Къапуны ким ачты? — деп айкъырды о, лякин мени корьген сонъ, ястыкъны атмакъ ичюн элини тепеге котергени алда, тааджипленип, еринде сусыл къалды.
—  Мумкюнми? — деп къычырдым мен,— кирмеге мумкюнми?
— Кире бер! — деди сарышын киши ве ястыкъны сонъки дефа оларакъ оюнджыларнынъ башлары узерине фырлатып йиберди. Алекет бунынъ иле битти.
Ичери кирдим. Къапуны къапаткъан сонъ, селям бердим. Селямымны ялынъыз сарышын киши алды, о бирлери манъа ачувлы ве тааджипли назарларнен бакъып турдылар. Сарышын киши оданынъ ортасына чыкъты. Онынъ устюнде тек ич штан ве майка олып, яланаякъ эди, бир-бирлеринен тюртюшип, уйтеклешип тургъан оюнджыларны айырды, сонъра манъа таба эки адым атты.
— Кимсинъ, къардаш? — деп сорады менден. Сонъ, джевабымны беклемей: — Санъа, гъалиба, далгъыджылар алайына кетмек керек! — деп иляве этти.
— Айса! Далгъыджыларгъа! — деп  къычырды оюнджылардан бири.
— Далгъыджыларгъа? Ничюн? Мени экинджи бараккъа ёлладылар.
— Пардон, же ву при мусье! — деди сарышын киши, кибирли суретте. «Джаным, бу адамлар насыл тильде лакъырды этелер?» деп тааджиплендим мен. — Джёне! Мында экскаваторджылар яшайлар.
— Билем,— дедим мен ве онынъ огюнден кечип, диварнынъ янына кельдим, чемоданымны цемент пол устюне къойдым, аркъамдаки торбаны чыкъарып ташладым. Кишилер меним бу сербест арекетлеримни бегенмеген киби корюндилер.
— Къана, чабик ол! Айын бу ерден! — дедилер олар текрар,— мында экскаваторджылар...
— Ишиттим,— дедим мен сертче давушнен.
— Ишиткен олсанъ, къатайып тургъанынъ не? Ёкъса, сени айланма каналгъа елладылармы?
— Эбет! — дедим мен. — Айланма каналгъа. Лякин далгъыджыларнынъ бу ишке  не мунасебетлери бар?
Оюнджыларнынъ бири якъын кельди.
— Ракъынъ бармы? — деп сорады менден ве ясама сеснен шакъылдап кульди.— Ракъынъ олса, бизде къал!
— Ракъым екъ, лякин къапынмакъ истесенъиз, тапмакъ мумкюн.
— ...Чюнки далгъыджыларнынъ эписи сизинъ къардаштан. Ордудан кельгенлер! — деди сарышын ки¬ши,— лякин сен отур! Далгъыджы оладжагъынъ кельмесе, бизде къал! — сонъ кескин давушнен къычырды: — Христофор! Чай...
— Ракъы! — оюнджы эп инатланды,— сенинъ чайынъ кимге керек? Ракъы кетирсин!
Баракнынъ узакъ, къаранлыкъ кошесинден кенъ мучели, къувурчыкъ сачлы, сагъ козюне къара мешин багълы киши пейда олды.
«Токъта, бу ким? Джаным, бу ким? Христ...»
— Христофор! — деп къычырдым мен,— къыйметли Христофор! 
Киши токъталды, манъа бир козюнен элесленип бакъты, сонъра эллерини огге узатып, бойнума атылды. Биз къучакълаштыкъ.
Меним севгим... ильки севгим Христофор Дураниди иле багълы эди.

' Афу этинъиз, эфендим (франс.). 

Институтнынъ биринджи курсыны битирген сонъ язлыкъ татиль вакътында догъмуш коюм Бадемликке кеткен эдим. Кельгенимнинъ ильки куню бабам мени Фикретнен курешмеге меджбур этти. О, белимден тутар-тутмаз мени ерге яндырды. Мен ачувландым. Фикретке дегиль, озюме. Турдым, Фикретнинъ белинден туттым, ич ыргъакъкъа алып, юкъары котердим, мына-мына ерге йыкъаджакъта, бабам токътатты. Мени Фикретке ачувланды беллеген... Эвеллерде япкъаны киби, бир элинен меним кольмегимнинъ якъасындан тутты, аякъларым ерден узюльгендже тёпеге котерди. Къарт ойле такъатлы эди, сонъра текрар ерге къойып, Фикретке таба уйтеп йиберди, девам этинъиз, деген манада. Кене Фикрет енъди, лякин айнеджиликнен енъди. Мен даа къушагъындан тутып етиштиралмадым, о алель-аджеле япалакъкъа алды, аякъларым ерден кесильгени киби, мени ерге ташлай къойды. Бу, такъат дегиль де, акъикъий куреш усулы эди.
Бабам кутюкнинъ устюнден турды, о, багъчада бизни курештирген вакъытта, даима бу кутюкнинъ устюнде отура тургъан, индемей эвге кирип кетти. Дюльгер меним келювим шерефине бир мешребе шарап ичти ве манъа бутюн кунь гурь къашлары астындан тюшюнджели козь этип юрди. Амма меним куреш усулларымны бегенди.
Куньлерден бир кунь, мен, базнам отип олса керек; «бабам, мени Тарас Бульба киби, юмрукъларыны сыкъып къаршылай» деп йибердим.
Бу бабамнынъ пек ошына кетти: «мен Тарас Бульбаны билем,— деди бабам,— онынънен Къызыл-Яр ярмалыгъында корюштим».
«Ярмалыкъта? — мен айретке кельдим. — Не вакъыт? Насыл этип?»
Язлыкъ татильнинъ сонъунда Ташкентке къайткъанда Кавказдан кечтим. Батумда емиден тюшкеним киби, демир ел вокзалына чаптым. Лякин халкъ... манъа бенъзеген студентлер гъает чокъ эди. Шу куню поездгъа билет аламадым.
«Аджаристан» мусафирханесинде ерлештим. Уйледен сонъ денъизге кеттим. Ялыда, меним янашамда, къум устюнде яш кишилер ве араларында бир къыз кунеш шавлелери астында ятмакъта эдилер. Бир талайдан сонъ къыз къалкъты, джазибели адымларле денъиэге догърулды... дюльбер ялдап кетти. Мен, дагълыкъ улькенинъ кишиси. Ялдавда пек уста дегиль эдим, амма къызнынъ бу дередже маир ялдагъаныны корьген сонъ, пахылладым, атылып турдым, денъизге чаптым. Къыз манъа бакъа берди, о себептен, мен де олдыкъча узакъ месафе алмагъа тырыштым. Ашыкъмай ялдадым. Ниетим — Инджи Къаягъа етип, онынъ устюнде бираз раатланмакъ, сонъра кери къайтып кельмек эди. Инджи Къаягъа барып еткеним ве устюне тырмаша башлагъаным киби, текмиль такъаттан тюштим. Ташнынъ устюне чыкъып, энъ олмагъанда, азачыкъ эсимни башыма топламакъ керек эдим, амма Инджи Къаянынъ янында, сув ичинде бир черик саат къармаланып турдым, ниает, кери къайткъанда къуветим текмиль мени терк этеяткъаныны сездим. Ялыгъа барып етеджегиме эминим, лякин пек къыйын оладжакъ. Акъылыма худжур фикирлер келе башладылар: балабан денъиз ичинде бир озюм къалдым, деп тюшюндим мен. Барып та сувукъ акъынтыгъа огърап, эллеримнинъ, яхут аякъларымнынъ дамарлары тутулса? Дельфинлернинъ кимерде инсангъа якъын келип, къанатларынен беденине илишип кечкен... бир илишкенде къабургъаларыны кесип ташлагъан адетлери ола тургъан.
Апансыздан янымда давушлар ишитильди. Бана ялыда яткъан кишилер... зий-чув олып, этрафымда ялдамакъта эдилер. Олардан бириси: «Тез-тез къайтмакъ керек,— деди дигерине,— ёкъса, хачапурининъ лезети къачар». Къыз, янашамдан кечер экен, башыны манъа чевирип:
— Сизни де давет этемиз! — деди ве ири, беяз тищлерини корьсетип кулюмсиреди, сонъра: — эгер разы олсанъыз... — деп иляве этти.
Ву теклифке йигитлер де къошулдылар. Бири урум тилинде риджа этти, дигери аджар тилинде, учюнджиси тюрк тилинде. Сонъундан анълагъаныма коре, бу учь тильнинъ учю де оларнынъ ана тиллери экен.
Ниает, эпимиз ялыгъа догърулдыкъ. Мен йигитлернинъ артына етмек ичюн сувны шапыртып-копюртип, огге ынтылгъанда, къызнынъ аджнз давушыны ишитип, аркъама чевирильдим.
— Мени ачыкъ денъизде къалдырып кетмек истейнъизми? — деди о манъа, азачыкъ кулюмсиреп,— не ашыкъасынъыз? Эп бир Христофорнынъ пешине еталмазсынъыз.
Бакътым, огде ири кевдели киши эллерининъ дюльбер арекетлеринен, ашыкъмай, ялдап кетмекте эди. Гузель ялдамакъ буюк унер экен. Тап сукъландым. Христофор...
Бир къач кунь кечкен сонъ Эльпиде:
— Христофор сизинъ ялдагъанынъызны корьгенде теляшкъа кельди,— деди манъа,— студент... Онъа ярдым этмек керек деди. Этрафынъызда айлана бергенининъ себеби шу эди. Сиз сезмединъиз.
Дженктен эвель Батумда булунгъан олсанъыз, анда шубесиз, Христофоргъа бенъзер яш кишилерни корьгендирсинъиз. Сиз гемиден тюшесинъиз... о сербест кишилер ялы боюндаки сокъакънынъ демир чардиварына таянып, денъиз далгъаларына козь этип туралар. Зан этсем, дюньяда оларны ерлеринден къыбырдата биледжек кучь тапылмаз. Амма, элинде че¬моданы дюльбер къадын энъкъастан «ах» дедими, булар аман онынъ янына ювурып келе, элинден чемоданыны алып, мусафирханеге кетире, эгер ер ёкъ, денильсе, шорбаджынен лакъырды этип, ода тапып берелер. Кейфлерине уймагъан башкъа ёлджугъа бу хызметни учь къат зияде парагъа биле япмайлар.
Шеэр дживарыны доланмакъ истесенъиз, булардан эйи гид , алты-еди балл фуртуна вакътында елькенли къайыкънен денъизге чыкъмакъ арзунъыз олса, булардан уста капитан тапамазсынъыз.
Кимерде скеледе котек чыкъа. Узлаштырыджы яхут шаатчы хызметинде даима бу къувурчыкъ сачлы, буюк ирадели, кучьлю кишилерни коресинъиз. Оларнынъ арасында Эльпиденинъ агъасы, Христофор Дураниди олмамакъ мумкюн дегиль.
Бу сербест кишилер кимсенинъ джаныны агъыртмайлар, лякин бир киши озь тешеббюсинен котек чыкъардымы, буларнынъ джезасындан къуртуламай. Бир фукъаренинъ эшьясы хырсызланылса хырсызны деръал якъалап берелер. Энъ севген зенаатлары — денъизде богъулаяткъан адамны къуртармакъ. Джесюрлик ве алидженаплыкъ... иште, оларнынъ идеалы. Бельки, олар хызметтен къачыджы кишилер деп тюшюнирсинъиз? Ёкъ! Оларнынъ эписи хызметте. Лякин иштен бошадылармы, аман ялыгъа чапалар, чюнки мында даима адам чокъ ве шенълик... аятнынъ къайнакъ ери.
О сенелерде пек чокъ лиманларымызда даимий чалышыджы ишчилер аз эди. Юклю геми кельсе, хызмет чыкъса, артель ве бригадагъа адам къабул этиле тургъан. Ойле вакъытларда йигитлер де ишке кире, аркъаларындаки агъыр юклеринен къавшыракъ асма мердивенлер, тар тахта копюрлер бою гедже ве куньдюз чапкъалай, амма мал юклев, яхут бошатув биткен сонъ, курорт кишилери акъшамлары ялы бою сокъагъына акъаяткъанда, булар — бу йигитлер текрар поплавоклар огюнде тапылалар. Ишсизликке, джан сыкъынтысына бенъзеген бу аят, акъикъатта, ойле дегиль эди.
Мен шимди стиль къурбанларыны, эджнебий мемлекеттен не кельсе, эписине седжде этиджи базы йигитлерни корем. О сагълам кевдели, яныкъ черели, хызметсевер яшлар къайда... быджакъларыны юмарлап, сол омузлары узерине къоюп юрген, азыргъа дуаджы, бу нишаретли кишилер къайда?
Биз Дуранидининъ эвинде он бир шишени тюплеген ве хачапури еген сонъ, Христофор мени озюне къардаш деп бильгенини сёйледи ве эвлеринде бир афта мусафир олып къалмамны талап этти.
Мен мында омюримде ильки оларакъ аджаип куньлер корьдим. Саба эрте турып денъизге кетемиз, куннинъ сонъунда къайтып келе, эв алдындаки кучюк багъчада аш ашай, къаве яхут шарап иче, кейф чатамыз. Эльпиде иле экимиз бульварда кезинемиз. Онынъ тюркю сёйлеген адети бар эди. Индже, лякин хош сесинен аджаип урум тюркюлери сёйлей ве гитарада чала тургъан. Эльпиде юксекче бойлу, индже белли къыз... Онынъ къаверенки череси ве тыгъыз мучеси араретли, шенъ омюрнинъ тимсали эди.
Институткъа барсанъ, мени достларынъа айтып, йыллар бою кулип, мыскъыллап юрерсннъ...— дей эди Эльпиде,— мыекъылласанъ мыскъыллай бер! Не япмалы? Мен сени севем! Индже Къаянынъ устюне чыкъалмай тургъан вакъытынъда бегендим, бирден зеджангъа кельдим. Христофор исе ачувланды, мени ольдюреджек олды. Амма экинъиз таныщ олгъан сонъ, сени о да севди. Шимди Христофор санъа менден зияде ашыкъ. Мен энди сени Христофордан куньлейим. Ишитесинъми, Джевдет?
—	Ишитем, ишитем... меним севимли Эльпидем! 
Ишите эдимми, аджеба? Инсан кимер вакъытта юрексиз, дуйгъусыз яшай... Джанаварнынъ озю киби. Мен къайыкъ ичинде Эльпиденинъ къараргъан... ёкъ, къараргъан дегиль, денъиз сувы ве кунеш нуры алтында кербар ренкини алгъан аджаип аякълары уджунда отурып, онынъ мавы козьлерине бакъам, ля¬кин... козюмиздеки Гуляраны корем. Эльпиденинъ исе юреги саде, озю намуслы. Меним аятымда бойле саф севги, саф муаббет, бойле араретли опюшлер даа олдымы аджеба?
— Козьлеримнен ант этем! Бакъ козьлериме! Коресинъми? Эгер ялан сёйлесем, оларны оюп алсынлар! Башымны кесип, Кабулети ёлу устюндеки юксек шымшыр терегине сачларымдан асып къойсынлар. Ишитесинъми, Джевдет? Эгер омюримде, башкъасыны, сени севгеним къадар севген олсам... лякин ялварам, манъа ойле шубэли бакъма! Шимдичик озюмни денъизге атарым! Бакъ! Шимди... Джевдет!
Мен оны къучакълап, багъырыма басам, сачларыны сыйпайым. О суса. Не олгъаныны озюм де анъламайым. Кендимнинъ Эльпидеге садыкълыгъымны исбат этмек ичюн мен де козьлеримни оюп чыкъармагъа, башымны кестирмеге, озюмни сувгъа атмагъа азыр экенимни сёйлейим.
Кимерде Эльпиденинъ чересинде бирден шубэ ве кедер асыл ола, дюльбер козьлеринде ачув къыгъыл-чымлары балкъылдайлар.
— Менден эвель бир де бирисини севген эдинъми? Коюнъизде севгили къызынъ бармы? Догърусыны айт! — шай дегенде Эльпиде унгюр-унгюр агълап башлай. — Ярабби, мен некъадар бахытсызым!
Ялан айтмакъ мумкюнми? Бизим койде, акъикъатен, бир гузель къыз бар... Геджелери койнинъ дживарында чытырман дагъ этегинде шырылдап акъып тургъан «Теселлиден» сув алмагъа келип, менимнен корюшип кете тургъан. Татиль вакъытында койде экенде онынъ акъкъында чокъ тюшюндим, лякин къыз койде ёкъ. Хасталангъан, улькенинъ чёль къысымында яшагъан акърабаларына чыкъып кеткен.
Эльпиде бу худжур тарихны ишиткен сонъ, кене агълап йиберди ве бу гунаны манъа ич бир вакъыт афу этмейджегини сёйледи.
— Сен озюнъ ич кимсени севмединъми? — деп сорадым мен.
— Менми? — онынъ козьлери интикъам иле яндылар. Шимди богъазыма япышыр белледим, лякин ёкъ... элиндеки гитараны фырлатып йиберди, гитара къайыкънынъ астындаки сылакъ тахтагъа урып, девамлы-асретли сагъыр давуш чыкъараракъ, сусып къалды. Мен оны элиме алдым. — Дмитрий иле эки дефа дансигге бардым, оны севги исап этесинъми? Токъта сен... Сен мени...— онынъ козьлеринде кене яшлар асыл олдылар. Хайли вакъыт кечкен сонъ, Эль¬пиде мени севгени ичюн текрар емин этти.
Бу къызнынъ табиатында анълашылмаз, тааджипли шейлер чокъ эди; севинчтен — кедерге ойле тез ве умютсизден кече эди ки, мен кимерде шашмалай эдим. Амма муаббетлешмекнинъ чаресини де тез тапа эди.
Эй-ва! Дюньяда эр шей кечип кеткени киби, бу бир афтада кельди-кечти. Христофорнынъ ве Эльпи¬денинъ достлары мени озгъарып вокзалгъа кельдилер. Поезд кочкенде Эльпиде агълады, мен озюм де агълайяздым.
Институткъа кельген сонъ, мектюплешюв башлады. Ильки вакъытларда Эльпидеден куньде эки мектюп келе тургъан, сонъундан бу сытмалы арарет сакинледи. Ильки айларда ялынъыз эбедий севгиден баас эткен мектюплеринде эв-турмуш хаберлери пейда олдылар: къарт Дураниди чылдыргъангъа бенъзей, кечкен сене вефат эткен аякъкъапчы Манусидининъ къарысы Василагъа эвленмек истей. Васила — нишаретли къадын, козьлери даима чылпыкълы, даима агълап тургъан киби.
Сонъра Христофор чай фабрикасында склад мудири хызметине киргени хусусында хабер кельди. Бир къач ай даа кечкен сонъ исе Христофорнынъ башына буюк беля кельгенини язгъан эди. Христофор, къурулаяткъан павильоннынъ сачагъы тюбюнден кетеята экен, таван макъасы устюнде буюк, къара пардош корьген, ерден тахта парчасы алып, оны къувып тюшюрмек истеген, пардош абдырап, бирден токъталгъан, айланып артына къайтмакъ истегенде, баджагъы агъач устюндеки козевге илишкен, козев тайып, ашагъы, Христофорнынъ бетине тюшкен. Христофор вайылдап, элинен козюне япышкъан ве шу арада башы айланып ерге йыкъылгъан. Эльпиденинъ табириндже Христофорнынъ эки къопкъа къаны акъкъан. Оны линейкагъа къойып, хастаханеге кетиргенлер. Вир бучукъ айдан сонъ эвге къайтып баргъан. Сагъ козю екъ экен.
Эльпиде дигер мектюбинде эвельки Христофорнынъ артыкъ ёкъ экенини, онынъ вефат эткенини... хастаханеден тамамынен башкъа адам къайтып кельгенини язгъан эди. Христофор эвден чыкъмай, пляжгъа бармай, эски достларынен корюшювден къачына, пек тюшкюн олып къалды, деп шикяетленген эди.
Эппи вакъыт кечкен сонъ мен къарт Дуранидининъ эвленгени, Христофорнынъ исе эвде къалмакъ истемегени хаберини ишиттим. Эльпиденинъ озюнинъ де эвден къачмакъ ниети барлыгъыны анъладым, чюнки джады Васила, Эльпнденинъ ве Христофорнынъ устюне къычыра бермектен башкъа шей бильмей экен.
Эльпиде эвни быракъып кетмек истей... Тааджипли шей. Оны мында чагъырмакъ керекимми? Лякин къайда? Насыл эвге? Студент ятакъханесинеми? Эльпидеге эписини анълатып яздым. Чокъкъа бармай, джевап кельди: не къадар чекишсе-чекишсин, лякин меним раат окъумам ичюн Батумда эр шейге къатланаджакъ, бутюн омюринде юреги тек манъа садыкъ къаладжакъ. Меним мектюбим, меним шубэленювим онъа тесир эткенге бенъзей.
Ондан сонъ мен арбий мектепке кеттим. Эльпиде эвеля Тамбовгъа, сонъра Старый Костантиновкъа къызыл казаклар полкына сыкъ-сыкъ мектюп язып турды. Амма бир къач сенелер кечкен сонъ, бу мектюплер сийреклешти, сонъра текмиль кесильдилер. Сонъки сене ичинде Эльпиде меним ич бир мектюбиме джевап бермеди.
Шимди Чар-Чакъта, экинджи баракта меним огюмде Христофор Дураниди турмакъта. Эски Христофор ольгени ёкъ... Эльпиде янълышкъан. О, эвелькиси киби, кениш кевдели, къувурчыкъ сачлы, бакъыр черели киши. Христофор мени деръал таныды. Ве пек севинди.
— Коресинъми, Николай? Бу — Джевдет! Озюмизнинъки! Батумлы!
Сарышын киши меним яныма кельди, гъалиба, къучакъламакъ истеди, лякин бирден тентиреди, йыкъылаязды. Элинден тутып токътаттым.
— Озюмизнинъки экени корюлип тура! — деди о, ве Христофоргъа элесленип бакъты,— къана, тез ол! Мусафирни сыйламакъ керек.
Эки киши диваргъа таялы эски столны ортагъа чекти. Мен, бир аягъы сыныкъ курсюни алып, отурдым. Артыкъ яхшы ерлешкениме эмин олгъан сонъ, этрафыма козь ташладым.
Таван астыны орюмчек ювалары орьткен, чёкюрли диварларны ве пенджерелерни тоз баскъан. Цемент пол якъында сипирильмеген.
Акъылыма бизим къазарма тюшти. Анда койкалар мыдакинден къач кере чокъ, полы да мындаки киби, цемент, лякин темизлик джиэтинден бунынънен къияс этмек мумкюнми? Теренден кокюс кечирдим. 
—	Бойле яшайсынъызмы? — дедим Христофоргъа. 
Онынъ чересинде кедер сезильди ве джевап береджеги ерде, терен нефес алды.
—	Бегенмединъми?— деп сорады сарышын киши.
— Сен не? Мында эр шей жевупри яхут сильвупле беллединъми?
Кишини баштан-аякъ козьден кечирдим. Батум¬лы... матрос олмалы. Бойле мазаллы, кучьлю, яныкъ череде киши ялынъыз матрос ола биле. Эджнебий сёзчиклер де бундан келип чыкъсалар керек. Керчек, бойле азаматлы кевдеге тёгерек юз ве мавы козьлер ич келишмейлер. Лякин...
—	Айта бер! — деди киши манъа, Христофоргъа чевирилип — ферм ля порт!2 — деп ташлады.
Христофор сесини чыкъармай, барып къапуны къапатты, сарышын киши исе манъа уджюмини де¬вам этти:
— Не ичюн индемейсинъ? Ёкъса аппартаментимизни бегенмединъми?
Манъа окътала бергенине пыртлазлана башладым.
— Бегениледжек шей корьмейим! — дедим мен. —
Риджа этем, буюрынъыз! (франс.). 
Къапуны къапат (франс.).

Къайда бакъсанъ балчыкъ, кир, орюмчек ювасы амма бунынъ ичинде яшагъан кишилер тореадорларгъа бенъзейлер. Сарышын кишининъ бети эвеля ком-гок олды, сонъ кульди.
— Ха-ха-ха-ха! Тореадорлар..? Зевкълы! Чокъ зевкълы!
Христофор меним огюме, къайнагъан сув толу тенеке мешребе кетирип къойды.
— Газета олса тёшер эдик... къайдан аласынъ? — деди о, озь-озюни акълагъан олып,— махорка ичип битирдилер... шакъаляар!
— Дёрт куверт ичюн...— деди сарышын киши,— дедилер ве джентльменлер, риджа этем, столгъа буюрынъыз! — шай деген сонъ, оюнджылардан бирине чевирилип,— тут столнынъ уджундан, койкагъа якъын чекейик! — деди о,— кимге айтам!
Лякин оюнджы озюни сыкъмады. Баягъы вакъыт къыбырдамай отурды, сонъ аякъкъа турды, энтир-тентир оджакънынъ янына барды, арыкъ эллерини тар, оюкъ кокюси узерине хачлады.
— Эмир этмеге билесинъ. Гузель... я не ашайджакъмыз?— деди онъа, ачувланып.
— Етер! — деди Христофор,— фельсефенинъ, кереклиги ёкъ!
— Ездир башымдан! — арыкъ киши къою, мот сезлернен сёгюнди.
— Буны коресинъми, Архипка! — сарышын киши юмругъыны косьтерди.
— Давушынъны юксельте берме! — деди Архип¬ка,— анъладынъмы? Мен отю патлагъанлардан дегилим.
Сарышын киши еринден турды, сол аягъыны столгъа басты, Архипканынъ устюне сычрайджакъ эди, Христофор элинден чекип токътатты.
Мен корьдим, иш къалабалыкълашаджакъкъа бенъзей. Бунынъ исе ич кереклиги ёкъ. Чемоданымны ачтым; ичинден бир къуту чай, ыскъа тутылгъан эки балыкъ, къач кесек шекер, бир къуту консерва, бир кесек полтава колбасасы чыкъарып, стол устюне къойдым. Кишилернинъ къашлары манълайларынынъ тепесине котерилип кеттилер.
— Буюрынъыз! — дедим мен.
Христофор койканынъ устюне отурды.
— Кель, Рашид!
Сачлары макъаснен кертикленип къыркъылгъан узун йигит келип онынъ янына отурды. Элиндеки къалын питеден буюкче кесек къопарып, огюне къойды. Сонъра о, кесекни ортадан больди, сонъ оларны да ортадан больди, болюнгенлерни бир даа экиге больген сонъ бир кесечигини алып, чайгъа батырды, агъызына къапты. Бизим койде отьмекни бойле этип, юз отуз яшындаки къартлар ашай, отьмек юфагъы ерге тюшсе, бутюн кунь азап чеке тургъанлар. Ким бильсин, бельки Рашид да койде догъгъандыр?! Бана Николайнен иддалашкъан йигит меним къаршымда отурды:
бою пек юксек дегиль, омузлары къысыкъ, боюны инджечик, юзю тар ве этсиз... Асабий ве зыпкъын кишиге бенъзей. О чызмасынынъ къонучындан фин пычагъыны чыкъарды, колбаса ве балыкъны чар-чабик кесеклеп къойды. Христофор отьмек кесмек ичюн пычакъны истеди, Архипка бермеди, тез-тез къонучнынъ астына къадар тыкъып йиберди.
— Ата, сен чаялана берме! — деди о Христофоргъа ве эчки давушынен кульди.
Эгер Христофор бу арада бир сёз, ялынъыз бир сёз айткъан олса, котек башлайджакъ эди, лякин стол устюнде колбаса, балыкъ тура. Мумкюн дегиль.
Ким не тапса, устюне отурды, ашамагъа тутундыкъ. Бу арада тавандаки лампочка лип-лип этип, сёнюп кетти. Бир талайдан сонъ, кене янды, лякин къызарып, кусюп, улькюн чырайнен янды. Бир-биримизнинъ юзлеримиз зорнен корюнмекте эди. Баракнынъ ичи уфакъланып кеткен киби олды.
— Кене кабель тешильди...— деди Христофор кедерли алда.
— Кабель? Ничюн кабель? Станциянынъ кучю етмей де.
— Неси етмей? — Николай саргъуш давушнен сорады. — Кучю етмей дейсинъми? Турсунов кетти. Енъи донатма кетиреджек. Турсунов ким? Билесинъми, ахмакъ!
— Турсунов бош къайтмаз,— деди Христофор. — Ойле адети ёкъ. — Шай деген сонъ, козюне стол устюндеки бош шише чалынды, теренден кокюс кечирди: «языкълар олсун!»
Зияфет битеяткъанда ичери, къарардан зияде юксек бойлу адам кирди. Устюнде эски шинель, башында мешин кепка.
— Иште, комендант! — деди Архипка, ырджайып. — Такълетини косьтермегени чокътан эди. Не кельдинъ, Петя эмдже?
Архипканынъ адамларгъа илише берген адети олса керек. Комендант онынъ сёзлерине къулакъ асмай, столгъа якъын кельди ве балыкъ парчаларына даргъын-даргъын бакъты.
— Отурынъыз, Петя эмдже! — деди Христофор. — Балыкънынъ лезетини бакъынъыз! Башкъа шей къалмады. Эписини сыпыштырдыкъ. Кеч кельдинъиз!
— Ракъы олса эди,— деди комендант тюшкюн сеснен,— амма бойле къуру... Онынъ не ерининъ лезетинн бакъаджакъсынъ?
— Комендант ялкъ этил манъа бакъты: — Енъи киши сизсинъизми?— деп сорады. 
Мен башымны салладым.
— Юринъиз менимнен! Тёшек, ёргъан, иш урбасы алынъыз! Ярым сааттан сонъ Ташкентке кетем. Сонъ къыдырып юрменъиз!
Алель-аджеле чайымны ичип, онынъ пешине тюштим.
 — Адынъ не? Фамилиямны сёйледим.
— Бекиров? Манъа исе Петя эмдже дейлер! — де¬ди комендант ресмий давушнен ве козьлери чемодан устюне  тюшти. — Сенинъкими?  Килитлен,  четке къой,— деп эмир этти.
Аркъама тешек, ястыкъ, чызма сыкъынып къайтып кельгенде баракта кимсе ёкъ эди. Койкамны пенджереге якъын чекип, устюне тёшек ве ёргъан тёшедим. Казармадаки киби джыйыштырмакъ истедим, лякин бир шей чыкъмады: чаршаф тар, ортасы йыртыкъ. Бундан сонъ, чызмаларымны кийип бакъайым деп койканынъ устюне отургъан эдим, юкълап къалгъаным.
Гедженинъ бир маалинде къапунынъ тарсылдысындан абдырап уяндым. Кимдир, чызмаларынен полны дюбюрдете берип, янымдан кечип кетти. Башымны котерип бакътым, Николай койкаларгъа урунып, энтир-тентир юрмекте. Не къыдыра? Озю де бильмесе керек. Янымдан экинджи дефа кечеяткъанда койканынъ аягъына сюрюнип ерге йыкъылды, электрик кабели хусусында бир шейлер айтты, анъламакъ къыйын эди. О мени, гъалиба, электрик белледи. Онынъ фикириндже монтёр кабельни сменада дёрт кере тешкермек керек, мен, яни электрик, денбельнинъ-денбели, бунъа эрине экеним. Сенинъ агъызынъны-бурунынъны тюмтюз этип беририм,— деди манъа.
Янымдаки койкада, тобан тёшек устюнде, кимдир
къыбырданды, сагъ ягъындан стол ягъына чевирильди, сонъра аякъкъа къалкъаракъ, печканынъ янына барып, гъылт-гъылт-гъылт сув ичти, сарышын кишининъ янына къайтып кельди.
— Юр, кеттик! — Николайнынъ къолундан чекти. Амма оны котермек къолай дегиль эди. Киши меним башымнынъ узерине эгильди: — Юкълайсынъмы?
Мен Христофорнынъ сесини таныдым.
— Ёкъ. Не олды?
—	Тут, Николайны яткъызайыкъ! 
Ярым саат кечкен сонъ мен, Христофор ве Архип¬ка берабер къаранлыкъ геджеде ёлгъа чыкътыкъ.
— Кене учь кишимиз. Даима учь киши,— Архип¬ка нишаретли сезлернен сёгюнди,— Кандыба эр кунь бир марифет корьсете,— о Христофорнынъ омузындан тюртти: —Достунъа айт, онынъ ичюн хызмет эте бермеге вакъытым ёкъ!
Архипка бираз огге кеткен сонъ, Христофор ме¬нимнен янашалап юрди.
— Учюмиз берабер чалыша эдик,— деди о,— Ни¬колай Кандыба, мен ве бу. Николай бугунь дадыны къачырды. Лякин кене учь адаммыз. Николайнынъ ерине сенсинъ. Учь киши олып чалышмакъ, билесинъми... насыл? Бутюн гедже белинъни эки дефа догьрултып оламайсынъ. Пек агъыр иш.
Къаранлыкъта алчакъ тереклер арасындаки сокъакъ бою кеттик. Огде прожекторларнынъ ярыгъында юксек къуллелер, топракъ йыгъынлары, экскаваторларнынъ елькъуванлары, насылдыр тахта будкалар, складлар корюнип ала, паровозларнынъ беяз тютюни сезиле. Лякин буларнынъ эписи узакъта. Бизим кетеяткъан сокъагъымыз къаранлыкъ ичинде бургъалана, берип, ялыгъа догъру кете. Мен Христофорнынъ лакъырдысыны динълей ве Эльпиде хусусында тюшюнем. Озюни сорамагъа утанам. Утанмайым — къоркъам.
Христофор озь башына Кандыба хусусында лакъырды башлады:
— ...Зиянсыз йигит. Ишлейим десе, дагъны-ташны девириджек. Шпалларны ташыгъаныны корьсенъ, шашарсынъ. Амма чалышаджагъы кельмесе, бир афта иче, не Мансуров, не Краснянская — кимсе хайыр этмей. Акъылсыз дегиль. Ачыкъ гонъюлли. Батумлы киши. Насыл дейим санъа? Батумда булунгъан... денъизджи! Иче бере... Ничюн? Чюнки такъдир онынъ джаныны агъырткъан.
—  Краснянская дегенинъ ким?
— Билымейсинъми? Анна Яковлевна. Ваш Дугюмнинъ буюги. Бир шейни айттымы — битти. Не япса, ишчилернен анълашып япа. Бильген шейи олса, джангонъюльнен анълата. Бильмесе — сорай. Оны эр кес сая-севе. Днепрден кельди.
Копюр бетте паровоз сызгъырды. Ел азачыкъ ярыкъланды, биз озен ялысына келип еттик. Тезден енъи смена башлайджакъ, амма мен даа Христофордан озюм ичун муим шейни сорап етиштиралмадым. Христофор, гъалиба, бунынъ фаркъына барды.
— Эльпидеден мектюп кельмегени чокъ вакъыт олды,— деп ташлады. — О шимди Батумда яшамай, хаберинъ бармы? Юрегим не исе йымшап кетти. Христофор девам этти: — Кабулетиде чай фабрикасында ишлей. Васила иле бир эвде яшамакъ истемей,— шай деген сонъ, Христофор бирден токъталды, тикленип, козьлериме бакъты. — Сен не? Онъа мектюп язувны быракътынъмы?
— Эльпиде меним мектюплериме джевап бермей.
— Бермей? Ничюн? Ёкъ, ёкъ... сен яз! — деди Хри¬стофор буюк исрарнен ве иляве этти: — Эм тездже ол!
«Эбет! Тездже олмакъ керек! Аджеле мектюп ёллап, ишнинъ аслыны бильмек керек. Бу ишни дигер адам япаджагъы ёкъ. Озь такъдиринъ хусусында эвеля озюнъ тюшюнмек керексинъ».
Бу фикир ильки дефа акъылыма кельгенде йигирми учь яшында эдим. Текаран эвельдже кельген олса, иш башкъа ёлгъа минеджек эди.
Мен шимди ойле тюшюнем... Тюшюнгенде юрегимде, кечип кеткен о куньлер ичюн азачыкъ кедер ве агъры ис этем. Кедерленем ве севинем.


3


Манъа енъи ад къойдылар: нижник. Бу — эскаваторнынъ ашагъы къысымында хызмет этидже ишчи, демир елджу, демек. Нижник. Бойле сёз ёкъ. О бизде, къуруджылыкъта тюшюнилип чыкъарылгъан шей.
Юзлернен кишилернинъ ишини япыджы бу машинанынъ о вакъытларда чокътан-чокъ къол хызметине мутадж эди. Шимди экскаватор эки кишинен чалыша. Бизим девиримизде исе драгляйн рельс бойлап копчеклер устюнде юре эди.
Экскаваторнынъ буюк корпусы там бир цех киби... моторлар болюги ве компрессор — буларнынъ эписи экскаватор ичинде. Демир ел вагонларындан азачыкъ кучюк кевдеси огюнде елькъуван — узун демир дирек тура, роликлер ве къалын трослар иле багълы, юксек елькъуваннынъ тёпесинден терен чукъургъа ковш тю¬ше, къалын тишлеринен бузлы топракъны ярып, тонна-тонна топракъны тёпеге чыкъара, йыгъыннынъ, яхуд думкарнынъ узерине ташлай. Озю демир ел узеринде джылыша бере. Ёлны биз, нижниклер, ясаймыз. Экскаватор ичюн демир ел ясамакъ не демек? Ломны, курекни, къазманы эльге алып, топракъны тегизлемек, онынъ устюне рельслерни къойып, болтларнен пекитмек демек. Экскаватор иш вакъытында арт-артына джылыша, огюндеки топракъны къазып ала. О арткъа джылышып, токътагъан сонъ, биз огюнде бошагъан рельслерни алып, аркъада ел ясаймыз.
— Бу хызметни япмакъ ичюн чокъ акъыл керек дегиль,— деди Христофор,— амма...
— Амма аюв киби кучьлю олмакъ шарт,— деди Архипка ве тишининъ арасындан сызгъырта берип, ерге тюкюрди.
Биз тайгъакъ сокъакъ бою байыр тёпесине чыкъыкъ. Бу ерден Баш Дугюмнинъ бутюн манзарасы корюнмекте эди. Озенге дикъкъат эттим, онынъ суву атеш къусаяткъан киби эди.
Гурюльтили Чар-Чакътан эки юз метр кенарда экскаваторлар айланма канал къазмакъталар. Къач данелер, бильмейим. Бизге ялынъыз учеви корюне. Бир-биринден узакъта туралар. Чокъ олсалар керек, чюнки канал боюнда кучлю прожекторларнынъ ышыгъы корюнмекте. Трансформатор будкаларындан ерге къалын кабеллер саркъып, бургъаланып, топракъ йыгъынлары арасында гъаип олып кетмектелер. Бу кабеллер экскаваторларнен багълылар.
Озен ичинде ярыкълар корюнелер. Къайнап, копюрип тургъан сувнынъ ренки къап-къара. Озен боюнда — тахминен, он алты километр месафеде — фенерлер тизильгенлер, ашагъыда исе терен учурым. Бу айланма каналнынъ озю.
Кок-Богъаз беттен эекен сувукъ ель дувулдысы ичинде тосат-тосат паровозларнынъ кийик сеслери ишитиле. Топракъ йыгъыны артында кимлердир лакъырды эте. Кимлердир сёгюнип алалар.
— Йигирми биринджининъ нижниклери,— деди Христофор,— олар бу меселеде кучлюлер.
Трансформатор будкасы янында токъталдыкъ, о къулакъларны тындырып дувулдамакъта эди. Мен демир ёлдан атлап кечмеге ниетленгенде, Христофор меним элимден тутып, артына чекти. Бу арада къулагъыма Архипканынъ хихилдысы кельди.
— Кеч, кеч! Не кечмейсинъ?
Мен Архипкагъа индемедим. Онынъ кимлерден экенини сезе башладым.
Бурунымызнынъ огюнден гудюрдеп мотовоз отюп кетти. Тарсылды ве гудюрдилер ичинде паровоз сесини айырды этмек къыйын эди.
Рельслернинъ арасында сув джыйылгъан, шпалларны ортькен. Янашада кимдир, къатты-къатты оксюрди, сувны ярып шапыр-шупыр кетеята эди, сонъ токътады.
—	Бу ким? Бизимкилер дегильми? 
Эбет... огюмизде Кандыба чам тереги киби тикленип турмакъта эди.
— Казак...— деп къычырды о, гурьдели давушнен. Меним яныма кельди, омузларымдан тутып, озюне чекти,— сен мында экенсинъ де! Акъылымдан чыкъып кеттинъ. Сменагъа эки адам къалды дел, чаптым.
Кандыбанынъ агъызындан ракъы ве согъан сасыгъы кельмекте... амма озю айыныкъ.
— Юр, санъа «Мавы къаяны» корьсетейим! — деди о,— къолтугъы астындан бир чифт брезент къолчакъ чыкъарып, манъа узатты,— Ма! Керек олур!
—	Озюпъ?
— Мени къасевет этме! Сен, къардаш... мында айтылгъан шейни яп, ич бир вакъыт бир шей сорама! Энди манъа бакъ! Ярыкъны... кучюк эвчикни коресинъми? Онъа «Мавы къая» дейлер. Бу ерде бир вакъытта мавы ренкли къаялар олгъанлар. Бир вакъытта... анъладынъмы? Сонъундан оларны патлаткъанлар. Бир шей къалмагъан. Токътабаевни сорарсынъ... Бизим механигимиз. Онъа айтырсынъ: «мени сизге Кандыба йиберди, дерсинъ. Къыйын олмаса, сени хызметке алсын. Къыйын олса, зарары ёкъ, эеджанланмасын. Озюмиз бир чаре тапармыз, деп айтты, де! Анъладынъмы?»
Шай деген сонъ, Николай хахылдап кульди. Кульди, сонъ ерге тюкюрип, демнр ел бою Хазар-Кенд бетке ювурып кетти. Христофор ве Архипка сувны шапыртып-копюртип онынъ артындан ювурдылар. Ар¬хипка меним янымдан кечеяткъанда козюни къыпып алды: «Зарар ёкъ, къардаш, олуджы шейлердир» де¬ген манада.
Мен демир ел бою кетмеге джесарет эталмай, янашадаки тар сокъакъкъа тюштим. Юрмеси кучъ эди, чюнки сокъакънынъ бир тарафы энъиш, аякъларым тайгъалай бердилер «Мавы къаяны» зорнен къыдырык таптым. Тышына кийиз мыхлы агъыр къапунынъ зембелегинден чектим, къапу аралыкъланды, ичери тыкъылдым.
— Къапуны къапат! — ичериден къарыкъ ве къаба сес ишитильди.
Къып-къырмызы чёюн оджакънынъ янында яткъан эки эсли ишчи манъа къулакъ асмай, лакъырдыны девам эттилер.
— Айтмадыммы мен? Токъунма, демедимми?
—	Токъунма..!? Токъунып, не япкъанлар онъа? 
Бир парча кягъыдыны къопарып алдым. Не буюк къабаат?! Мектюп язмакъ ичюн... озю де, диваргъа япыштырылгъан орьнекли кягъыт. Бу къадар шамата чыкъармакъ керекми эди?
— Я не? Эр метри укюмет нарядынен алына. Бутюн «кавалериясына» бир рулон берильген. Токътабаев ерини огренген, явашчыкъ-явашчыкъ илиндире бере. Сен бирден ири кесек алдынъ.
Лакъырды кесильди. Бираз индемей яттылар, сонъра манъа чевирилип, экиси де бирагъыздан:
— Санъа не керек? — деп сорадылар.
— Токътабаев...— дедим мен. — Невбетчи механик керек.
Экиси де бирден козьлеринен оданынъ тёрине ишарет эттилер:
— Токътабаев анда.
Кошеде, тар стол башында аркъасыны къапугъа чевирип отургъан киши озь фамилиясыны ишитип, манъа чевирильди.
Толу мучели, акъчыл бетли бу адам, лекъырды этип башлагъан сонъ, тышкъы сымасындан яш корюнди.
О мени баштан-аякъ козьден кечиререк, азачыкъ кулимсиреп алды.
— Бекиров оласынъызмы?
— Эбет! Мен сизге...
— Он единджи экскаваторда... Алмазовда чалышаджакъсынъыз — деди Токътабаев,— сизге ашыкъмакъ керек. Бугунь сменада эки адам.
— Ёкъ. Учь адам,— мен онынъ сёзюни тюзеттим. — Кандыба ишке чыкъты.
— Чыкътымы? Яхшы эткен. Экскаватор къайда экенини билесинъизми?— О менимнен берабер тышары чыкъты ве къолуны Хазар-Кенд тарафкъа чевирди:— Будканы коресинъизми? — деп сорады о, бент башындаки ярыкъ пенджереге ишарет этип,— онынъ сагъ тарафындан озен бою юкъары кетсенъиз, Алмазовнынъ экскаваторыны корерсинъиз. Сорасанъыз корьсетирлер.
— Узакъ олмаса керек?!
— Э! — деди Токътабаев. Башкъа давуш чыкъармады.
Мен кеттим. Токътабаев артымдан козь этип къалды.
Онынъ корьсеткен будкасына еткен эдим, козюме экскаватор корюнди, амма ялыгъа бурулгъан сонъ, гъаип олды.
Текрар демир ел бетке чыкътым, будканы козь¬ден къачырмай, шпаллар бою джёнедим. Шпаллар арасында юрмеси онъайтсыз эди. Складкъа якыънлашкъанда огюмде терен канал пейда олды, кечмеге копюр екъ. Топракъ йыгъынлары ве эски шпал обалары арасында ярым саат долангъан сонъ экскаваторгъа келип чыкътым. О юксек учурымнынъ четинде эди. Учюнджи смена машинаны теслим эткен. Христофор иле Архипка копчеклернинъ кочерлерине май сюртмекте эдилер.
Экскаватор когертесинде тургъан узун мыйыкълы юксек киши нижниклерге насылдыр эмирлер бермекте чыракъ ярыгъында мени коре къалды.
— Тез! Тез! — деп къычырды о,— кимсинъиз?
Бекировсынъызмы?
— Эбет! — дедим мен,— онынъ озюм!
Киши хошнуд алда кулюмсиреди.
— Сизни таныдым,— деди о, азачыкъ гъурур иле,— мен бутюн нижниклерни билем... фамилияларынен. Токътабаев баш кюте. Сизге совет укюметини насыл тешкиль эткенини сёйледими?
— Ёкъ!
— Ойле экен, ничюн кечиктинъиз? — Мансуров энди манъа зыкъарлап башлады. — Бизим хызметимизде кечикмек мумкюн дегилъ! Эр дакъикъа къыйметли, хаберинъиз бармы? Якъынджа келинъиз! — Мына — май къопкъасы! Тёпеде корюнгени — макъара. Оны ягъламакъ керек. Къуруджылыкъта бутюн иш сизинъ, нижниклернинъ хызметине багълы. Эбет,
эбет! Бутюн къуруджылыкъ!
О манъа малюм шейлерни эппи вакъыт даа анълатып турды, мен оны динълеп оламадым. Динълеген олсам, эмирини иджра этмеге вакъытым къалмайджакъ эди. Мында кишилер онъа алышып къалгъангъа бенъзейлер.
Мансуров кеткен сонъ, эписи меним ичюн шорбаджы кесильди. Эр кес манъа эмир эте, мени о якъкъа — бу якъкъа чаптыра берди. Рашид эмир эткени худжур корюнмеди, чюнки о, мувакъкъат да олса, машинист ярдымджысы. Амма Архипка? Николай? Смена вакътында Алмазовны тек эки дефа коре бильдим. Сесини асыл да чыкъармады. Кимерде Рашидни, кимерде нижниклернинъ буюги Кандыбаны чагъырып, бир шейлер сейлеген олды. Шунынънен битти. Мында адамлар, моторларнынъ гурюльтиси ичинде бир бирлерини ишитмек ичюн пек къычырып лакъырды этмеге меджбурлар. Алмазов исе богъазыны кере бермекни истемей. Тенефюс вакътында меним яныма кельди.
— Мында кишилер осал дегиллер! — деп ташлады манъа, сонъ элимни сыкъты.
Тенефюстен сонъ, мени экскаваторнынъ когертесине чагъырды. Сагъ элинен манивелягъа басты ковш яваш-яваш ашагъы саркъты, чукъургъа тюшти, азаматлы тишлеринен топракъкъа санчылды, лякпн бу арада, ничюндир, экскаваторнынъ бутюн кевдеси, титреди. Ерге йыкъыла яздым. Алмазов корьди, индемеди. Топракъ толу ковш тёпеге котерильди, сонъра сол тарафкъа чевирилерек, топракъны йыгъынньнъ узерине тёкти. Бундан сонъ елькъуван текрар сагъ тарафкъа чевирилди, ковш чукъургъа тюшти, къалын тишлеринен кене топракънынъ багърына санчылды. Алмазов машинаны токътатты.
—	Бекиров! Ерге тюш!
Мен ашагъы сычрадым. Мени когертеге ничюн отуртты, ничюн тюшюрди? Бир шей анъламадым. Сынамакъ истедими? Эр алда, биринджи имтианны туталмадым.
…Бир рельсни эки адам котермеге борджлы. Бу иште меним теджрибем ёкъ. О себептен, уэун рельс¬ни бир озюм илиндирип алдым, отуз метр узакъкъа алып кеттим. Буны эр кес корьди, амма кимсе озюнинъ тааджипленгенини сездирмеди.
Гедже саат учьте машинист экскавторны токъ¬татты. Биз копчеклерни демир къамутлардан къуртардыкъ, Рашид рычаг башына кечип, машинаны алты метр арткъа джылыштырды. Биз огдеки ве арттаки копчеклерни текрар къамутларнен бекиттик, огдеки рельслерни чыкъарып алдыкъ. Ковш текрар ишке тюшти. Топракъны тегизледик, шпалларны ве рельслерни кетирдик, экскаваторнынъ арткъа юрмеси ичюн демир ёлны ясамагъа тутундыкъ. Иш вакъытында Христофорнынъ меним акъкъымда Кандыбагъа айткъан сёзлерини ишиттим.
— Сагълам киши,— деди о, мени корьсетип,— тыпкъы мадьяр гренадёры.
— Лякин кибирлидже, гъалиба...— деп ташлады Николай. Сонъ, ювурып келип, къолтугъымдаки шпалларнынъ бирисини чекип алды: — Бунынънен не исбат этмек истейсинъ, казак? — деп джекирди о манъа,— къуветинънинъ чокълыгъынымы? Дели олма! Эр кес киби чалыш!
Зевкълы шей. Мен гъайрет корьсетмек истедим. Николай бегенмеди.
Адамлар арасында айрылып чыкъмакъ, бу — мот дегиль. Бир де-бир кишинен берабер чалышкъанда, ишни даима мусавий болюшмек ве къуветни де мусавий сарф этмек керек. Керчек, бир адамнынъ дигер адамны озып кечюви, ишни ондан зияде япувы яхшы шей. Лякин бу, шахсий менфаат ичюн эльверишли. Акъай олсанъ, эм озюнъ тез чалыш, эм янашанъдаки киши тез ишлесин. Онъа ярдым эт. Эр кес ишни чокъ ве яхшы япсын. Кандыба манъа озюнинъ бу назариесини анълатты.
Биз экскаваторнынъ сол къабургъасында, Архипка исе аркъасында, чалыштыкъ. Биз рельслерни ве шпалларны ташыгъанда, Архипка четке чекилип, сейир этип турды. Япкъан ишини исе енъиден япмакъ керек олды: топракъны тегизлегенде балабан-балабан топачлар къалдыргъан. Оларны урып эзмеге, яхут кетменнен чекип, учурымдан ашагъы озенге ташламагъа меджбур олдыкъ.
Христофор ашыкъмайып, лякин токътавсыз чалышты Николай — джалагъай, араретли экен, сыкъ ве аз-аз токътады, мен, баягъы вакъытлар кечкен сонъ, Христофоргъа такълид этеджегим кельди. Эм эттим.
Архипканынъ иш усулы насыл? Буны анълап оламадым. Сонъки сефер шпалларны кетирип, экс¬каваторнынъ янашасында тизеяткъан вакъытымызда, Архипканынъ тегизлеген мейданынынъ ортасында ке¬не чукъурлар ве ири ташлар корюнди.
— Буларны ничюн джыйыштырмайсынъ? — деди онъа Кандыба,— биз, малайлар... даима пешинъден юрип, сенинъ япмагъан ишинъни япа береджекмизми?
— Сиз учь кишисинъиз. Мен бир озюм,— Архипка эр шейге азыр джевап эди. — Бегенмесенъиз, тюзетинъиз!
Бу къавгъа чыкъаджагъындан делялет эди.
Николай кевдесини догърултты, курегини четке баракъып, Архипканынъ янына келерек, якъасындан тутып, озюне чекти:
— Мен санъа не дедим?
Архипка омузларыны къысты, сонъ догърултты, яваштан эгилип ерден кетменини алды, бир дакъикъа къадар Николайгъа бакъып тургъан сонъ топракъ, кесеклерини, ташларны джыйыштыра башлады. Архипка Николайдан къоркъа экен!.. деп тюшюндим мен. Сонъ ичимде шубэ догъды. Къоркъамы экен? — дедим озь-озюме. Николайгъа бойсынувы тек къоркъу себебинден олмаса керек. Балабан ташларны ве топракъ кесеклерини учурумдан ашагъы — увултылы озеннинъ теренлигине быракъып, артындан сейир этип тургъаныны корьгенде, ишнинъ фаркъына бардым. Онъа эглендже керек экен.
Сменанынъ сонъуна къадар экскаватор аркъагъа къач кере даа джылышаджакъ? Буны Николайдан сорадым. Индемеди — анълашыла, ачувы аля ятыщмагъан. О къалын, юнли эллеринен демир чёкючни юксекке котере берип, бар кучюнен къалпакълы узун демир  чюйлерге   ураракъ,  рельсни  бекитмекте эди.
Христофор, онынъ зияде ишке алынгъаныны корип, меселени манъа озю анълатты:
— О топракъкъа багълы...— деп башлагъан эди, огюмизде, агъыр бир шей тюшти. Экскаваторнынъ ишлеви токътады.
— Назарынъ тийди...— деди Кандыба, манъа ачувлы-ачувлы бакъты.
— Айса... бутюн беля казакнынъ себебинден...— Архипка, машинист ишитсин деп, аселет къычырыкълады,— чызмаларыны чыкъарып бакъмакъ керек, табанлары тюз дегильми экен!
— Етер! — деп къычырды Христофор,— мында кимсенинъ табанынынъ алып-береджеги ёкъ! Тюневин Джевдет ёкъ эди, трос дёрт дефа узюльди.
Терен чукъургъа тюштик. Ковш къабургъасы устюне йыкъылгъан, ята. Манъа ири темир чёкюч бердилер. Ковшнынъ устюне чыкътым. Аякъларымдаки резина чызмалар тайгъалай бере, аякъ устюнде турмакъ къыйын. Христофор ве Рашид къамутнынъ ортасындаки макъараны эки тарафтан сыкъып туттылар. Янымызда Архипка корюнмей... О чукъурнынъ тёпесинде къалгъан, бизге бир шейлер айтып къычыра, сувнынъ гурюльтисинден, сёзлерини анлап оламаймыз. Кандыба елькъуваннынъ устюне чыкъкъан экен, къолларыны саллап, тепеден бизге бир шейлер тарйф эте. О да анълашылмай. Мен, ниает, болтны урып чыкъардым.
— Тросны тюшюр! — деп къычырды Рашид тёпеге. Тезден башымызнынъ устюнде, авада, резина чызмалы эки аякъ пейда олды. Архипка... троскъа асылып тюшти. 
— Чокъ зыпкъын олян,— деди Рашид, тааджипленип,— озю бир зеречик.
— Дюньянынъ ахи-зары да о, бир зеречиклерден...— деди Христофор, мени анълайсынъмы, къафа? — пармагъынен   Архипканынъ   манълайына тюртти.
— Ёкъ! — деди  Архипка,— Биринджи  душманым — хызмет. Хызмет этмеге севген адамларгъа шаша, сейир эте къалам.
...Тросны енъиден ковшкъа бекитюв — къолай иш дегиль экен. Бунынънен дерт киши огъраштыкъ. Эвеля троснынъ эзгеленип къалгъан уджуны кесип ташламакъ керек олды. Бу, эльбетте, пек къыйын иш де¬гиль. Онынъ акъкъындан Рашид къолай кельди. Тросны багъламагъа да бильмек керек. Бунынъ эписи ичюн бир сааттан зияде дёгюндик. Ишни битирген ве чукъурнынъ тёпесине чыкъкъан сонъ. Алмазов ковшны юкъары котерди, топракъ йыгъыны узерине тюшюрди. Биз ковшнынъ этрафына топландыкъ. Трос яхшы бекитильген. Ишни девам этмек мумкюн.
Кандыба къайдандыр, эски шпал сюйреп кетирди, оны кирканен парчалады. Рузгяр кучлю. Христофорда тек бир серник бар. Башкъа кимседе ёкъ. Пакъыл киби, бир черткенде янды, къатранлы ярчыкъларны тутандырды, сонъ усттеки агъачлар чатырдап яндылар. Атеш башына отурдыкъ. Сувукъ ель аркъаларымызны шыбалады, кокюслеримиз сыджакътан къызарды.
Рашид ве Христофор когертеден тюшип, бизим янымызгъа кельди, анда, тёпеде башлангъан лакъырдыны девам эттилер.
— Ничюн юкълайсынъ, дей. Агапов исе юкъу ичинде:
«Мен юкъламайым», деп джевап бере. «Юкъламагъанынъ не? Мен елькъуваннынъ арекетинден дуям... рычаг башында юкъсырайсынъ!»
Христофор шакъылдап кульди.
— Онынъ корьмеген шейи ёкъ,— деди Рашидке, — бу шейлернинъ эписи башындан кечкенге бенъзей.
— Кечмеге, эльбетте, кечкен,— деди Рашид. — Даа не ола, билесинъми? Кабинкагъа кире де, Агаповкъа: «Айса, юкълай бер! — дей. Лякин бу — сонъки дефа юкълагъанынъ оладжакъ! Шай деген сонъ озю рычаг башына кечип, чалыша башлай.
Озенден сувукъ ель эсе, инсаннынъ джигерлерини тешкелей. О рычаг башында ишлей бере. Трос асыл да узюльмей. Биз бугунь текаран чалышайыкъ, дедик — узюльди. Амма о чалышса, узюльмей. Агапов: «чекилинъиз, мен озюм ишлерим, юкъум энди ачылды» деп ялварып бакъты, файда бермеди. О куле берди: «Кимерде бунынъ буюк файдасы ола», деди о. Агапов ачувланды: «Ойле олса, зорнен тюшюририм!» — деди. О кене де кульди: «Тюшюреджек олып бакъ!?»
— Бу Агапов ичюн буюк джеза олды,— деди Хри¬стофор. — Ойле дегильми?
— Сменанынъ сонъуна къадар озю чалышты,— деди Рашид, сёзюни девам этип:— Агаповны исе башкъа экскаваторнынъ ишини тешкермеге ёллады. Сонъ онъа бир шейлер огретти. Не эди, бильмейим. Онъа: «Операцияларны низамнен япмагъа бильмек керек» деди.
— Машшалла! — деди Христофор, эеджанланып,— акъыл огреткен сонъ, эльбетте, чалышып косьтермек де керек.
— Тюркю сёйлемеге де яхшы биле,— деди Ра¬шид,— яхшы шиирлернинъ эписини макъамнен окъуй. Бойле этип тюркю сёйленильгенини ич бир чайханеде ишитмеген эдим. Амма озю, аджаип инженер.
Лакъырды ким хусусында аджеба?
Кандыба атеш астына къартоплар къойгъан эди, олар къызара бердилер. Атеш устюнде асылы чайникнинъ суву къайнамакъта.
— Мен, гъалиба, сизни бир ерде корьдим,— деди Кандыба, манъа козьлерини тиклеп,— шпорларынъыз къайда? Сизге бир риджам бар: эгер бизимнен хызмет этмек истесенъиз, бизим бараккъа кочюнъиз.
Олянлар кулюштилер. Христофор кульмеди. Тек башыны терсине саллады:
 Сен акъылынъны ичкенсинъ! — деди онъа... Меним баракта чокътан ерлешкенимни ве онынънен тюневинден берли таныш экенимни анълатты.
— Ёкъ... мен сизинъ къызыл казак экенинъизни билем. Буны манъа Христофор айтты. Лякин бизим баракта яшагъанынъызны, айып этменънз, бильмейим.  Николай юкъусызлыкътан къызаргъан чылпыкълы козьлерини манъа догърултты... Олар алидженап ве саф корюндилер.
Мен, далгъыджыларгъа кетмедим, сизде къалдым, демек истедим, бу арада узакътан, къаранлыкъ ичинден къадын давушы ишитильди. Башымны котерип, этрафкъа бакъындым, кимсени коралмадым. Архипка сычрап турды, къаранлыкъ ичине кирип кетти, эки дакъикъа кечкен сонъ, кишилернинъ аркъасында пейда олды.
— Селям, Ира! — деп къычырды о. — Бизимнен отурмакъ истемейсинъизми?
Атеш ярыгъында юксек къыз корюнди. Устюнде брезент япынджа, аякъларында резина чызмалар, ба¬шында къулакълы къалпакъ.
Мен оны таныдым. Ташкентте... Меркезий комитетте трос ичюн иддалашкъан къыз. О бир талай бетлеримизге бакъып турды, сонъра экскаваторгъа догърулды.
— Кене къызынасынъыз... — деди о, аркъасына чевирильмей. — Не вакъыт кельсем, атеш башындасынъыз. Ишлеген вакъытынъыз да оламы?
Кимсе индемеди. Архипка фыркъ-фыркъ этти, кулип йиберди. Сонъ устюндеки фуфайкасыны чыкъарып, ерге урды.
— Шпал ташып, аркъам ягъыр олды...— деди о. — Ничюн къызынмайджагъым? — атешнинъ янында серилип ятты.
— Бу не демек? — Кандыба оны чекип турсатты. Архипка индемеди, фуфайкасыны къайтарып устюне кийди.
— Топракъ насыл? — деп сорады къыз Христофордан.
— Таш ёкъ,— деп джевап берди о,— ернинъ теренлигинде къатты табакъалар бар.
Экскаватор токътады. Тезден аркъамызда Алмазовнынъ давушы ишитильди.
— Электрик кучю етишмей,— деди о къызгъа хаберинъиз бармы?
— Кабельни тешкеринъиз!
— Тешкердик. Зарарлангъан ери ёкъ.
— Ойле исе, ток ничюн аз? — деди къыз, тааджипленип. — Тюневин Къадырья станциясы ишке тюшти. Бугунь экскаваторларнынъ ич биринде электрик кучюне шикяет олмады. — Къыз машинистке шубэли козьлери иле бакъты,— бир кере даа тешкерип бакъайыкъ. Манъа нижниклеринъизден бирисини беринъиз.
Онынъ бу сёзлери артыкъ адий лакъырды дегиль эмир олып янгъырадылар.
Архипка еринден турды, фуфайкасыны дёгмелеп башлады.
— Ёкъ, ёкъ! Сиз дегиль! — деди къыз онъа ве пармагъынен мени косьтерди,— сиз менимле кетеджексинъиз! Къана, турынъыз!
Къыз ким? Адамлар онъа ничюн итаат этелер? Мен бильмейим. Лякин турып, пешине тюштим.
О ойле чабик кетти ки, къаранлыкъ ичинде, уфакълы-ирили топракъ обалары арасында гъаип этерим деп, басып чаптым. Байырдан ашагъы кучюк каналгъа тюштик. Ялы бою бираз юрген сонъ, тахта копюрден кечтик. Къарагъачкъа якъынлагъанда монтёргъа расткельдик. О, къатмерли сёзлернен сёгюне-сёгюне, кабельни сув ичинден чекип чыкъараята эди. «Монтерны мында къыз ёллагъан олса керек», деп тюшюндим мен.
— Корьдинъизми? — деди къыз манъа, асабий давуш иле,— тешкерген экен!? Ишан оларгъа!— Сонъ электрик-монтёрны янына чагъырды: — Демир ёлгъа чыкъып бакъынъыз,— деди онъа,— рельслер устюнде яткъан кабель олса, четке алып ташланъыз,— Сёзлери агъызынынъ ичинде бир шейге илишмей, юмшакъ давушнен, хош тюркюге бенъзеп чыкъмакъта эдилер. Къыз козьден гъаип олгъан сонъ, монтёр меним енъимден чекип токътатты:
— Янъылардансынъмы? — деп сорады о. Башымны салладым. — Мени бильмесенъ керек. Мен Карнакерьяным. Электрик. Манъа инженер-доктор демеге де мумкюн. Пек ар-рам хызметим бар. Даима ток астындам. Насыл къаза чыкъса  гидромониторлардан чыкъа. Бакъ бунъа! Эр ер сув.
Биз Карнакерьян иле берабер транс-киосктан тутып экскаваторгъадже кабельни бакъып чыкътыкъ. Гидромониторларнынъ участкасындан кечкен къысымыны агъач чаталларнен тёпеге котерип къойдыкъ. Карнакерьяннынъ агъызы къапалмады, сёгюне берди:
 Бахтыма, Турсунов ёкъ... Кабельнинъ сув ичинде экенини корьген олса, афаты учар эди. Бизде, мында къардаш... догърусыны айтсам, Турсуновнен Карнакерьяндан башкъа, энергия хусусында тюшюнген ядам ёкъ. Участкагъа бир кунь кельмесек, иш къарма-къарышыкъ олып къала. Лафкъа къалгъанда эр кес уста, амма меселе косинус «фи»-ге кельгенде, мен ве Турсунов — экимизден башкъа адам тапылмай. Анъладынъмы, къардаш? Энергияны икътисад этмек... энъ муими бу! — бойле деп, Карнакерьян айкъырып йиберди. Ничюн бу сёзлерге кельгенде давушыны котерди, бильмейим. — Экскаваторджыларнынъ чапкъалагъанларыны коресинъми? Гидромониторларнынъ иши де ойле...— Алчакъ бойлу, узун бетли, азачыкъ къамбур бурунлы бу адамнынъ сагъ омузы ашагъы саркъыкъ... онынъ бойле экени къаранлыкъта биле сезильмекте эди. Мен тааджиплендим.
Учь куньден сонъ Карнакеръян бизим барактаки ярыкъны тюзетмеге кельди. Онынъ фельсефесини Христофоргъа сёйледим. Кулип, къатып къалды.
— Сен буларны корьмейсинъми? — деди Христо¬фор ве оджакънынъ огюнде пол устюнде яткъан агъыр демир туякъларны ве брезент къушакъкъа бекитильген алкъаларны корьсетти. — Гедже-куньдюз буларны ташыгъан адамнынъ омузы къыйышмай не олур?
Биз экскаваторгъа къайтып кельгенде Архипканынъ учурым четинде къадалып тургъаныны корьдим. Ира ёкъ эди. Архипка мени монтёрнен берабер корьген сонъ элини сильтеди киркасыны алып, экскаваторнынъ аркъа тарафына ювурып кетти. Тезден Тянь-Шань сыра дагъларынынъ аркъасы агъара башлады. Бу аджаип манзара пек зевкъыма кетти. Танъ аткъаныны сонъундан чокъ дефалар аселет сейир эттим. Саба ярыгъы дагъларны, къырларны бирден айдынлатмады, яваш-яваш котерильмеди, Байырларны гуль ве мелевше тюслерине бирден бояп къойды.
Узакътан паровознынъ кескин сиренасы ишитильди. Смена битти.


4


Эр кес бараккъа къайтты. Мен ялыгъа тюштим. Къапакъланып, буз ичинде къатып къалгъан чапчакънынъ устюнде отурмагъа ниетленгенде, янашамда аякъ давушлары ишиттим. Кевдемни догърулттым. Къаршымда Ира турмакъта эди.
— Мында не япасынъыз? — деп сорады о менден,  иштен сонъ ашамакъ ве раатланмакъ керек. Сиз ялыда кезинесинъиз! Бир шей анъламайым.
— Озенни корьмек истейим. Гедже къаранлыкъта сезильмей.
— Насыл? Бегенесинъизми?
— Дешет... Лякин, ады худжур... Чар-Чакъ! Бу озьбекчеми?
— Ёкъ. Къадим вакъыттан къалгъан шейге бенъзей. Рессамсынъызмы?
— Рессам?! Менден рессам? Ат устюнде юрмек, оны къашагъанен темизлемек... башкъа меселе!
Къыз сусты. Сонъ эгилип, ерден кучюк, тёгерек ляпек ташчыкъ алды, эркек бала киби, элини соза берип, бар кучюнен озеннинъ ортасына фырлатты. Ташнынъ сув устюнде сыранен къалдыргъан алкъаларына бакъып, сейир этип, зевкъланып турды.
— Юринъиз! — деди о, сонъ манъа,— смена битти. Мен артыкъ смена инженери дегилим. Комсомол комитетининъ секретарым... Риджа этем, юринъиз! 
— Къайда? Ничюн?
— Турынъыз! Сонъ айтырым.
«Мавы къаягъа» кельдик.
— Кимсе ёкъ... Пек гузель,— деди Ира,— шимди сиз бир шей кореджексинъиз, лякин тааджипленмек керекмей. Къана, къапакъны тутып турынъыз!
О курсюни къаранлыкъ кошеге чекти, таваннынъ четинде мыхы къуртулып, аралыкъ къалгъан фанернинъ арасына къолуны тыкъты, ичериден ешиль чичекли бир рулон дивар кягъыты чекип чыкъарды.
Мен кягъытны таныдым. Оны Меркезий комитетнинъ секретары комсомол реберлерине такъсим эткен эди. Ира узун парча кесип алды, къалгъаныны кене таванда сакълады.
—	Язынъыз насыл? — деп сорады менден,— дюльберми?
Бу къызгъа къайдан расткельдим, аджеба? Полкта экенде дивар газетасында чалышкъан, макъалелерни темизге чеккен эдим. Инженер буны къайдан ишиткен? Ишиткенми аджеба? Бельки мени сынамакъ истейдир?
 Башланъыз! — О, къыскъа тери пальтосынынъ джебинден кучюк фырчы ве устюнде бир шейлер язылы кягъыт чыкъарып, манъа берди.
— Э! Язынъыз аджаип экен де! — деди Ира, язаяткъанымны корип,— сиз бизим ичюн хазинесинъиз! Хаберинъиз бармы?
Тезден «Енгиль кавалерия» бюллетени азыр олды. Ира айтты — мен яздым:
«Тюневин биринджи сменада электрик энергиясы олмады. К-70 экскаваторы эки саат ишсиз турды. Мансуровкъа ве Токътабаевге айыплар олсун. Экскаватор паркынынъ бойле къанаатлендириджисиз чалышувы эсас ишлернинъ, хусусан айланма каналнынъ, битирилювини телюке алтында къалдырмакъта. Енгиль кавалерия: Шадманова».
— Озь фамилиянъызны да язынъыз! — деди Ира.
— Рейдде иштирак этмейип, насыл?..
—	Не фаркъы бар? Язынъыз! 
Мен таби олдым. Кягъытнынъ астына фамилиямны яздым.
— Не? Не? — деп сорады Ира. — Бекиров? Таныш фамилиягъа бенъзей. Къайдан кельдинъиз?
— Узакътан. Сынъырдан...
— Ташкенттендирсинъиз белледим. Анда меним якъын кишилерим бар. Институтны да анда битирдим. Кимерде барып келем. Анам ве бабам Самаркъандда яшайлар. Бабам хаста. Басмачларнен чатышмада къуршун сагъ джигерини дельген... Анам райкомда ишлей. Теминат хадимлери Самаркъандкъа барсалар, бизим эвде къоналар. Бабам якъында юрип башлагъан, амма чалышмагъа меджалы ёкъ. Экимлер рухсет этмейлер.
Къапу ачылды. Токътабаев кирди. Кепкасыны чыкъарып, астарына юзюндеки ве бойнундаки терини сильди.
 Яндым, пиштим...— столнынъ янындан кечеяткъанда, козьлерине бюллетень чалынды. Токъталды, окъуп бакъты,— биринджиде, эки саат дегиль, бир саат...— деди о, окюнчли давушнен. Астындаки имзаларны корьген сонъ, эсини гъаип эте язды,— Бекиров? — Ялкъ этип бетиме бакъты: — Сизсинъизми? Зевкълы шей! Келир-кельмез, енгиль кавалерия олдынъызмы?
— Атлы аскер олгъан сонъ... не япаджакъ? Ира асыл да кейфини бозмады. Куле берди. Ничюд куле берди? Анълап оламадым. Меним шпорларымны мыскъыллапмы? Токътабаевнинъ сёзлерини мантыкъсыз таныпмы?
— Барсын, ойле олсун! — деди Токътабаев — Озь-озюни тенкъид яхшы шей. Партияны темизлев комиссиясынынъ реиси олгъан вакъытымда озюм де тенкъ¬ид эткен эдим.
Токътабаев дарылды, лякин сездирмек истемеди. Бу арада акъылына насылдыр муим меселе кельди... пальтосынынъ къоюн джебинден кягъыт чыкъарды.
— Бакъ! Бунъа бакъ? — деди, Ирагъа узатып,— базар меселесинде коммунстройнен къавгъамыз асыл да битмейджек. Павильон ясамакъ керек. Кимсе озюни сыкъмай. Де шифер ёкъ, де тахта ёкъ... де адам ёкъ.
— Буны сизге партком авале эткенге бенъзей... Сиз исе бизге, комсомолгъа юклемек истейсинъизми? — деди Ира, опькеленип,— худжурсынъыз, Мавлян ака! Бизим къолумыздан не келеджек? Бир шей де... Айды, тешкерип бакъайыкъ, сонъ?
Токътабаев кулюмсиреди.
— Сагъ ол! Устюмден бир юк тюшти. Энди комунстройнынъ тырмалангъаныны корь... Амма «комсомолгъа юклемек» меселесине кельгенде, билесинъми... Бу яхшы. Сиз бизим еримизни тутаджакъ яш несильсинъиз!
—  Юринъиз кеттик! — деди манъа Ира, еринден къалкъып.
— Ёкъ, Бекиров мында къалсын. — Токътабаев манъа курсюни корьсетти: — Отурынъыз!
Ира мени къорчалар белледим, лякин индемей, чыкъып кетти. Азачыкъ джаным агъырды. Аркъадашчасына олып чыкъмады. Токътабаев шимди мени тынчыкътырмагъа азырланаята. Ира буны дуйып, сыптырылды.
— Сен не? Керчектен де атлы аскерде хызмет эттинъми? — деп сорады Токътабаев.
Мен башымны къакъыттым. — «Эбет!»
— Демек, шай! — къарт механик хайли вакъыт сусып турды.
— Меним къардашым да атлы аскерде,— деди сонъ,— растелишмединъизми? Токътабаев. Ады Мадамин.
— Меним хызмет эткен полкымда бойле шахс ёкъ эди.
— О Саратовда.
Токътабаев кене сусты. Мен бекледим: «эвеля чалыш, эр шейни биль. Башкъасына акъылны сонъ огретирсинъ!» — деп башлайджакътыр белледим. Амма Токътабаев башкъа саадан баас этти.
— Бу ерде ильки чадырны мен къурдым...— деди о ве сычрап аякъкъа турды, къапуны аралыкъ этти. Ичери сувукъ ель кирди. Мен де аякъкъа турдым: — бу ерде исе,— о сельби терек бетке ишарет этти, — геологлар яшай эдилер. Джигерлерим сувукълангъан вакъытта оларда яттым. Йыкъылдым... билесинъми? Учурумдан аякъларым куртулды, башлы-аякълы юварланып, озенге тюштим. Озю де декабрь айы. Устюмде памукъ урба. Яхшы ки, сувнынъ къутургъан вакъыты дегиль эди, ёкъса чекип алып кетер эди. Башымны ташкъа насыл урып парламадым, бильмейим. Эджелим етмеген экен. Зар-зорына ялдап чыкътым. Лякин сувукълангъаным. Озюмиз чадырнынъ ичинде яшай, ашны исе тышарыда, кучюк оджакъта пишире эдик. Днепирдеки киби дегиль... Анда геологлар ичюн махсус барак бар эди. Сонъундан мен озюм айры котеджде яшадым. Бир къысымында эджнебий мемлекет мутехассыслары, дигер къысымында — биз эдик.
Токътабаев къапуны къапатты, сонъ чёюн оджакъ янына келип, къатранлы эллерини къыздырмагъа тутунды.
— Сен отур. Мен шимди санъа эписини анълатырым,— деди о,— мында ильки парткомнынъ секретары ким эди? Мен эдим. Днепр къуруджылыгъында Токътабаевнынъ мына бойле... балабан сурети асылы тура эди. Экскаваторджы эдим. Чар-Чакътаки машинистлернинъ чокъусы андан кельди. Турсунов, Краснянская, Алмазов, мен озюм. Лякин дюньяда электрик станцияларынынъ эписини Днепр ве Волга устюнде къура бермек мумкюн дегиль. Шаркъкъа... мени ишитесинъми? Шаркъкъа да кетмек керек. Бизим шаркъ, аля къышлакъкъа бенъзей. Санайы меселесинде пек гъарип: араба, эшек, чигир, кетмен... Машина къайда? Бинъ сене эвель, он бинъ сене эвель адамлар топракъны тыпкъы бойле къазгъан, бойле сачкъанлар. Африкадаки киби. Бизге къышлакъ эалисини — эписини ишчи сыныфы этрафына бирлештирмек керек Насыл? Оларгъа трактор ве электрик кучю берюв ёлынен.— Токътабаев бу ерде токъталды, нелердир тюшюнген киби олды, сонъ башыны догърултты: — сенинънен кимсе мусаабе япмадымы?
Мен башымны конделенден салладым. — «Ёкъ!»
— Бу да япмадымы? — о къапу бетке ишарет этти.
— Ёкъ. Шадманова да япмады.
— Тевбе! Бойле комсомол олурмы? Ватандашлар муаребеси девринде... ана комсомол къайда эди! Ач, чыплакъ, устюнде йыртыкъ шинель, озю эп огге ювура эди. Шимди яшлар чешит шейлер уйдурып чыкъаралар. «Енгиль кавалерия», «Рейд бригадасы», бильмем даа нелер. Бу санъа, элинъде винтовка, душмангъа уджюмге ювурувгъа бенъземей, къардаш! — Токътаба¬ев элини джебине сокъты, кисесини чыкъарып, сигар ясай бошлады. — Шимди, эльбетте, девир башкъа.
О вакъытта Токътабаевнен олгъан субетни шимди хатриме кетирсем, тааджипленем.
Мунасебет кельгенде, мен: бизим девиримиздеки комсомол тамамынен башкъа эди, дейим. Албу исе иш онда дегиль... Биз озюмиз денъише бере экенмиз. Биз яшлыкъкъа, энди эппи къартайгъан козьлеримизнен бакъамыз.
Токътабаев девам этти:
— Бизим Чар-Чакъ комбинатыны ал! О бинълернен тонна кубре чыкъараджакъ. Не ичюн?
— Памукъ ичюн,— дедим мен, огюни алдырып.
— Памукъ ичюн... ойле! — Токътабаев козьлерини юма берип кульди. — Буны къучакъ баласы да биле,— деди манъа,— бизим Орта Асияда памукъны истегенинъ къадар асрамакъ мумкюн. Насыл? Топракъ етерлик, амма сув аз. Плотина къураятамыз. Сув джыяджакъмыз. Анъладынъмы? Ондан да гъайры… памукъ осеми? Осе. Гъыданы къайдан ала? Топракътан. Эбет! Ерден юз бинълернен тонна азотны чекип ала. Онсыз осюв мумкюн дегиль. Эвель биз кубрени къайдан ала эдик? Эджнебий мемлекетлерден. Азотнынъ тоннасы бизге дёрт юз кумюш алтын парагъа отура эди. Исап этип бакъ! Бир тарафтан, Орта Асияда, шаркъта, ишчи сыныфы мейдангъа кетирмек ичюн заводлар къурмакъ, экинджи тарафтан, памукънынъ топракътан алгъан гъыдасыны къайтарып бермек ке¬рек. Эджнебий мемлекет теминатындан къуртулмакъ ичюн, комбинат къураджакъ, анда кубре ясап чыкъараджакъмыз. Бу — капитализмге дарбе. Перокоптакинден кучьлю.
Токътабаев арткъа-огге юрер экен, бирден токътал¬ды, къушагъы астындан кучюк шишечик чыкъарып, тилининъ астына нас къойды.
— Мен анда дженк эттим...— деди о,— айса! Къызыл байракъ орденим де бар. Орденим бар, лякин такъмайым, чюнки макътангъан адетим ёкъ. Эр алда ондокъузынджы сенеден берли партия азасым. Не ерде олсам-олайым, биринджи невбетте озюмни коммунистим деп билем. Бош вакъытым олса, муреккеп адиселерни, сиясий моментлерни айтып анълатмагъа севем. Кимге олса-олсун. Сен чекинме! Мен санъа дарылмайым. Эльбетте, ишке башлар-башламаз, бюллетенге имза чеккенинъ — гузель шей дегиль. Кишилер, озюни корьсетмек ичюн япкъан, деп тюшюне билирлер. Шадманованы мында эр кес биле. О хызметте атеш-ялын. Сенинъ ичюн тюрлю хызметлер тапмагъа акъылы етер. Амма сени мында кимсе бильмей.
Мен башымны ашагъы эгильттим. Токътабаев буны башкъа манада анълады.
— Сен дарылма,— деди, мени пиязлап,— мен муитни анълатам... Акъикъий большевик партиянынъ гъаелерини халкъкъа еткизмеге борджлы. Озюнънинъ азиз борджынъны башкъасынынъ бойнуна юклейджек олсанъ, насыл коммунистсинъ? Санъа догърусыны айтайыммы? Эр коммунист тешвикъатчы ве курешчи олмакъ керек. Ленинден мисаль алайыкъ. О, эм ишчилер кутьлесине огреткен, эм ондан огренген.
Ву арыкъ бетли, узун манълайлы адамнынъ козьлерине бакътым. Яшы эллиден зиядеге бенъзей. Юзю агъыр къанлы, ёргъун, козьлери азачыкъ шишик, даима ашагъы бакъып тургъан киши.
Сонъундан Ирададан анъладым: «Токътабаев бир дефа пек агъыр хасталангъан, оны экскаватор устюнден рычаглар башындан, эссиз алып кеткенлер. Ондан сонъ эски хызметине къайтып бармагъан. «Мавы къаяда» механик хызметинде къалгъан.
Тасиль, бильги джеэтинден пек кучьлю корюнмеген бу адамнынъ намуслы лакъырдысыны меракъ иле динъледим. Партиягъа гъает садыкъ киши.
Токътабаев текрар къапуны ачты.
— Бираз ава кирсин,— деди о,— оджакъ тютеп башлады. Учурумны коресинъми? — козьлерининъ арекетинен ялыны косьтерди,— къыркъ аякъ... мени андан алып чыкъкъан эдилер. Ничюн къыркъ аякъ? Чюнки озеннинъ ялысы кеткен сайын юкселе, сырымлар ачыла бере. Чар-Чакъ плотина къуруладжакъ ерде къайнай, къутура, сонъ вадиге чыкъып кете. Бу къаянынъ ичинде — насыл девирде, бильмейим, къыркъ аякълы мердивен ясагъанлар. О заманда джанбаз адамлар яшагъанлар, басамакъларны пек ятымлы ясагъанлар, чокъ асырлар девамында сельден, кунештен, сувдан ашалып, къыйышып къалгъанлар. Тюшмеси-чыкъмасы телюкели. Бир кере, тюшип-чыкътым. Гузель... Экинджисинде йыкъылдым. Ашагъыда, айланма каналнынъ биткен еринде, акъынты бираз сакиндже, ялы юксек дегиль. Амма мында пек дешетли. Озюнъ айт, плотинаны къайда къурмакъ мумкюн? — Токътабаев пармагъынен огюндеки аваны тюртип корьсетти: — Мында! Тек бу ерде! Геологлар зевкълы кишилер. Плотина къыркъаякънынъ янында олмакъ керек дедилер. Лякин буны олардан эвель табиат озю таин эткен. Къадим вакъытларда бу ерде Ханым деген киши арыкъ къазгъан. Шимди арыкънынъ изи къарнен ортюли. Баарьге чыкъсакъ, санъа корьсетирим.
Токътабаев саатине бакъты, череси деръал денъишип кетти.
— Кетмек керек. Ёкъса, ортагъа кене «бюллетень» келип кирер. Сен де кет! Меним айткъан шейлеримни аркъадашла-рынъа анълат!
О кепкасыны кийди, босагъадан тышары атлайым дегенде, артына айланды.
— Радио динълейсинъми? — деп сорады менден.
— Кимерде... эльбетте.
— Бугунь динълединъми? Абиссинияда ишлер насыл?
Мен омузларымны къыстым: къайдан билейим?
— Шакъаны быракъ. Дженк янъы къозгъалаята. Фашизм буюк зевал. Бизим девлетимиз ич бир вакъыт онынъ къурбаны олмайджакъ.
Бинъ докъуз юз къыркъ экинджи сенесининъ кузюнде Моздок джебэсинде окопта яткъан вакъытымда бу сёзлер хатириме кельген эдилер.


5
Бараккъа кельдим. Саат энди он. Шаматалы ве гурультили гедже хызметинден сонъ, сюкюнет устюмден агъыр бир юк олып басты, тёшекке япыштырып къойды. Амма юкъу кельмеди. Дивардаки тенеке саатке козь эттим. Зынджырына эки анахтар асылгъан. Кучюк дивар саати бу къадар кучьлю давуш чыкъара билир деп тюшюнмеген эдим.
Паромгъа эски трос берильген. О себептен узюльди: такъ-тукъ...
Эльпидеге мектюп язмакъ керек. «Севимли Эльпиде! Меним мектюплериме джевап бермейсинъ, амма мен язувны токътатмайджагъым. Мен акъылсыз киши экеним, сени о вакъытларда озюме чагъырып алмадым. Чагъырып алмадым, лякин кеч олгъаны ёкъ. Сени шимди давет этем, кель, эпимиз бир ерде яшайыкъ! Севимли Эльпиде, Христофор манъа... такъ-тукъ!
...Архипка даима иштен къачына. Оны реберлик ничюн низамгъа чекмей аджеба? Озю сагълам киши, амма хызметке кельгенде... такъ-тукъ! такъ-тукъ!
...Гедже ковшнынъ йипи узюльмеген олса, бельки бу къадар ёрулмаз эдим. Чукъургъа тюште-чыкъ, тюште-чыкъ... бабам мында олса: «сен дагълысынъ», дер эди. Дагълы олсам не? Чукъурнынъ теренлиги отуз метр, четлери тим-тик, аякъларынъ тутмай, тайып йыкъыласынъ... Башынъны парламакъ мумкюн. Такъ-тукъ.
Ниает, юкълап къалгъаным. Къапу къакъылды. Абдырап турдым. Бир козюм ачыкъ, дигери юмукъ. Тышарыда къаранлыкъ чеке башлагъан киби. Не къадар юкълайым, бильмейим.
Юкъудан уянгъанымны да, къаранлыкъ чёккенини де — эписини тюшюмде корьдим белледим. Айланып кене яттым. Къапу текрар къакъылды. Къалкътым, къапунынъ мандалыны алып, уйтеп ачтым. Ичериде кимсе ёкъ. Ойле олса, мандалны ким къойгъан? Этрафыма бакъындым. Кошеде, койка устюнде, башыны фуфайкасынен ортип, кимдир ята... хырылдай.
— Чабик ол! Чабик ол! — деп джекирди киши, башыны ичери сокъып: кишининъ устюнде тон бар. Якъасы беяз тавшан терисинден. Бети зияде бурюшик, сеси йыртыкъ. Аякъ устюнде зорнен турмакъта. Саргъуш къартий.
— Чабик? Къайда? — деп сорадым мен.
— Анда адам ольдюреяталар! — къартий акъсырып алды, сонъ къарыкъ сесинен къычырды. — Сизинъкилерни ольдюреяталар.
— Кимни?
— Юр! Не къатып къалдынъ? Эки адым...— о башыны къомшу барак бетке къакъытты. — Дюльгерлерде!
— Токъта! Шимди...
Резина чызмаларымны киймек истедим, пек былашыкъ корюндилер. Аякъларымны хром чызмаларымнынъ ичине тыкъып, чаптым, Къартий мени азбарда беклей эди. Экинджи аралыкъны кечкен сонъ, тёпе-синде фенер янаяткъан къапунынъ огюнде токътады.
— Кир! Лякин пек къызышма! — деди о манъа яваштан,— анда Мушукъ бар!
Къапуны ачтым. Ичери киргенимнен муджизе башлады... Эвеля бир тахта парчасы устюне бастым. Тартылы тель сеси чыкъты. Эгильдим... полда гитара ята.
Барак тыпкъы бизимки киби. Ичинде секиз койка. Тоз ве махорка думаны бир-бирине къарышкъан. Ракъы ве балыкъ сосыгъындан нефес тутула. Ортадаки столнынъ бир уджунда Николай Кандыба отура. Дигер уджунда — бакъыр черели киши... бир топ сачы козьлери узерине тюшкен, сакъалына чокътан устра тиймеген. Устюнде узун тон.
Николайнынъ манълайы къанлы.
Узун аякълы къыз бир-бирине тиркевли эки кроватнынъ устюнде конделен тюшип яткъан. Сары сачлары полнынъ устюне саркъкъанлар. Эссизми, саргъушмы? Алла бильсин! Янашасында бир къыз даа бар. Онынъ огюнде Архипка....тенеке мешребени къызгъа узатмакъта. Гъалиба, ракъы теклиф этмекте. Пол остюнде бош шишелер, балыкъ къуйрукълары, сигар
тюпчиклери яталар.
Мушукъ... Кандыбанынъ къаршысында отургъан ккши экен. Худжур лагъаб. О бир козюнинъ къый-ыгъындан манъа бакъып алды, сонъ, Архинкагъа ишарет этип, гизлиден мени корьсетти; козюмни ачып-къапаткъан арада Архипка огюмде пейда олды.
— Кельдинъизми, гусар? — деди о, манъа, артыны сагъгъа-солгъа бургъучлап,— къадынлар джемиетини сагъындынъыз, ойлеми? — шай деген сонъ, баракнынъ къаранлыкъ кошесине козь этти. — Зюза, му¬зыка!
Зюза? Бу ким? Устюнде тек майкасы, чыплакъ бойнунда къара йипек банты, арыкъ киши. О, кошеде аркъасыны диваргъа таяп, тизлери узерине гармонны къойып, юкъсырамакъта эди. Мучесини къыбырдатмай, эки элини азачыкъ керди, гармонь окюрди... озю индже сесинен йырлады:
Шеэрнинъ бир еринде, дживарьнда,
Ишчи аилесинде догъдым мен.
Бир талайдан сонъ Мушукъ бунарлы козьлерини Зюзагъа догърултты, музыка токътады. Кандыба индемей еринден къыбырдамай отурмакъта эди.
— Некельдинъ? — деп джекирди Архипка манъа.
— Сагъ омузынъны докъсан дередже айландыр да, къапугъа догъру адымла... Тез! Буруны бокълы казак! Къаным тап мийиме урды.
— Насыл казак дединъ? — эллерим озь башына сыкъылып, юмрукъ шекилини алгъанлар. Дуймадым.
— Буруны бо...
— Сен? Озюнъ?
— Менми? Буны Мушукътан сора. О анълатыр!
— Мушугъынъа тюкюрмек истедим. — Шай дегенде Мушукъ йылдырым сурьаты иле атылып турды, пычагъыны чыкъарып, устюме сычрады, лякин Кандыба онынъ элинден тутты.
— Мушукъ!— деди онъа Николай. — сен бугунь ишни янълыш башладынъ. Бойле шакъа олмай...
— Шакъа? Екъ... менде эр шей джиддий!
— Ойле олса... башындан башлаймыз! — Николай онынъ элини бошады, фуфайкасынынъ огюни чезип башлагъан эди, Мушукъ къайтып ерине отурды.
— Яхшы... Биз даа корюширмиз,— деди Мушукъ ве манъа юмругъыны корьсетти. — Акъылынъда тут!
— Гусар бизде... баракта,— деди Архипка,— къачмагъа ери ёкъ.
Ве эчки давушынен кульди.
— Штанынънынъ авыны дёгмеле,— дедим мен Архипкагъа,— инсаннынъ къусаджагъы келе...
Бойле кергин муитта мен, озюмни къоркъакъ косьтермемек ичюн, бир шейлер айтмакъ керек эдим. Айта бильгенимни — айттым. Догърусы, Архипканен къавгъа этмек дегиль де, тез-тез Николайнынъ манълайындаки къанны сильмек, оны къолтыкълап, озюмизнинъ бараккъа алып кетмек истедим. Буны манъа яптырмадылар.
— Менми? — Архипка эки адым аркъагъа, дивар бетке, чекильди, этрафында демирге бенъзер агъыр бир шей къыдыраяткъаны сезильди,— Мен дёгмелейджегимми?
— Илише берме, Архипка! Быракъ кишининъ якъасыны! — Бу, сары сачлы къызнынъ сеси эди. О кевдесини азачыкъ юкъары котерди, эки элининъ тирсеклерине таянды, саргъуш козьлеринен манъа бакъты. Мен, бана джансыз алда яткъан бу къызнынъ шимди дюльбер мавы козьлерини корип, айретке кельген арада, джакъыма къатты юмрукъ энди. Тентиреп, эки-учь адым аркъагъа кеттим, диваргъа урунаракъ, таянып къалдым. Башым айланды, аякъларым зайыфлады, мына-мына ерге йыкъыладжакъ эдим. Амма, йыкъылмадым.
Муреккеп шараитта озюнъни тез эльге алмагъа бильмек керек. Онынъ ичюн беш сание кяфи. Деръал эсимни башыма топладым. Кевдемни догърулткъан сонъ, сагъ элимнен Архипканынъ кокюсинден уйтедим, сол элимнен исе печка огюндеки демир курекни илиндирип алдым... Архипка сюрюнди, демир койканынъ аркъалыгъына урунып, ерге йыкъылды. Лякин тез-тез аякъкъа къалкъты.
Мушукъ индже дудакъларыны аралыкъ этип кульмекте ве башыны огге догъру салламакъта эди. Мен, арекетимни догъру таныды беллеп, янына кельдим. Джебимден пошумны чыкъарып, Кандыбанынъ ярасыны сюрттим. Орталыкъ энди ятышкъан киби кельди. Эр шей битип кетеджекке бенъзеди. Амма, ёкъ... Янымда текрар Архипка пейда олды. Къолунда фин¬ка... Мушукъ бана манъа япкъаны киби, онъа да кулюмсиреп, башыны саллады.
Тирсегимнен Николайны арткъа уйтедим, столны къапкъач этип алып, тёпеге котердим — инсан бу къадар къуветни къайдан ала, бильмейим,— столны тёпеге... башымнынъ устюне котердим, Архипканынъ устюне йибереджекте, онынъ аякълары къыйышты, вуджуды йиберильди, ерге отура къойды. Элиндеки пычагъы пол узерине тюшип кетти. Бу арада къолумдаки стол бирден енгиллешти. Бакътым — оны Му¬шукъ иле Кандыба чеккелемектелер. Мушукъ озюне алмакъ истей, Кандыба озюне... Къапу ачылды, ичери комендант кирди. Онынъ узун шинелининъ огю чезик эди. Кирген сонъ токъталды. вазиетке къыймет кесер киби, эвнинъ ичини козъден кечирди, сонъ меним яныма кельди.
— Бу не демек? — деп джекирди о,— Келир-кельмез баштакълыкъкъа урундынъмы?
Учевимиз, эллеримиз устюндеки столны яваштан ерге тюшюрдик. Архипка меним акъкъымда шикяетленди.
— Бу адамда намус ёкъ,— деди о, коменданткъа мени косьтерип,— О, бельки абсханеден къачкъандыр, тешкерип бакъмакъ керек. Бойле унсурны бизим арамызгъа йибересинъиз де, сонъ бизге — ахлякъий джеэттен бозукъ адамлар дейсинъиз!
— Сен сус, Архипка! — деп къычырды сары сачлы къыз. — Котекни чыкъаргъан озюнъсинъ. Петя эмдже, манъа бакъынъыз! Бу йигит...— къыз боялы, узун кирпиклери астындан манъа ине киби назар атты,— Казакнынъ къабааты ёкъ. — сонъ еринден турды, эллерини аркъасына къойып, балдырларыны сагъгъа-солгъа ойната берип, Архипканынъ янына кельди.
— Рахиль! Меним шейтанларымны къозгъама! — Деп джекирди онъа Архипка. — Бильген шейинъ ёкъ. Къарышма!
— Къарышмайым? Ничюн аджеба?
— Бир киши айтсын. Эпинъиз чанкильдешменъиз! — комендант козьлюгини тюртип манълайынынъ тёпесине котерди ве сары сачлы къыз бетке чевирильди,— сёйле, Рахиль! Мен санъа инанам. Бекиров не япты?
Шай дегенде, баракнынъ тёрюнден, къаранлыкъ кошеден дигер сес ишитильди. Сонъ яш, дюльбер къыз пейда олды. Къашлары тыраш этилип, оларнынъ ерине, тушнен сулюкке бенъзер чизгилер ясалгъан. Къыз быланыкъ козьлерини эвеля манъа, сонъ коменданткъа  догърултты, саргъуш  давушнен де¬ди:
— Бек... Бек... фу! Бекиров аджаип олян. Мен оны чокътан билем. Бекиров кимсеге токъунмады. Амма Архипка оны соймакъ истеди. Эвеля Кандыбанынъ башыны урып тешти, сонъ Бекировгъа атылды. Ничюн десенъиз... Мушукъкъа базанды.
— Валя!
— Не? Санъа не керек, Мушукъ!
— Сус! — Мушукъ ювурып, комендантнынъ янына кельди,— Дженапларнынъ ады не? Петя эмджеми? Урьметли Петя эмдже! Кетинъиз ве ятып, раатланынъыз! Эр шей сырасында олур. Мен озюм мында даа янъчыкъ кирдим. Киргендже, таныш кишиме расткельдим ве бираз отурып, ал-хатыр сорайым, дедим. Бу джинаий тип исе...— о Архипкагъа кулюмсиреди,— бу тип сизинъ адамнынъ юзюни тырнады... Лякин шамата котериледжек къадар дегиль. Азачыкъ... Раатсыз олманъыз. Бугунь артыкъ кимсенинъ такълети бозылмаз. Озюм бакъарым. Амма кетмек истемесенъиз, къалынъыз, къадынлар джемиетинде отурынъыз, субет этейик!
— Кетинъиз, Петя эмдже! — деди Рахиль де.
— Не? Къоркътынъмы, Мушукъ? — Валя шакъылдап кульди. Мушукъ онъа пармагъыны саллады. Лякин Валя ардыны кесьмеди.
— Къоркътынъ! Къоркътынъ! Бургъучланма!
— Риджа этем, мадмазель, лафны къыскъадан кесинъиз! — деди Мушукъ. — Бойнунъыз пек индже, бир парча сыкъсам...
— Къоркътым, пыстым къалдым. Не къадар буюк дешет. Жорка Цыган, Васька Стрекоза... сенден мешур эдилер. Олардан озюмни сыкъмадым.
— Етер, беломорка!
— Беломорка олсам, не? Мында къачып кельгеним ёкъ. Амма истесенъ, сенинъ ким экенинъни айтайым. Истейсинъми? Балалар... бу адам ким, билесинъизми? О, Мушукъ дегиль! Онынъ ады...
Рахиль чапып кельди, элинен Валянынъ агъызыны къапады.
—	Чекиль! Кедер этме! Мен бу бешарет адам хусусында
бильгенлеримнинъ эписини айтаджагъым. О, Мушукъ дегиль...
Лякин пенджереден тышары козь этеяткъан Архипка богъазыны кере берип къычырды:
— Атанда! Ира келеята!
Озю йылдырым сурьатынен азбаргъа чыкъты. Сонъ Мушукъ сыптырылды. Комендант къапугъа догърулгъан эди, тарс токътады, кепкасыны тюзетти, шинелини дёгмелей башлады. Зюза печка янында отургъан алда къалды. Рахиль кровать узерине сычрады, узанып ятты.
— А-а! Къоркътынъызмы? Апакъайдан къоркътынъызмы? — деп къычырды Валя бираздан сонъ ве хахылдап кульди.
— Сен, къыйметли къыз! Чокъ хоразланма! — де¬ди онъа Рахиль. — Ира мында кирсе, озюнинъ насыл ренкке киреджегинъни кимсе бильмей. Ят, сесинъни чыкъарма!
—	Эп бир сёйлерим... эписини сёйлерим. Эписини...— саргъуш Валя тынмакъ бильмеди.
Кандыба бир якъкъа кетмеди. Турып, бактан бир мешребе сув алды, ювундыкъ къопкъасынынъ устюне эгилип, бетиндеки къанны юва башлады. Мен барактан чыкътым.
Мушукъ ве Архипка корюнмедилер. Комендант ба¬ракнынъ огюндеки орьге тырмашаяткъанда, къомшу баракнынъ кошесинде Ира пейда олды. Комендант сол элининъ эки пармагъынен козьлюгини тута берип, Ирагъа догъру ювурды. Баракта олып кечкен адисени ондан гизлемек истегени сезильди.
Ничюн? Мен онынъ еринде олсам, буны смена инженерине мутлакъа сёйлер эдим. Ёкъ, бельки де сёйлемез эдим... Эгер мен комендант олсам ве баракларда низам-интизам къорчалав меним вазифем олса, бельки сёйлемез эдим. Ёкъ, эр алда... сёйлер эдим... Амма бойле левхалар баракларда сыкъ олып тургъангъа бенъзей. Петя эмдже бундан буюклернинъ хабери олгъаныны истемей.
Буюклернинъ? Ира буюклерденми? Шубэсиз... Инженерлер Джураев ве Шадманова — истисал реберлери исапланалар. Мен полкта адий казак рутбесинде хызмет эткенде энъ зияде къоркъкъан кишим — болюк командири Будяк эди. Полк ве эскадрон командирини севе — сая, олар бизим ичюн телюкели дегиль. Амма Будяк бизни джезалай эди. Мында да ойле. Краснянская, башы пек айланыкъ вакъытта, бизни корьсе, танымай кечип кете. Амма Ира ойле япмай.
Петя эмдже Иранынъ янына чапып барды, селям берди, сонъ кевдеси иле барак ёлуны кестирип, огюнде къадалып турды.
— Фурунны не вакъыт ачаджакъсынъыз, Пётр Васильевич? — сорады Ира, ресмий давушнен. — Секиз юз грамм отьмек ичюн эр кунь Искандерге барып келеджекмизми? Эр кес ёрулды. Безди. Ишчилернинъ сизге джанлары агъыра.
— Салы куню печь якъыладжакъ,— деди комен¬дант,— Джанлары ничюн манъа агъыра? Ничюн коммунхозгъа агъырмай? Къапунынъ огюнде цементтен басамакълар ясап беринъиз, дедим. Ред этти. Шимди джанлары агъырамы?
— Салы куню? — Ира къанаатсыз алда къайтарып сорады,— Искандерге дёрт кунь даа къатнайджакъмыз. Ойлеми? — Фуруннынъ ачылувыны къалдыра бергенинъиз — бу учюнджи дефа. Сизге «Енгиль кава¬лерия» ны ёлламакъ керек...
Иранынъ «кавалериясы» ич комендантнынъ кейфини бозар беллемеген эдим. Амма о акъикъатен, къоркъты.
— Кене таъзикъ... кене кягъыт былаштырувмы? Сизнинъ ёлакълы кягъытынъызны ким окъуй? Кимсе де! Айткъаным кейфинъизге уймаса, фурунны озюнъиз ачынъыз! Баракларны, фурунны, базардаки павильонларны эписини меним бойнума юклединъиз. Къана? Материал къайда?
Комендант юрегиндеки дердини бирден тёкти. Бу, сёгюнч ве даргъынлыкъ дегиль, бу — смена инженери огюнде озюнинъ чыкъымсызлыгъыны акълав ичюн ынтылув эди. Эгер бу хусуста «Молния» чыкъса, ишчилер комендантнынъ джаныны якъаджакълар: «Вай-вай, Петя эмдже! Бизге баят отьмек не къадар вакъыт даа ашатаджакъсынъыз?» — деп, гедже-куньдюз пешинден юреджеклер.
— Ойле олса... яхшы! — деди комендант. Гурьдели сёзлери Ираны къандырды беллеп, бирден йымшады,— Базар куню печке отьмек къойып бакъайыкъ... насыл олур экен?
Ира индемеди. Саатына бакъты, козюнинъ устюне тюшкен бир топ сачыны явлугъынынъ астына джыйыштыргъан сонъ, манъа чевирильди.
— Юкълап тойдынъызмы?
— Юкълап? Э-эльбетте!
— Сизге бир хызмет... 
Баш устюнде...— дедим мен. Азачыкъ кулюмсиредим.
— Не? Меним сёзлерим о къадар кулюнчлими? — деп сорады Ира,— кетмеге разы экенлигинъизни бильдирмек ичюн бираз земанедже сёзлер тапалмадынъызмы?
— Афу этинъиз! — дедим мен, сесимни алчакълатып, — земане сёзлер тапкъан олсам биле, берген джевабым айны шу мананы ифаде этеджек эди.
Иранынъ юзю къызарды.
— Азыр джевап экенсинъиз. Бильмедим,— деди къыз, озю де кульди,— мен Хазар Кендке кетем. Складда ярдым ичюн адам керек. Сиз бунъа келишиклисинъиз.
— Бу эмирми?
— Эмир!
Бизим бараджакъ къышлагъымыз сол ялыда, къаялар астында эди. Социалист шеэрчикни эвеля Ха¬зар Кендде къурмакъ истеп, анда бир къач умумий барак ясагъанлар. Шимди оларнынъ биринде экскава¬тор машинистлери ве далгъыджылар мектеби, дигеринде исе техника донатмасы булуна.
Бизим барак янындан кечеяткъан маалимизде, Ирадан афу истей, ичери кирдим, устюмдеки фуфайканы чыкъарып, шинелимни кийдим, портупейли къу-шагъымны багъладым, фуражкамны алып, чыкътым.
— Тез олунъыз, Бекиров! — деп къычырды инже¬нер,— вакъыт аз къалды.
Къыз, чалылар арасындаки, тар сокъакъ бою юкъары джёнеди. Мен онынъ пешине тюштим. Сагъ тарафта уфакълы-ирили къаялар, топрагъы тайып, астлары ачылып, астындан сувлар акъып тургъан байырлар. Сол тарафта — алчакъ тереклик ве учурумлар. Инженернинъ башындаки явлукъкъа козь этем. О перишан багъланылгъан киби, аман ярашыкълы... уджлары гуя бойнуны къучакълап алгъанлар.
Къыз шимди не тюшюне аджеба? Япышкъакъ балчыкъ ичинде тобугъына къадар батып, абына-сюрюне кетеяткъан бу дюльбер къызнынъ юрегинде не бар?
Къолтугъы тюбюнден, узакъ атыджы топнынъ агъызы киби узанып тургъан бир рулон кягъытны къайда алып кетеята? Чертежлар, проектлер...
Ниает, эсине мен тюштим. Адымларыны явашлатты, артына айланып бакъты.
— Сиз тез юрмеге билесинъизми? — деп сорады менден. Мен джевап бермеге сёз тапалмадым.
Дюльберлик! Джазибе! Сен не къадар табиийсинъ! Ер юзюнде аят асыл олгъандан берли ичтимаий къурум къач дефа денъишти... дюльберлик ислерини ич бир къурум денъиштире бильмеди. Ира меним хаялымдаки фикирлерни окъуды, белледим. Ёкъ, о мени беклемекте эди.
— Сизни атлы аскерден кельди, дедилер. Шимди бунъа эмин олдым,— деди къыз ве илекяране кулюмсиреди, сонъ ёлуна девам этти.
Онынъ артындан беш дакъикъа индемей юрдим. Джевап бермек ичюн сёзлер къыдырдым. Тапкъан сонъ тешкерип бакътым, бегенмедим.
Тар сокъакъ битти. Кениш ел башлады. Энди Ира иле ян-янаша юрмек мумкюн. О токъталды... козьлери меним козьлериме догърулдылар.
— Сизни гъаип эттим деп къоркътым,— деди о, ве бир аздан сонъ иляве этти: — куледжегим келе... бизим якъларда, чёльде керван юргенде, энъ аркъадаки девенинъ бойнуна чанъ такъалар. Огде етекчи девенинъ устюндеки киши динълене бере, арттан чанъ сеси ишитилеми, демек, керваннынъ иши сырасында. Чанънынъ сеси ишитильмесе... керванда фена иш олды. Мен де ойле... юрем-юрем, сонъра токъталып, динъленем. Шпорларынъызнынъ давушы чыкъамы? Де¬мек, меним джансакъларым келеята. — Ира, озюни туталмай, шакъылдап кульди.
«Деве» дегени ичюн манъа ачувланмакъ керекми эди? Бильмейим. Мен де кульдим.
— Билесинъми, Ира,— дедим сонъра,— мен, акъикъатен, атлы аскер къытасында хызмет эттим. Анда манъа даима эскандрон командирининъ артындан юрмекни огреттилер.
Къызнынъ череси денъишти. Сёзлеримни бегенди, гъалиба.
— Мени де эскадрон командири беллединъизми? — деп сорады о. — Бенъзейимми?
— Эр алда, геджелери, бизим къардаш киби, рельс... шпал ташыгъанлардан дегильсинъиз.
Биз энди кениш ве тюз ел бою ян-янаша адымламакъта эдик. Кенардан манъа онынъ бетининъ бир якъы корюне. Къашы гурь, янагъы топач эт япыштырылгъан киби тыгъыз, къып-къырмызы.
— Чар-Чакъкъа кельгенинъиз чокътанмы? — тынч давушнен сорады къыз,— Гедже сизни биринджи де¬фа корьдим. Къайдан кельдинъиз?
— Узакътан! — дедим мен. — Пек узакътан, Ира!
— Меним адым Ирада! — деди къыз ве козьлериме азачыкъ даргъын киби бакъты. — Сизде бойле ад бармы?
— Ирадэ, деген сёз бар, амма ад ишитмедим. Ме¬ним догъып оськен койимизде Эдае деген къыз бар эди. Хасталангъан сонъ, адыны Ирадэ къоймакъ истедилер, бабасы разы олмады.
— Ничюн «бар эди», дейсинъиз? Къызгъа бир шей олдымы?
— Эбет!
— Не олды? Риджа этем, сёйленъиз!
— Бу узун тарих. Сизинъ ичюн эмиети ёкъ!
— Аксине... башкъа кишининъ аяты меним ичюн пек меракълы. Сёйленъиз, къызгъа не олды?
Мен инженерге Эдаенинъ тарихыны икяе эттим.
...Бизде энъ салкъын сув — койнинъ дживарындаки чокъракъта эди. Ады — Теселли. Куньде эки дефа: саба ве акъшам элинде гугюм, сув алмагъа бара... Эдае деген къыз иле корюшип къайта эдим. Вакъытлар кечти. Биз экимиз де осьтик. Бир кунь саба хатриме Эдае тюшти. Гугюмни алып, Теселлиге кеттим. О чокъракъ башында ёкъ эди. Уйле маали кельдим — кене ёкъ эди. Акъшам кеч олгъанда учюнджи дефа бардым. Эдае анда эди. Къаранлыкъта берабер эвге къайткъанда онынъ янагъындан опьтим. Тек бир кере... Ондан сонъ къыз менимнен лакъырды этмеди. Мен окъумагъа кеттим, о исе хасталангъан. Язда татиль вакъытында бардым, койде ёкъ эди.
— Ольгенми? — деп сорады Ирада ве ёлнынъ ортасында токътады.
— Ёкъ. Ольмеген. Чёль бетте яшагъан догъмушы келип алып кеткен... Къымызнен тедавий этмек истегенлер.
— Бу ильки севгинъиз эдими? — Ирада къальбимдеки эеджанны сезди. — Вакъинаы ойле икяе эттинъиз ки, гуя эписи кечип кеткен.
Мен кедерли кулюмсиредим ве Ираданынъ шубэли фикирини тасдыкъ эттим.
— Эбет, эписи кечип кетти?
Ел орьге чыкъа башлады. Ирада токътады, тонынынъ дёгмелерини чезди, омузлары узерине тюшкен явлугъыны ачып, башына гъайрыдан багълады.
— Биз хызметте къулакълы къалпакъ киемиз,— деди о, меним бакъа бергенимден утанып,— къалпакъ онъайтлы. Явлукъ баш устюнде турмай, ашагъы джылыша бере,— огюмизде пейда олгъан эвлерни эслеп, деди: — иште, Хазар Кенд!
Ве хош чере иле кулюмсиреди.
— Ашагъы тюшейик!..— дедим мен онъа, озен ялысыны косьтерип,— анда ёл тегиз... ве якъын.
Теклифимни гуя ишитмеген киби, индемеди.
— Эгер инсаннынъ арзусы ерине кельсе, о кечкен бутюн кедерлерни унута, ойле дегильми? — деп сора¬ды Ирада менден.
— Ким бильсин? Бельки ойледир...
— Биз кельдик! — деди къыз. Бу сёзлерни о эки саат эвельси Петя эмдженен насыл лакъырды эткен олса, ойле ресмий давушнен сёйледи. — Сиз комсомол-сынъызмы?
Мен башымны къакъыттым.
— Пек гузель. Ярын дёртюнджи бараккъа, ком¬сомол комитетине келинъиз! Сизге учёткъа кирмек керек.
— Комсомол комитетининъ де буюгисинъизми? — деп сорадым ондан.
— Эбет! Лякин секретарь дегилим. Секретарь промакадемиягъа кетти. Мен мувакъкъатым. — Ирада манъа хышымлы назар быракъты.
—	Меним акъкъымда эппи шейлерни бильдинъиз, ойлеми?
— Бильдим. Бунда не феналыкъ бар? Озь комсомолларымны бильмек керекимми? Ёкъмы?


6


Хазар Кенд юксек къая астында пысып тургъан эски къышлакъ. Къуруджылыкъ куньлеринде эалиси пек осьти, аяты гурьленип кетти. Шимди шеэрге бенъзей.
Биз эски эвнинъ орьнекли тахта къапусы огюнден кечтик. Бойле къапулар джамилерде ола тургъан. Итимал, бу эвнинъ саиби зенгин киши олгъандыр. Къапу устюне эки кягъыт япыштырылгъан. Биринде «Гидрогеологлар болюги» деп язылгъан, дигеринде «Юксек вольтаж группасы».
Бу, къышлакънынъ меркез сокъагъы. Бир вакъытта бунда ялпакъ таш тёшельген экен, юк ташыйыджы буюк машиналарнынъ копчеклери оны ойгъалагъан, тешкелегенлер. Сув толу чукъурларнынъ устюнден зорнен атлап, таштан-ташкъа сычрап кетеятамыз. Ди¬гер диварларгъа ве къапуларгъа асылы чешит кягъытларнынъ устюнде «Тедкъикъат къытасы», «Геология экспедициялары болюги», «Автомобиль мектеби», «Планлаштырув шубеси», «Механизмлештирюв шубеси» ве саире козьге чарпа. Базы болюклернинъ адлары манасыз арфлерден ибарет. Буларны алышмагъан адамгъа окъумакъ да кучь. БМШ — баш механик шубеси. ИИ — иншаатлар идареси. Ильки бакъышта муреккеп корюнген бу сёзлерге сонъундан алыштыкъ.
Кетеяткъанда де юк машинасынынъ, де девелер керванынынъ, де юксек копчекли арабанынъ, де тракторнынъ кечип кетмелери ичюн тосатта бир токъталып, ёл бермек керек ола.
Сокъакъларда ве кучюк аралыкъларда чешит миллетлер тилинде лакъырды ишитиле. Мавы ренкли памукълы халат кийген къарт, пенджереге бакъып, озьбек тилинде лакъырды эте. Башларында тельпеклери эки киши... бири ёлнынъ бир четинде, экинджиси дигер четинде токътагъан, бутюн кучьлеринен къычы-рып, къазах тилинде бир шейлер хусусында иддалашмакъталар. Устюне кок быджакъ, сантрач штан, эслиджерек киши енъи эвнинъ софасы огюнде токъ¬тагъан, сары плащлы яш адамны — ярдымджысы олмалы — араретли итальян тынчыкътырмакъта. Бу, Италия проект ишлерини эда этиджи, Исвечре фирмасынынъ консультанты. Лякин, дикъкъат этинъиз! Сув иле толу араба изи бою тери пальтолы киши кетеята. О, кепкасыны чыкъарып, бизге саллай. Ирада юзюни онъа таба чевирип, деръал токътала.
— Селям алейкум, Ирада! — киши озьбекче бир-шейлер даа айта, сонъ гурульдеп кулерек, бизге догъру адымлай. Ираданынъ хатиринден шаркънынъ незакет къаиделери чыкъты. Эвеля, ал-хатыр сорайджагъы ерде, бирден хызмет хусусында лакъырды башлады.
— Механизмлер схемасыны диваргъа тюневин асып къойдыкъ,— деди киши — ятакъхане чокътан азыр, тек... койка ёкъ.
Киши сигарыны бир-бири артындан сыкъ-сыкъ ичине чекти, тютюнини бурунындан думанлатып чыкъараракъ, тюпчигини ерге быракъты, резина чызмасынен устюне басып эзди, элини эвеля Ирадагъа, сонъра манъа узатты.
— Джураев! — деди о ве элесленип бетиме бакъты.
— Бекиров! — деди Ирада,— путёвка иле кельген. Комсомол! Алмазовда нижник...
— Гу-зель! — деди Джураев, соза берип,— сонъки вакъытларда комсомол аз келе. Сен анда Меркезий Комитетте бу хусуста бир-эки сёз айт. Меним адымдан...
Шай дегенде Ирада, юкъудан уяныр киби, сескенди. Элесленип бакъты.
—	Озь адымдан айтсам не ола? 
Джураев кульди. Текрар эллеримизни сыкъкъан сонъ, деди:
— Бир шей де... Истесенъиз, озь адынъыздан айтынъыз,— лякин Ираданынъ гъуруры азачыкъ тырналгъаныны сезди.
Бизнен сагълыкълашкъаныны унутып, эллерини омузларымыз узерине къояракъ, бизимнен берабер ёл бою джёнеди:
— Гедже насыл? Муджизесиз кечтими?
— Трослар узюле бердилер,— деди Ирада. — Бу — бир. Ондан сонъ, электриклер де баштакълашкъан киби корюнелер.
— Баба эвден чыкъса, огълу таванны теше экен. Турсунов кеткенден бери, энергия керчектен де, аз. — Джураев, сезилир-сезильмез кулюмсиреп, Ираданынъ юзюне бакъты. Къыз азачыкъ къызарды, лякин озюни тез-тез эльге алды,— амма къабаат тросларда дегиль. Юк агъыр. Троснынъ диаметри кучюк.
Къыз меракъланды.
— Сиз, Закир Гулямович, буны озь теджрибенъизге эсасланып айтасынъызмы?
— Онынъ эмиети ёкъ. Сабыр этмек керек,— Джу¬раев эллерини омузларымыз устюнден алып, ёлнынъ четине чыкъты. — Бу буюк сыр. Мен оны Агаповда арарет уянтмакъ ичюн яптым. Юкълай бере... Хаберинъиз бармы? Амма озюме къыйын олды.
— Тросларнынъ диаметри?.. Бу хусуста мен сизге къач кере айттым... унуттынъызмы?
— Мукъайт олунса, эльбетте... чюнки шимди трос тапмакъ пек кучь. Бу машиналар бизге Днепрден кельдилер. Сен оларны проект муджиби ишлетмек истейсинъ. Оладжакъ шейми? — Джураев папирос якъты, бир талайдан сонъ мени эсине кетирип, джебинден экинджи папиросны чыкъарып, индемей, манъа узат¬ты. Озю Ирададан сорады: — экскаваторда ишлейсинъизми?
— Ёкъ.
— Ишлеп олур эдинъизми?
— Эльбетте! Лякин... бу джеэттен озюмни пек кучьлю ис этмейим.
— Бу ери фена. Эвеллерде инженернинъ элинден эр шей келе эди. Плотина-нынъ дивары устюнде къол арабанен юре, элинде мала, диварларны сылай, акълай тургъан. Биз... яш инженерлер, олардан артта къалмакъ керекмизми?
— Къасветленменъиз, Закир Гулямович! — деди Ирада,— эписи къолумыз-дан келир. Тек вакъыт ке¬рек. Кечкен афта Баш Идареде меджлис олды. «Сен — ильки инженерсинъ...— деди манъа Торизо — ильки инженер озьбек къадыны! Бу — догърумы?
— Бильмейим,— Джураев омузларыны къысты,— бельки ойледир. Лякин сиз — совет инженерисинъиз. Техниканы эгерлемек керексинъиз! — о тез-тез юрди, тувар тезеги тютюни баскъан кичик аралыкъ ичине кирип кетти.                                  
Сонъ биз Мансуровнен корюштик. О аякъкъап устаханеси огюнде умютсизден пейда олды.
— Ирадахан! — деди о, къолуны кокюси устюне къойып,— дерсхане азыр. Сигизмунд Генрихович де мында. Лякин ятакъхане ичюн койка ёкъ ве якъында оладжакъкъа бенъземей...— озю теренден кокюс кечирди.
— Буны, Абдулла Садыкъович, манъа айткъанда не файда? — деди Ирада,— койка тапып берир беллейсинъизми?
Мен кенарда индемей турдым, эки инженер арасындаки мунасебетлер парлакъ олмагъанына языкъсындым.
— Риджа этем,— деди Мансуров,— Анна Яковлевнагъа эки сёз айтынъыз...
— Эки сёз? Ничюн?
— Меселени Торизо иле чезсин.
— Насыл меселени?
— Озюм анълатырым... мени чагъырсын! Машинистлер мектеби, менден зияде, сизге керек.
Мансуров, юксек тахта къапу огюнде токътады, аягъынен тепип, бир къанатыны ачты.
— Кирип коресинъизми?
Азбар ичинде, тёпеси тольнен ортюли эвнинъ огюн¬де йигирми къадар яш киши турып, махорка ичип, кунешке къызынмакъта эди. Джураев, насыл эткен-насыл этмеген, мында келип еткен. Къара шляпалы кишинен субет этмекте.
Ойле адамлар барлар ки, тышкъы корюнишине бакъып, зенаатыны тайн этмек мумкюн. Лякин Джураевнинъ зенаатыны таин этмек мумкюн дегиль. Отуз яшында, бакъыр юзлю, къыбырдавукъ, къуру киши. Бойле адамлар ишни сездирмей, «ымпыс-тымпыс» япа къоялар. Кимер адамлар озьлерининъ былашыкъ ишлерини гизлейлер. Джураев исе намуслы ишлерини гизлей. Ишчилернинъ фикирлерини ишитмек, сёз келими, амам, ашхане, бала багъчасы хусусындаки фикирлерни топлап, тедкъикъ этип, догьру нетидже чыкъармакъ... фена шейми?
Онынъ еринде башкъасы олса, якъаны къуртармакъ ичюн деръал бир шей ишандырыр, ялан патлатыр, чыкъар кетер. Джураев... ёкъ! Онынъ озюне аит амелий сёзлери бар: «яхшы... корермиз!» — деп ташлай ве сен янындан кеткенинъ киби, арекет этип башлай, озь ибаресинен сёйлегенде, адамларны, акъикъий большевиклерни, амамгъа... ашханеге, коммунхозгъа къоя», эгер зарурет олса, кене шу ерлерге комсомолларны «ташлай» ве даима бир шейни талап эте:
«ярын акъшамгъа азыр олсун!» Эм, керчектен де, ярын акъшам амамда котёллар якъылгъан, суву къайнагъан ола, ондан юзлердже кишилер ювунып, темизленип чыкъаяткъан вакъытта, коммунхозны, яхут комендант Петя эмджени дюньяда энъ хош, энъ аджаип сёзлернен макътай, амма Джураевни анъгъан киши олмай. Ялынъыз амам меселесинде дегиль, эр шейде ойле.
О Мансуровнен лакъырдыны къыскъадан кесе.
— Манъа бакъ! — дей онъа Джураев,— Сен большевиксинъми? Большевик олсанъ, Лениннинъ саат устасынен эткен лакъырдысыны хатиринъе кетир: «сиз» дей о... анъладынъмы? Ленин! О истеген кишисине: «сен» дие де билир эди, лякин «сиз» дей эди. Айды, джёне! Ярын акъшамгъа иш япылгъан, азыр олсун!
Онъа ады ве бабасынынъ адыны къошып,— Закир Гулямович, деп мураджаат этселер, дарыла: риджа этем, меним адымны ойле узун этип айтманъыз, дей.
Джураев бир къач сене эвель институт битирген. Энди эппи теджрибели инженер. Амма озюне ве костюмине бакъкъанда, бунъа кимсе инанмаз. Шимди азбарда онынънен лакъырды этип тургъан адамнынъ исе керчектен де инженер экени сезильмекте.
Юксек бойлу, сюекли киши, устюнде къара кос¬тюм. Якъын кельген сонъ, эллерини корьдим. Оларгъа — темиз эллер демек аз, къарардан зияде темиз... Юэю, о къадар дикъкъатлы, о къадар мукъайт тыраш олгъан ки, темизлиги джеэтинден унер ола биледжек. Кучюк, сюйрю сакъалы ве къыскъа мыйыкълары пек джыйнакълы. Бурунынынъ устюнде пенсне. Ин¬женер кимерде башыны ашагъы эгильтип, козьлюгининъ устюнден бакъа. Бакъкъанда, бир шейге даргъын киби корюне. Эр кес киби, о да махорка иче, лякин газета кягъыдындан ясалгъан сигарнынъ ортасындан баш ве ишарет пармакъларынен тута, сигар¬нынъ ярысы авучы ичинде, ярысы исе авучынынъ тышында, тютеп тура.
Бу адам ничюн менде бойле худжур... ёкъ, худжур дегиль, кучлю теэссурат догъурды? Бильмейим. Озюни уста тутувы ичюнми экен? Бойле адамлар инкъилябдан эвельки инженерлер арасында чокъ эди. Бу, Мансуровнынъ айткъан инженери — Сигизмунд Генрихович олмалы, деп тюшюндим. Мен янъылмагъаным.
Ирада Хазар Кендке бармакъ ичюн чыкъкъан вакъытта, экскаваторджылар мектебиндеки ильки дерске кирерим деп тюшюнмеген. О, заныма къалса, ялынъыз Комсомол Меркезий Комитетининъ техниканы менимсев хусусындаки теблигъат кягъытларыны такъдим этип чыкъмакъ истеди. Лякин энди чыкъып кетмек къолайсыз кельди. Къарт инженер яваштан быджагъынынъ огюни чезип, жилетининъ джебинден саатини чыкъарды.
— Вакъыт!..— деди о,— башламагъа вакъыт, достлар!
Курсантлар, басамакъларны гурсюльдете, берип, сыныфкъа догърулдылар.
Ирада манъа айланып, тюшюнджели алда бакъты.
 Насыл? Киресинъизми?
 Кирем! — дедим мен. — Бу файдалы шей...— Экимиз оларнынъ артындан юрдик. Бизим артымыздан Сигизмунд Генрихович, Мансуров ве Джураев келип, огдеки курсюлерге отурдылар. Дерс башланмаздан эвель аякъкъа турып, шимдилик соба якъмакъ ичюн одун ёкълугъы себебинден, сыныфта фуфайканен отурмакъ мумкюн экенлигини, лякин къалпакъларыны чыкъарув зарурлыгъыны дерс вакъытында тютюн ичмек ясакъ этильгенини бильдирди. Бундан сонъ, Мансуров шу сёзлерни айтты: тезден парккъа енъи экскаваторлар келеджек. Оларнынъ устюнде эски экскавоторларнынъ машинистлери чалышаджакълар. Ярдымджылар — уйкен нижниклерден таин этиледжек. Амма енъи экскасатор-ларнынъ нижниклери — буны, мектепни битирген, бильгили адамлар олмакъ кереклер.
Мансуров сёзюни битирген сонъ:
Сёз инженер Сигизмунд Генрихович Менжевецкийге бериле,— деди.
Къарт инженер, гуя тышарыдан ишитильген давушкъа динъленип тургъаны алда, бир шейден абдырагъан киби, башыны силькитип алды, эвде энъ алышыкъ адамынен къонушыр киби, сёзге башлады:
— Меним достларым! — деди о, — Тянь-Шань дагъларынынъ тёпесинден ашагъы чокъ сувлар акъып тюшмектелер. Олардан бир къач данесининъ бирлешюви нетиджесинде Чар-Чакъ асыл ола. Ташкент вадиси бу сувларнен гъыдалана. Чар-Чакътан айырылып канал бир чокъ арыкъларгъа даа болюне. Шеэрлернинъ эр бир сокъагъында, азбарында арыкъ бар, ля¬кин эр кес, сув етишмей, деп шикяетлене. Сув чокъ, амма табиат сувны догъру такъсим этмеге бильмей. Йылнынъ бир мевсиминде сув чокъ, дигер мевсиминде аз. — Бойле деген сонъ инженер пенснесини чыкъарып, явлугъынен сюртти ве текрар такъкъан сонъ, къолларыны аркъасына къойып, пармакъларыны бир-бирине тиркеди. — Табиаткъа ярдым этмелимиз,— де¬ди Менжевецкий — ялынъыз сувны джыювда дегиль, оны турбиналарны арекетке кетирювге де меджбур этмелимиз! — сонъ сагъ элини пенджере бетке сильтеди,— ялыда, тёпеси яныкъ чинарны, эльбет де, корьгендирсинъиз... Биз Чар-Чакънынъ дагълар арасында инъильдеп, къутурып акъаяткъан бу еринде, тар богъаз ичинде, плотина къураджакъмыз. Плотина сувнынъ севиесини юкъары котереджек. Котерген сонъ сув озенден чыкъып, чёллерге кетеджек. Плотинадан балабан сув тыйнагъы асыл оладжакъ. Сув эски ёлунен дегиль, бетоннен ортюли енъи ёлнен кетеджек. Бу деривацион канал боюнда эки гидроэлектростанция къуруладжакъ. Олар азотлы кубрелер чыкъарыджы заводларгъа электрик кучю береджеклер. Заводларнынъ махсул чыкъармалары ичюн ялынъыз ава ве сув керек оладжакъ. Азотлы кубрелер памукъ чёллеринде ёлланыладжакълар. Тасавур этесинъизми? Заводлар укюметтен ич бир тонна хам мал алмайджакъ, лякин бинълернен тонна азотлы кубре ясап чыкъараджакълар.
Янашамда отургъан Ирада гизлиден къулагъыма:
— О Донбасста чалыша эди, — деди, — анда, бельки ишиткендирсинъиз, шахталар процесси олгъан. Сигизмунд Генрихович зиянкяр инженерлерни къорчалагъан. Сонъра... шахтаны терк этмеге меджбур ол¬гъан. Мында да ишке алмакъ истемедилер. Эр алда, озюнъиз билесинъиз... шубэли шахс. Кимни къорчалап чыкъкъан? Бир тюшюнип бакъынъыз! Зиянкяр инженерлерни. Амма Джураев инат адам. Москвагъа мектюп язды: Менжевецкий сиясеттен узакъ. Озю намуслы адам. Фена иш япса, озю месулиет чекмеге азыр... Москва разы олды. Менжевецкий, умумен, худжур адам. Аля эвленгени ёкъ... бекяр! Идареде чалышкъан къызлар айталар: кольмегини озю крахмаллап, озю утюлеп кие экен. Амма буюк мутехассыс. Алтын къафасы бар. — Ирада элини терсине сильтеди,— Дюньяда чешит адамлар бар... не дейсинъиз?
Мен индемедим. Агъызымдан бир сёз чыкъкъан олса, кишилер бизге бакъаджакъ эдилер. Башымны саллай бердим, фикирим исе башкъа ерлерде эди. Сонъ, лекция динълеяткъан адамларгъа бакътым: олар кимлер? Лекцияны ойле дикъкъатнен динълемектелер ки, нефес алгъанда, кедер этмейимми экен, деп сакъыналар. Кимерси, манъа бенъзеп, шеэрде ишлери уймагъан, мында кельген. Кимериси Русиенинъ гъарбында яшагъаны алда, шаркъ улькелери вербовкасына язылып, къорантасы такъымынен мында келип тюшкен. Бахтлы кишилер. Дос-догъру мектепке келип киргенлер. Амма мени ильки куню гедже сменасына ёлладылар. Зифт къаранлыкъта, тюбю ёкъ учурым устюне саркъыкъ елькъувангъа тырмаштым.
Менжевецкий Чар-Чакъ къуруджылыгъынынъ эльверишли джеэтлерини исбаткъа кечти.
— Топракъ, суний кубре иле ишленильгени такъдирде памукъ берекети юксек севиеге котериледжек. Саде тильнен айткъанда, мемлекетимизде эр бир адам он алтышар метр басма ве модепалам арткъач оладжакъ, яни эр кеснинъ алтышар кольмеги оладжакъ. Алты кольмек! Къайсымызда алты кольмек бар? Кимер кишиде эки, кимерсинде  учь. Амма бунда — бирден алты кольмек...
Кириш сёзюнден сонъ Сигизмунд Генрихович про¬ект устюнде токъталды. Юкъары ве ашагъы бъеф, истикъамет, плотина, окче не демек экени хусусында изаат берди. Муим схемаларны анълаткъанда базан тахтагъа киши чагъырды. Мен озюмнинъ курсант олмагъаныма базанып, гъафлет отурдым. Фикирим узакъларда — Казатин, Жмеринка, Фастов шеэрлерининъ этрафларындаки чамлы дагъларда доланмакъта эди. Лякин бу къадар адам арасында инженер мени бегенген... Бегенгенми? Ёкъса, хаялсырагъанымны сезгенми? Тахтагъа давет этти.
Мен, шпорлы чызмаларымнен полны гурсюльдете берип, ортагъа чыкътым.
— Сёйленъиз: ашагъы бъеф не демек? Юкъары бъеф не демек? — Сигизмунд Генрихович бойле дегенде, авучынынъ бирини юкъары, дигерини ашагъы къойып корьсетти.
— Юкъары ве ашагъы уфкъий чизгилер арасында сувнынъ севиесиндеки фаркъ,— дедим мен. Онынъ бана айтып кечкени акъылымда эди.
Менжевецкий меним джевабымдан мемнюн къалды. Мен къайтып, ериме отураяткъанда, «джесюр ка¬зак» деп ташлады. Ирада шенъ давушнен кульди. Ву арада Мансуров парторгнынъ енъинден явашчыкътан силькитип, козьлеринен мени корьсетти. Сонъ экиси де кулюмсиредилер. Ирада оларнынъ бир-бирлерине козь къыпкъанларыны эслеп, къашларыны тююмледи, хайли вакъыт индемей, ачувлы отурды. Меним исе бу арада хатриме, ничюндир, Эльпиде кельди. Тюшюнджеге далдым.
Бир даа къулакъларыма деренден Менжевецкийнинъ сеси кельди.
— Сизден сорайым! Ишитесинъизми, кавалерия? — Деп шашмаладым. Козьлерим сагъгъа-солгъа айландылар. Зорнен эсимни топладым.
— Плотинанынъ кенълиги не къадар олмакъ керек? Бу хусуста шимдичик айтып кечтим.
Мен фикримни топлайджакъ олып тырышкъан арада курсантлар кулюштилер.
— Булутлар ичинде эдинъиз, ойлеми? — деди инженер,— олуджы шей. 
Дерстен сонъ, Ирада мени ер патлатыджылар идаресине алып кетти. Оны тапмакъ къолай дегиль экен. Къышлакънынъ дживарында багъчанынъ ортасында джаювдан буюк чадыр... ичинде къызарып тургъан чёюн оджакъ. — Биз оны къышлакъ сокъакъларында къыдырып юрдик,— Мудирнинъ кабинети, бухгалтерия, теминат болюги — эписи бир ерде. Меним ичериде отураджагъым кельмеди. Чыкътым. Ирада мудирнен давагъа тутынды, эки сааттен зияде иддалашты. Эписини ишиттим.
Багъча ичинде, агъызымда сигарым — тютюн ичмеге мында огренип башладым — долангъанда, озь-озюме тааджиплендим: Ирада мени мында ничюн кетирди аджеба?
...О вакъытта Ирада манъа фыкъырдавукъ къыз олып корюнген... онда юрекни хошландырыджы шей тапмагъан эдим. Янына кельгенде зеджанланмай, атта оны севмей эдим. Сонъундан... апансыздан севдим. Севген сонъ, къальбимде топланып къалгъан кедер, севинч, опьке, эеджан — эписи бирден арекетке кельди.
Ничюн севгенимни анълатмакъ къыйын. Манъа ойле келе ки, о вакъытларда Ирада, гъалиба, азачыкъ огълан балагъа бенъзей эди. Комсомол хызметинде йигитлернинъ ве къызларнынъ омюрлери бир-бирлеринден пек айрылмай эди. Урба хусусында лакъырды этмек, яхуд дюльбер урба киймек — мещанлыкъ сайыла эди.
Къызлар сачларыны бурдырып, юзьлерини пудралап, дудакъларыны бояп... яхуд, шимдики киби, ней¬лон кофталар кийип чыкъкъан олсалар, тасавур этесинъизми, ким биле, не къадар лаф чыкъар эди? Шеэрлерде комсомоллар — эрлер ве къызлар — юнг-штурм костюмлери кийип, портупейли къушакъ багълап кезе тургъанлар.
Ираданынъ табиатында бойле джерянларнынъ тесири... огълан адетлери бар эди. О, зевкълы адисе корьсе — мытлакъа куледжек, кедерли шейге раст-кельсе, козьлеринден яш кельгендже азапланаджакъ. Ойле алышкъан. Кимерде эсли-башлы олып корюнмеге истей, зий-чув лакъырды этеяткъан еринде бирден суса, чырайыны сыта ве ясама — джиддий давушнен лакъырды эте. «Севимли огъланчыкъ» дейим мен шимди, о девирдеки Ираданы хатырлап, озюм исе Сейяренинъ дюльбер чересине козь этем... Анасына пек бенъзей. Мода хусусында лакъырды чыкъса, эпимизни бастыра, лякин онда, эр алда, Ирададан чокъ шей бар.
Огъланчыкъ... лякин, дуйгъу деген шейни сакъламакъ мумкюн дегиль огъланчыкъмы? Къызчыкъмы? Инсан ислери буны тез таин эте.
Ирадада, инсанны кендине чекиджи хусусиетлерден бири даа — онынъ намуслы, виджданлы олувы ве мемлекетнинъ алидженап гъаелерине садыкълыгъы. Бу аляметлер онда даима биринджи ерни ишгъаль эте эдилер.
...Къыз чадырдан чыкъкъан маальде къышлакънынъ сокъакълары узерине къаранлыкъ эне башлагъан эди. Ираданынъ юзю манъа пек ёргъун корюнди.
— Бекиров, бу не? — деп къычырды о. — Бойле кеч олдымы? Ашыкъмакъ керек, склад къапалыр.
Склад багъчадан узакъта, къышлакънынъ дигер четинде эди. Чаптыкъ. Эски, услупсыз бинагъа келип еткенде экимизнинъ де талагъымыз шишкен эди. Ира¬да къарт Костягъа нарядны узатты.
— Нафиле замет...— деди о, кягъытны Ирадагъа къайтарып берди. — Кеч олды. Машинанъыз къайда? — деп сорады сонъ, — Аркъанъызгъа алып кетеджексинъизми?
— Машина? Раатсыз олманъыз!
Костя эмдже чапчакъ устюндеки керосин лампадыны якъты, журналны ачып, наряднынъ номерини, айыны-кунюни яза башлады. Складчынынъ эллери такъатсыз, козьлери зайыф экенлигинден, язув-чызув узады. Ираданынъ сабыры етишмей, чыкъып кетти. Мен къалдым. Наряд муджиби, роликлер, демир къамутлар, электрик шнуры къабул этип алдым.
— Яп-яш къыз, амма незакетни бильмей, — деди Костя эмдже. — Склад къапалы дейим, вира ичери сокъула. Куньдюз коммунхоз машинасынен келип алып кетсе не ола? Эр шейни озю бильгени киби япа. Не битмеген клуб олды... складчы опькеленип токътагъан сонъ, козьлерини манъа тикледи. — Сен кимсинъ? Экспедитормы?
— Ёкъ, мен нижниким!
— Нижник?.. Шадманованынъ малайы. Ойлеми? — лампадны элине алып, складнынъ тёрюндеки таш басамакъларгъа догъурылды. Мен онынъ пешинден кеттим. Подвалда къаранлыкъ. Коридорда оба-тёпе устюнден атлап, кенъ одагъа кирдик. Кошеде толу кягъыт чуваллар туралар. Тюртип бакътым, цемент... Бир данесини аркъама урып, тёпеге алып чыкъаята эдим:
 Э! Ягьма ёкъ! — деп къычырды Костя эмдже.  Чувалларгъа токъунма! Анъладынъмы? 
Мен тааджиплендим.
— Ничюн?
Чырайым зияде ачувлы корюнсе керек, къарт йымшады.
— Айды, яхшы! Мынавы алты данесини ал, къалгъаныны обадан... Мына къопкъа!
Давалашып турувда мана ёкъ эди. Алты чувалны бирер-бирер тёпеге алып чыкътым. Ямпийип къалгъан къопкъаны элиме алгъан сонъ, складчы манъа диваргъа асылы брезентни корьсетти. Цемент обасы устюне чыкътым, ломнен урып, къалын табакъны парладым, асттаки йымшакъ цементни къопкъагъа толдырып, брезент устюне тёктим, сонъ теразеге къойдым. Кладовкаджы цементни чекип, дефтерге язды, мен тёпеге ташладым.
Эппий вакъыт кечти. Подвалнынъ ичинде тоз-думан котерильди. Нефес алманынъ чареси олмады. Складчы тозгъа бонъайгъан сонъ, атты-тутты, сёгюне-сёгюне чыкъып кетти. Таш мердивенлерден юкъары котерилеяткъанда:
— Озюнъ толдыр, озюнъ чек! Журналгъа да озюнъ яз! — деп джекирди, сонъ къапу тарс этип ортюльди.
Тышарыда машина давушы ишитильди. Азбаргъа чыкътым. Шофер, эллери узун киши, устюмдеки арбий урбанынъ тоз иле ортюнгенини эслеп, элимдеки брезентни къакъып алды, подвалгъа тюшип кетти. Ма¬шина янында долангъан Ирада, меним кольгемни корьди.
— Халат кийдинъизми? — деди манъа джиддий сеснен ве джевабымны беклемей, иляве этти: — Акъыллы иш япкъансынъыз!
Складчы кульди, индемеди.
— Халат? Насыл халат? — тааджипленип къычырдым, сонъ дудагъымны тишледим: — Эбет. Халат кийдим! — дедим.
Гедженинъ бей вакъытында цементни ве дигер малларны машинагъа юклеп, Социалист шеэрчикке кельдик. Ашхане янындан кечеяткъанда Ирада машинаны токътатты. Кабинадан ерге тюшти.
— Эписини клуб къаравулына теслим этинъиз,— деди о манъа,— мукъайт олунъыз, цемент ачыкъ авада къалмасын! Ярын акъшам ве гедже сменаларынынъ комсомоллары клуб къуруджылыгъына чыкъаджакълар. Экскаваторджылардан башкъа... Анълашылдымы? Сизни чокъ заметке къойдым, афу этинъ¬из! Иш бу къадар чокъкъа сюрер беллемедим. Гедженъиз хайыр, Джевдет!
О инженерлер ичюн къурулгъан эвлернинъ арасындаки къаранлыкъ аралыкъ бою кетти. Мен мал¬ларны теслим этип, бараккъа къайттым.
«Сизни чокъ заметке къойдым, афу этинъиз... Гедженъиз хайыр, Джевдет!» Бу сёзлер Ираданынъ агъызындан чыкътымы? Тевбе! Мен онъа ялынъыз фамилиямны айткъан эдим, адымны къайдан бильди? Сус, Джевдет! Сен Чар-Чакъта даа чокъ шейлер кореджексинъ!



7


Мен баракнынъ омюрине алыштым. Диварлары тозлы, полы былашыкъ бу къолайсыз ода — козьлеримизге аджаип сарай олып корюне. Нукъсанларны энди мен де сезмейим... не эвимизнинъкини ве не де озюмизнинъ. Рашид Махкамов, Христофор Дураниди, Архипка, Николай Кандыба... озюмни де къошсам — беш киши. Эпимиз бир экскаваторда ишлеймиз. Бизимкилернен ян-янаша тургъан дигер учь кроватьнынъ саиплери... машинист Михаил Бассараба, ярдымджысы Карим Ёлдашев ве уйкен нижник Басит Атакулов... булар башкъа машинада. Амма чокъкъа бармады, бизим эркян денъишти. Рашид Бассарабанынъ ярдымджысы олды. Басит ве Рашид — экиси чешит ерлерде — бири шеэрде, дигери къышлакъта догъгъан олсалар да, бир-биринен достлар... Чар-Чакъкъа кельген вакъытта, бир сене чалышып, сонъ Ленинграддаки технология институтына кетмек ниетлери бар экен, чалышкъан сонъ, не адамларны, не баракны, не де хызметни терк этеджеклери кельмеди, мында къалдылар. Аят оларнынъ огюне енъи вазифелер къойды, оларны эда этмей тура чыкъып кеталмадылар.
Рашид Махкамов башкъа экскаваторгъа авушкъан куню бизге, Алмазовнынъ ярдымджысы хызметине Карим Ёлдашев кельди. Каримни мында Термез комсомол тешкиляты ёллагъан. О ишиткен, бильген янъылыкъларыны деръал менимсемеге ве амелияткъа кечирмеге севе. Чокъ вакъыт кечмез, Карим озюни корьсетир...
Ильки вакъытларда баракта, «бизим» иле «олар» арасында айырдылыкъ сезильмекте эди. Учь киши ве беш киши... Биз кезгенде олар хызметте ола, биз юкълап раатлангъанда олар иштен келе, давуш чыкъармай, учю де къайдаларгъадыр чыкъып кете, гедже келип, индемей, ёргъан астына кирелер. Бойле омюр кечирюв бизге де, оларгъа да эльверишли. Биз пек сийрек, корюше, корюшкенде исе бир-биримизге, хатир ичюн, азачыкъ сёз къата, сонъ ишимизге девам этемиз. Сёз келими, Кандыба Каримден: «Топракъ насыл? Къаттымы? Йымшакъмы?» деп сорай. Карим: «Топракъ бугунь йымшакъ эди, лякин трос эки дефа узюльди. Бир бучукъ саат токътап турдыкъ!» деп джевап бере.
«Биз, «оларнынъ» экскаваторы яп-янъы, онынъ ичюн бизден чокъ кубатура берелер беллей, амма бу ич биримизнинъ кейфини бозмай, он учюнджи экскаватордан артта къалгъанымыз ичюн бизни кимсе опькелемей эди, чюнки намуснен чалышкъанымызны Мансуров, Ирада — эписи биле. Биз не яптыкъ? Бассарабанынъ экипажындан артта къалдыкъмы? Эбет, кубометр джеэтинден ерни ондан текаранчыкъ аз къазамыз. Лякин акъикъатта, биз Бассарабадан эки къат зияде кубатура беремиз. Чюнки драгляйн эски, Бассарабанынъки енъи марка. Онынъ нормасы бизден эки дефа зияде олмакъ керек. Буны бизге Алмазов анълаты. Бундан Ираданынъ да хабери бар...
Бизде... де трос узюле, де электрик кучюнинъ бир фазасы олмай. Ойле олса да, биз кимерде айлыкъ планны арткъач толдырамыз. Алмазовнынъ машшалласы бар. Биринджиде, о — аджаип машинист. Оны эпимиз севе, сая, сёзюни тута ве такъдири ичюн къайгъырамыз. Экинджиде, бизде ншни ташлап кеткен киши олмай. Учюнджиде, Алмазов даимий суретте техникий кадрлар азырлай, зира шимди эр шейни кадрлар аль этелер.
...Мен бойле дегенде окъуйыджынынъ чересинде гизли тебессюм пейда олаяткъаныны сезем. Кельгеним даа эки ай олмай, теджрибели экскаваторджы киби лакъырды этем. Кимер адамлар манъа: нафиле ерде макътанасынъ, энъ олмагъанда, учь-дёрт ай чалыш къайсы экипаж яхшы, къайсы фена экенини сонъ та¬ин этерсинъ, дие билирлер. Бунъа джевап бермек кучь дегиль. Лякин ондан эвель башкъа шей сёйлемек истейим.
Ким олса-олсун меним яшымдаки киши дженк куньлерини унутып оламай. Бинъ докъуз юз къыркъ эки сенеси, сувукъ къышта биз Старая Руссада къар куртюги ве зыгъат топракъ ичинде тура эдик. Мен бу денъиз бригадасына госпитальден сонъ тюштим. Тасаввур этесинъизми? Мен — Дженюбий джебэде атлы аскерде хызмет эткен киши, госпитальден сонъ, денъиз бригадасына тюштим. Бунынъ тарихы буюк. Лякин бу хусуста сонъ...
Немселер топракъта дженк эткен денъизджилерге «къара эджель» дей эдилер. Керчектен де, мен бизим денъизджилернинъ атакагъа кетип де, гъалип кельмегенлерини бильмейим. Къарнен ортюли алчакъ чам тереклери арасында ерлешкен бизим къытанынъ буланчыкъ сув толу окопларында, тыпкъы геми когертесиндеки киби, бозулмаз, къатый низам сакъланылмакъта эди. Бир кунь-бир геджеден сонъ вахта денъишкенде кучюк чёкючнен рельс парчасыны секиз дефа чала эдилер. Чам пытакъларындан ясалгъан чалашларгъа — кубрик дениле эди. Кепер хасталыгъындан къуртулмакъ ичюн сабадан акъшамгъа къадар чам япрагъы чайнай, кубрикте булунгъан вакътымызда тышарыдаки къар устюне тюкюрмеге рухсет этильмей, чюнки: «когертеден тышкъа тюкюрмек ясакъ!» деген геми къануны бар. Командирнинъ блиндажына кают-компания дениле эди. Кельгенимден бир къач саат кечер-кечмез мен озюмни денъизджи ис эттим.
Арды-сыра бир къач шиддетли чатышмалардан сонъ, бизим бригада пек хырпаланды, сагъ адам аз къалды. Тула шеэри беттен аскерий ярдым кельди. Эписи бир райондан джыйылгъан къырмызы янакълы, сагълам йигитлер. Устьлеринде саде шинеллери, аякъларында агъыр потюклер, саргъылар... кельгенлери киби, шинеллерининъ енълерине алтын ренкли дёрт коше, къара чугъа парчалары тикип къойдылар. Оларнынъ узеринде ленгер бар эди. Мен йигитлерни, «когертеден тышкъа тюкюрмек ясакъ!» деп тенбиледим. Бир-эки кунь кечкен эди, олар да, бизим киби, былашыкъ окоплар ичинде аякъларыны кенаргъа зияде кере берип ве сагъгъа-солгъа янтая берип юре башладылар... гуя гемидеки матрослар эди.
Алидженап къылыкълар тез эльде этиле. Мен де онынъ киби... шимди мына къуруджылыкъта бу кишилер ортасына тюшкен сонъ...— оларны, эльбетте, дюньяда энъ нумюневий адамлар деп оламайым, эр алда, баракта меним аркъадашларымнынъ адетлерине чар-чабик алыштым.
Хазар-Кендтен къайтып кельген геджем баракта Карим Ёлдашев ве Басит Атакъуловны корип, айретте къалдым. Олар Николай ве Христофорнен берабер стол башында карта ойнамакъта эдилер.
Кандыба мени эслеп, Христофоргъа гизлиден пысырдады, сонъ оюнына девам этти. Христофор манъа кулюмсиреп алды. Пек илекяр кулюмсиреген киби кельди. Сонъ карталарны ерге ташлап, пармагъыны саллады. Архипка кошеде кроваты устюнде серилип яткъан, насылдыр мектюпни къычырып, эджелеп окъуй. Юзюнде мас-мавы яра ве къан тамгъалары бар. Онынъ янында токъталдым.
— Юзюнъде бу орьнеклерни ким ясады?
— Мушукъ...— истемей-истемей джевап берди Ар¬хипка, сонъ иляве этти. — Элиндеки пычагъыны чекип алаяткъанда олды... эписи сенинъ себебинъден!
— Меним? — айретте къалдым,— ничюн озюнъни къорчаламадынъ?
— Къорчаламакъ? Кимден? Мушукътанмы? — Ар¬хипка манъа козьлерини тикледи,— насыл этип?
— Оны бильгенинъ чокътанмы?
— Чокътан. — Архипка туюльди. Сеси узюлип-узюлип чыкъты. — Сен алланы бильгенинъ чокътан¬мы? Къайда о? — деп сорады менден ве озю джевап берди. — Кок юзюнде. Мушукъ къайда? Ер юзюнде. Не ерде олсанъ — анда! Сенинъ янынъда.
— Мушукъ мында къайдан кельди?
—Чокъ бильсенъ, тез къартайырсынъ! — деди Ар¬хипка. Кроватындан къалкъты, меним яныма келип, бурунымнынъ астында насылдыр бир кягъытны сагъ¬гъа-солгъа чевирди,— демек шай! Бир къызны быракътынъ, дигерине япыштынъ, ойлеми? Дызман фрайер экенсинъ!
Конвертке бир козь эттим. Эльпиденинъ язысы. Къаным юзюме урды.
— Бер мында!
— Ойна... сонъ беририм!
— Бер! Манъа кельген мектюп!
— Ёкъ. Санъа кельген мектюп дегиль. Манъа кель¬ди...— деди Христофор, оюнуны токътатып. — Санъа мектюп ёкъ...— Христофор бу сёзлерни, языкъсынып ве опькеленип айтты.
— Ойле олса, мектюпни Архипкагъа ничюн бердинъ? — деп джекирдим мен.
— Бермей, не япаджакъ эдим? Сени ольдюрмек истеди! — деди Христофор,— кетип, сени къыдыраджакъ олды. Мектюпни берип, токътаттым. Ахмакъ, акъылдан азаджакъ эди.
— Бер онъа мектюпни..! — деп къычырды Кан¬дыба.
— Ойнасын...  беририм.— Архипка  дегенинден къайтмады.
Кандыба кульди. Меним ойнагъанымны кореджеги кельди гъалиба.
— Ойнасанъ не? Белинъ сынаджакъмы? Кавалерлер сагъ тарафтан, ханымлар сол якътан!
— Ойна шуны! — деди Карим.
— Ойна, Джевдет! Сизинъ оюнларынъыз дюльбер ве араретли олалар... ойнасанъ не? — Басит тюшкюн давушнен ялварды.
Меним ойнамагъа истегим ёкъ эди. Койкамнынъ четине отурып, чокъ тюшюндим.
— Ойнамасанъ... озюнъ билирсинъ,— деди Архипка, мектюпни къатлап Христофоргъа берди.
Багъырыма къызгъын демир басылгъан киби ол¬ды. Атылып турдым, достымнынъ янына кельдим.
— Христофор, бер мектюпни!
— Ойна! — деди Христофор, екяне козюни липильдетип,— Ничюн ойнамайсынъ? Эр кес ялварып отура... Утанасынъмы?
Шай деген сонъ мен ачувландым. «Къана, Джев¬дет! Ойна! Ойна, бир корьсинлер!» дедим озь-озюме. Устюмдеки шинелимни чыкъарып, гимнастёркам устюнден багълы портупейни тюзеттим, аягъымны полгъа къатты урып, кочьтим. «Оларгъа бир корьсетейим... Къайтармамы? Ёкъ… мен рус оюны да билем.
Червоный казак олып, русча ойнамагъа бильмейджегимми? Эллеримни котердим, окчелеримнен полны енгильден дюбюрдете берип, столнынъ этрафында бир айланып чыкътым, ондан сонъ сагъ аягъымны ерге урып, де тизлеримни къатлап, де догърултып, эллеримни четке узатып ойнай башладым. Кет-кете сурьатны арттырдым. Къызышкъан сонъ, шенъленип кеттим. Эм ойнадым, эм тюшюндим: «Мен къыямет экеним де! Озюмнинъ хаберим екъ экен! Ничюн? Я Винницада, корпус авескярлары олимпиадасында иштирак эткеним... унуттынъмы?»
Ойнап башлагъаным он дакъикъа олды, аякъларым талды, терледим-пиштим, баракнынъ ичиндеки адамлар, стол ве кроватлар козюмнинъ огюнде башлы-аякълы фырланмакъта эдилер. Сонъ токътадым. Христофоргъа догъру энтир-тентир эки адым атаракъ:
 Мектюпни бер! — деп айкъырдым.
Кандыба аякъкъа къалкъып, манъа эль чырпты. Архипка индемеди, елькесини къашыды.
— Бу къадарына козюм батмай...— деди о. Бу онынъ энъ акъыллы шакъасы эди. — Полкта бойле шейлернен огъраштынъызмы?
Мен индемедим. Индегенде де, Архипка эп бир айткъанымны анъламайджакъ эди. Ондан да гъайры, юрегим ойле кучьлю дукюльдемекте эди ки, мектюпнинъ сатырлары козьлеримнинъ огюнде сычракълай башладылар. Енъимнен юзюмдеки терни сюрттим, чибин баджакълары киби индже арфлернен язылы мектюпте озюме аит ерни тапкъандже чокъ чекиштим. Окъуп битирген сонъ, теляшкъа кельдим.
— Демек, эр шей битти! Эр шей битти. Меним севгим... умютлерим эляк олдылар!?
Эльпиде, Христофорнынъ менимнен корюшкенинден пек мемнюн экенини, якъында меним мектюбимни алгъаныны, тезден джевап язмагъа тюшюнгенини, лякин язмакъ ичюн бир шей тапалмай чекишкенини, къач сенелер девамында меним севгимнен азапланып юрип, шимди энди бу хасталыкътан къуртулгъан сонъ, умютсизден келип чыкъкъанымны ве, ниает, манъа ич бир вакъыт ачувланмагъаныны бильдирмекте эди. «Кенди козълериме, кенди юрегиме ачувланайыммы? Бу мумкюн дегиль!» — деп яза эди. Мектюпте шойле
сатырлар да бар эди: «Джевдетке сейле, мен онынъ бахтлы олувыны истейим...» «Къыйметли Христофор шимдилик сёйлемеге даа эрте, лякин, эр алда, кендими бахтлы ис...»
Мектюп элимден тюшип кетти. Кроватнынъ четине отурдым. «Бахтлы? Эльпиде мени унутып, бахтлы олдымы?»
— Сонъ, насыл? — деп сорады Архипка.
Мен джевап бермедим.
— Азапланма, Джевдет! Бу — ишнинъ ниаети дегиль,— деди Христофор. Мени рухландырмагъа тырышты. — Козырьлер эписи менде. Коресинъми?— текрар манъа мураджаат этип,— бутюн козырьлер менде! Сен де козырьлерни алмакъ керексинъ! — деди.
Кандыба ойнайяткъан еринде токъталып, кейфлидже козьлерини манъа догърултты.
— Козырьлерни оюннынъ башында алмакъ керек,— деди о,— сонъунда олувнынъ файдасы ёкъ. Иш — иштен кечкен сонъ?..
— Янъы кон иле ойнамакъ... ата енъмек биле мумкюн,— деди Карим.
— Бар, энъ олмагъанда, урбаларынъны темизле, дегирменджи! — деди Архипка манъа ве хихылдап кульди,— дюньяда Эльпидеден башкъа къызлар да бар.
Архипка эки элинен омузларымдан къап-къач этип тутты. Къоллары, демир киби, агъыр ве кучьлю эди¬лер.
— Лякин... манъа бакъ! Ираданынъ этегини быракъмасанъ ишинъ фена оладжакъ! — деди о,— бутюн сыр бунда.
— Бу не? Телюкеми? — деп сорадым мен Архипкадан,— телюке олса, яхшы биль: меним эллерим пек назик дегиллер, кыкырдагъынъны бир сыкъсам, билесинъми, къардаш?! Дюлъгерлер барагъында корьсеткен темашанъ унутылды беллеме! Эписи хатиримде.
Бу иште комендант къабаатлы. Меним Ирада иле Хазар Кендге кеткенимни эр кеске айтып чыкъкъан. Дивардаки саатке козь эттим. Зынджырына багълы демир парчалары энди полнынъ устюне саркъып тюшкенлер. Николай эр вакъыт ишке кетеяткъанда зынджырны чекип, демирлерни тёпеге котерип, кете тургъан. Бу — онынъ мустесна укъукъы. Кимсенинъ саатке токъунмагъа акъкъы ёкъ. Бугунь саатны унуткъан. Ничюн аджеба?
Фуфайкамны кийдим, шинелимнинъ устюндеки тозны къакъмакъ ичюн азбаргъа чыкъаяткъанда, токътап, саатнынъ зынджырыны юкъары чектим. Манъа юрегимдеки дертни бирде-бир шейнинъ, яхуд кишининъ устюне тёкмек керек эди.
Озюм не саба, не акъшам — бутюн кунь агъызыма аш алмадым. Чайник бом-бош, печканы бугунь кимсе якъмагъан. Ашхане исе энди къапалы. Догърусыны сёйлесем, джебим де пек къалын дегиль. Ичине сычан тюшсе, башы тешиледжек. Маашлыкъ парадан пек аз къалды. Мукъайт тутмасам, эки куньден сонъ ишлер зевкълы оладжакъкъа бенъзей. Ичери кирген сонъ печканы якъып, чай къайнатмагъа къарар бердим.
Николай манъа кимерде бир элесленип-элесленип козь этип ала, бир шейлер сёйлемеге истеген киби келе, лякин джесарет эталмай. Христофор чокътан берли меним арекетиме тикленип бакъып тура, не демек истейлер, бильмейим. Машаны элиме алдым, печканынъ ичини къарыштырып бакътым... кульден башкъа шей ёкъ.
Оданынъ арт кошесинден Архипканынъ къарыкъ сеси ишитильди.
— Ма! Ал, аша!
Столнынъ устюне доп этип къатты шей тюшти. Башымны котерип бакътым, ярым къаталакъ кол¬баса.
— Бу улькеде не колбаса, не ракъы  бир шей ёкъ,— деди Архипка.
— Ничюн? — Басит тааджипленди, — Кок-Богъазда олмаса Акъ-Чолакъкъа кет. Анда толу.
— Озюнъ кет. Паромда о якъкъа кечмек бир беля, бу якъкъа кечмек дигер беля. Донатма ташыйлар.
 Турсунов кельгенми? — деп сорады Рашид.
 Озю кельмеген, донатмасы кельген. Бутюн ялы электрик станция къысымларынен ортюлю.
Архипка паромнынъ ишинден даима хабердар. Къаршы ялыгъа куньде эки дефа барып келе. Гедже олсун кунъдюз олсун... Ничюн? Кимсе бильмей.
 Демек, тезден станция чалышаджакъ,— деди Христофор,— Лякин бир шей тааджипли: Архипка бугунь ничюн джюмерт?
— Къызгъанч олгъанымны корьдинъми?
— Сенинъми? О! Буны анълатмагъа вакъыт керек! Колбасаны беш кесекке больдим. Бир кесегини озюм алдым.
— Дюльгерлер барагында олып кечкен шейден Ираданынъ хабери бармы?— деп сорады Архипка. — Онъа бир шей айтмадынъмы?
— Уфакъ-тюфек меселелернен огърашмайым,— дедим мен,— къавгъанынъ себепчиси ким экенини Озюм де бильмейим,.
— Мына, ким себепчи! — Кандыба козьлеринен Архипкагъа ишарет этти. Архипка бу арада эгилип, тумбочка ичинде недир къыдырмакъта эди. — Мушукъ олмагъан олса, Архипканен исап къыскъа олур эди.
— Мени исап-къасапнен къоркъузамазсынъ. — Ар¬хипка стол устюне бир пачка да пряник атты: — Архипкада эр шей бар,— деди о. Сонъ меним яныма келип отурды.
— Аля аджизлик ичиндесинъми? — деп сорады менден ве иляве этти: — къадын деген къабиле исте¬ген кишисини бахтлы яхуд гъарип эте биле.
Эр кес озь мешгъулиетини токътатты, стол башына отурып, озь иссесине тюшкен колбасаны ве пряникни ашады.
— Сакъын, Ирадагъа токъунайым деме! — Архип¬ка эгилип гизлиден къулагъыма бу сёзлерни айткъанда, тюкрюги къулагъыма сачрады, ичи ракъы иле шыплы экенини сездим,— токъунсанъ, ишинъ яхшы олмайджакъ!
— Эвеля колбаса ве пряник, артындан телюкеми? — деп сорадым ондан.
— Хайыр,— деди Архипка, ырджайып,— бирининъ дигерине алякъасы ёкъ.
Сонъра Архипка баржанен олып кечкен тарихны икяе этти.
...Баржанынъ устюнде амонал бар эди. Озю пек буюк дегиль, тюби тегиз, ялпакъ. Сув ташкъыны олгъан вакъытта катерге такъып кетирген эдилер. Хазар Кенд янында кучюк корьфезчикте багълы тура эди. Сув баягъы азлашты, лякин баржа еринде къалды. Оны къайда алып кетеджексинъ? Юкъарыда сув сай. Ашагъы джылыштырайым десенъ — озен боюнда бир такъым босагъалар. Бир кунь буны ер патлатыджылар коре къалдылар: «склад ичюн аджаип шей» дедилер. Патлайыджы мадде керек олдымы, трюмни ач, ал кет! Эр джеэттен эльверишли... Чевре-чет чым-чырт, кимсе ёкъ. Энъ муими шу ки, озю бутюнлей сув ичинде. Ич бир вакъыт янгъын ола бильмейджек. Бу вакъытларда, пакъыл киби, Чар-Чакъ устюндеки асма йип ёлны тамир этеята эдилер. Асма ёл къаршы ялыдан уфакъ-тюфек материалларны ташув хызметини коре эди.
Бир кунь мен Николайнен берабер болт ве планкалар алмакъ ичюн складкъа кеттим. Склад исе тамам асма ёл астында эди. Къапудан кирейик дегенде огюмизде Ира пейда олды. Не ишнен кельген? Алла бильсин. Бельки бир шейни тешкермек истегендир? Мен о вакъытта къуруджылыкъкъа янъы кельген эдим. Ира меним ичюн ким? Инженер... адий бир къыз. Онъа бенъзегенлернинъ чокъуны корьдим. Юзюне бакъкъанда бир джорукъ, амма озю... Сонъундан магазинге териден тикильген къыскъа пальтолар кетирильди, буюклернинъ эписи олардан алып кийди; ондан эвель эр кес истеген урбасынен юре, Иранынъ устюнде бре¬зент плащ, башына явлукъ багълы ола тургъан. Дейджегим, бирден огюмизде пейда олды... мен онъа къулакъ асмадым.
Озюм Рахильнен тутунгъан, онсыз бир адым атып оламай эдим. Фена къыз дегиль. Ялынъыз, анавы меселеде... зайыфлыгъы бар. Ондан сонъ, ичмеге де севе. Мен онъа: «Кезме, ичме!» десем, чар-чабик быракъаджакъ. Анъладынъмы? Эгер эки сёз айтсам — эписи битип кетеджек. Беклей... лякин манъа не? Къыскъасы, о вакъытта кимсеге къулакъ асмай эдим.
Складкъа кельдим. Ич бир шейге козюмиз ёкъ. Нарядны узаттыкъ. — Бу ресмий ишлерни Николай яхшы биле эди,— бакъсам, атыны чаптырып бир киши кельди: бойле-бойле, баржа зынджырдан къуртулды, устюнде янгъын бар.
— Насыл баржа?
— Къуруджылыкъта насыл баржа бар? Сорап отургъанынъ не? Хазар Кендде.
Чар-Чакъ озю, умумен, терен озен, лякин онынъ боюнда чешит бентлер, къаялар, айланмалар барлар. Олардан баржа кечалмаз. Кечсе биле, къаягъа урунып чиль-парча ола биле. Лякин меселе онынъ чиль-парча олувында дегиль. Устюндеки патлайыджы мадделер сарсып, яхуд бир шейлерге урунып — неге урунаджагъыны къайдан билесинъ?— бир кяфирлик олып, жаркъ этип патласа, тек баржаны дегиль, этрафындаки бутюн барлыкъны кокке учурыр... ялынъыз бир думан къалыр. Бельки думан да къалмаз. Онынъ устюн¬де патлайыджы шейлер чокъ.
Кладовкаджы, Ираны рухландырмакъ ичюн, че¬шит риваетлер тюшюнип чыкъара башлады: «Биринджи кестирме тамам бу асма йип ёлнынъ астында. Баржа юкъарыдан догъру мында кельмеге борджлы. Эгер кельмесе, демек, баржаны патлагъан, деп биледжекмиз. Мында тек кесеклери келип чыкъаджакълар.
— Ким  бильсин...— деди  кладовкаджы,— ким бильсин, бельки де патламаз. Лякин патламайджагъыны къайдан билесинъ? Энъ эйиси — бу ерден тез-тез къачмакъ керек.
Ат устюнде кельген кишининъ озю взрывпром кишиси экен. О Ирагъа иззат береята: «къышлакъ балалары баржанынъ янында ойнай экенлер. Къуру япракъларны топлап, серникнен туташтыргъанлар...»
Къыскъасы, бу меселе сезильгенде баржа энди озеннинъ ортасында экен. Кучьлю рузгяр атешни уфюре берген. Къыгъылчымлары учушып сувгъа тюшкенлерини корьгенлер. Хазар Кендден асма йип ёлгъадже, тахминен, эки бучукъ километр. Озен бою келинсе — даа аз.
Иранынъ чырайы топракъ киби олды. «Тез, идареге етиш! — деп къычырды атлы кишиге,— догъру идареге бар, ашагъы паромгъа адам йиберсинлер». Озю исе къапунынъ янашасында яткъан къыйыш-къунгъыр сырыкъны манъа косьтерип: — буны вагонеткагъа алып кетинъиз! — деп эмир этти.
Сырыкънынъ уджуна индже трос парчасы багълап, беш метр юксекликте салланып тургъан вагонетканынъ четине илиштирип къойдыкъ.
Кандыба менден: «баржа асма ёлгъа илишсе, узьмезми?» деп сорай.
Ира исе шакъылдап куле:
«Олар балабан гемилерни чекип алып кетелер,— дей ве кнопканы басып, машинистке сигнал бере — айды, кеттик!» Сонъ, озю вагонеткагъа тырмаша.
Иранынъ ерине Кандыба минмек истеди, Ира рухсет этмеди:
«Сен машинистке бу меселени яхшы анълат,— деди о,— машинист яш ве теджрибесиз киши».
Мен Иранен берабер вагонеткагъа минмеге ниетлендим, лякин кеч олды — кочип кетти. Баржа къайсы тарафтан кечип кетеджек? Буны бильмек керек. Эгер бизим ялыгъа якъын ерден кечсе — вагонетканы бу якъкъа джылыштырмакъ мумкюн. Эгер обир тарафтан кечеджек киби олса, о якъкъа чекмек керек. Кандыба бу шейлерни машинистке анълатаята. Рузгяр вагонетканы сагъгъа-солгъа саллай. Машинист исе асма  ёл  тросларыны  арткъа — огге  джылыштыра.
Узакъта... Айикъ Бурун бетлерде баржа корюнди. Келеята... когертесинден, акъикъатен, тютюн чыкъмакъта. Бельки атеш энди ящиклернинъ озьлерине якъынлашып башлагъан, шимди жаркъ этип патлайджакъ? Къайдан билесинъ? Баржа де бизим ялы бетке бурула, де озеннинъ ортасына чыкъып кете.
Кандыбагъа бакъып алам. О, машинистнинъ ерине кечкен, рычагларны озю ишлетеята. Вагонетка бир, озеннинъ ортасына ювурып кете, бир, бизим тарафкъа къайтып келе. Ялыда бизден, учь кишиден башкъа, кимсе ёкъ. Дёртюнджиси — машинист. Баржа корюнгени киби мен ялыдан узакълаштым, байырнынъ устюне чыкъып, козь этип турдым. Эр шей корюне, Ира вагонетка ичинде. Кучьлю ель оны саллай бере. Лякин сонъундан гузель олып чыкъты. Кандыба вагонетканы бирден токътатты, баржа онынъ тюбюнден кечеяткъанда, Ира сырыкъкъа багълы ильмекли тросны узатып, баржанынъ когертесиндеки демир ыргьакъкъа илиштирди. Бу пек онъайтлы олды... Баржа сагъгъа-солгъа айланды, сонъ токътады.
— Николай! — деп къычырды Ира,— чап, атешни сёндюр!
Кандыба баржанынъ устюне чыкъты. Когертеде узун, къалын йип янмакъта эди. Николай резина чызмаларынен атешни таптап бакъты. Йипнинъ эзик уджу ельден даа кучьлю яна башлады.
— Не япасынъ? Тез сувгъа ат! — деди Ира, иддетленип,— башынъ ишлемейми?
Николай йипнинъ янаяткъан уджуны сувгъа атты, иш бунынънен битип кетти. Мен олсам, акъылым етмез эди.
Николай когертени чевре-четлеп айланып чыкъты: бирде бир еринде атеш къалмагъанмы экен? Маши¬нист вагонетканы яваш-яваш ялыгъа чеке берди. Ирада топракъкъа келип янашты.
— Анъладынъмы сен? Ира бойле липильдевик къыз...— деди Архипка ве отургъан еринден, тиреле берип къакъырды, тюкрюги юксек форточкадан кечип, азбаргъа чыкъып кетти. Озюмни туталмай кульдим.
Архипка кульгенимни сезмеди, Эппи вакъыт индемей отурды, сонъ теэссюф иле деди:
— Бу вакъиадан сонъ базы адамлар... буюклер, къаршы ялыгъа асма ёлнен къатнай башладылар. Ель кучьлю олмаса мумкюн. Эльбет де, телюкесизлик техникасы бунъа рухсет этмей, лякин кишилер бунда буюк телюке корьмейлер. Ель кучьлю олса — башкъа меселе. Ондан сонъ, билесинъми не? Бу акъылсыз... Кандыба эр кеске айтып чыкъкъан: мен гуя, къачып кеткеним. Къайда къачкъаным мен? Склад янында турдым. Илле бир шей уйдурып, меним къуйругъыма басмаса олмай.
— Эр алда, хавфлы...— дедим мен Архипкагъа, тек лакъырды олсун, деп.
Ишке Христофорнен берабер кеттик. Кандыба ве Архипканы бекледик, корюнмедилер.

***

— Мен энди не япаджагъым? — деп сорадым Христофордан. Ойле нетиджеге кельдим ки, не десе, оны япаджакъ эдим.
— Эльпиде меселесими? Онынъ акъкъында мен де чокъ тюшюнем,— деди Дураниди. Онынъ козьлерине бакътым мен. Христофор хусусындаки тюшюнджелеримде ич бир вакъыт алданмагъан эдим. Чюнки онда алидженап юрек бар. Христофор сёзюни девам этти: — Эльпиденинъ джумерт экенини билесинъ! Сонъки антерини чыкъарып достына берир. Сени насыл севе эди? Сени Граф пляжында ильки дефа корьгенде насыл ашыкъ олгъан эди? Хатиринъдеми? Делирир беллеген эдим. Сени мен де севем, валлаи-билляи! Лякин сен, Джевдет... сен джумерт дегильсинъ. Севгиге кельгенде, сей джумертлик корьсеталмадынъ. Сен Эльпидени бельки севгендирсинъ, лякин фурсатны къачырдынъ. Джумертлик, эльбетте, Архипканынъ...— шай дегенде о кульди,— Архипканынъ сандыгъындан чыкъкъан колбаса дегиль. Онынъ кенарыны кесип, котерип аталмазсынъ... ойле мушкуль вакъыт ола, бир шей хусусында битик къараргъа келалмайсынъ. Эбет, ойле ола. Амма учь сене зарфында бир-биринъизге къач мектюп яздынъыз!? Эльпидеге: «Меним къадыным ол!» деп, учь сёзни такъыштырып айталмадынъ. Шимди кедерленесинъ... ничюн? Буны санъа Эльпиде сёйлейджек эдими. Севги меселесинде мен къалпазаным... о догъру. Сен менден де бетерсинъ, Джевдет!
Бундан сонъ, ёл боюнда Христофорнынъ агъызындан сёз чыкъмады.
Экскаватор токътагъан. Чалышмай эди. Кене трос узюльген. Нижниклер чукъур ичинде, чёкючнен ковш устюндеки копюрчикнинъ болтыны чыкъараджакъ олып чекишмектелер. Смена биткени ёкъ. Христофорнен берабер чукъургъа тюштим. Частлы экеним: чёкючни котерип, бир урдым — болт чыкъты. Сонъра троснынъ уджундан тутып алкъа ясадыкъ, ичине болтны кирсетип, бекиттик. Мен чукъур ичинден чыкъ¬къан сонъ, машинист Семён Агаповнынъ юзю кедерли экенини эследим.
— Смена белялы олды...— деди о,— бойнумда биревнинъ къаргъышы баргъа бенъзей. Экскаваторны дёрт кере токътатмагъа меджбур олдым.
Тёпеге бакътым. Агапов рычагларгъа элини узатты дегенде, паровоз окюрди.
— Ана, корьдинъми? — деди Агапов,— бар да, ачувланма!?
Бизге асабий алда бакъты, айтмагъа сёз тапалмай, ерге тюкюрди... тьфу!
— Бойле инсафсызлыкъ олсунмы? Янъы тюзеттик, дегенде.
Машина болюгинде Алмазов пейда олды, бизге компрессорны тешкермеге эмир этти. Ашагъыда Рашиднинъ ве Кандыбанынъ сеслери ишитильдилер. Эр кестен сонъ Архипка кельди.
Агапов топракънынъ къатты экенлиги хусусында шикяетленди; сонъра Алмазовнен берабер топракъ йыгъынындан ашагъы, ялыгъа тюшип, тизгедже балчыкъкъа батып, Хазар-Кенд бетке юрдилер. Бир талайдан сонъ текрар чукъур ичинде пейда олып, бир шейлер акъкъында лакъырды этип тургъан сонъ тёпеге чыкътылар.
— Топракъ къатты дегиль,— деди Андрей Заха¬рович, энди эвге къайтмагъа ниетленген Агаповгъа. — Лякин топракънынъ бойле олувы эм яхшы, эм де фена.
Рашид рубильникни кечирди. Иш башлады. Мен, топракъ йымшакъ олса ничюн фена экенлигини бильмей эдим. Бу гедже огрендим.
Экскаваторнынъ астында, рельслер ве шпаллар ичюн, эрте-ярыкъ ер азырлап къойдыкъ. Бизимкинден сонъ эки-учь сменагъа даа етишеджек.
Дейджегим, ер шей сырасында. Бир даа бакъсакъ... гузель-гузель чалышаяткъан машинагъа не олды?
Кенълиги етмиш беш, теренлиги отуз метр чукъ¬ур... Бу — айланма канал. Отуз метр юксекликте, топ¬ракъ обасынынъ тёпесинде — рельслер устюнде экска¬ватор тура. Вагонгъа бенъзей, лякин вагондан азачыкъ кучюк. Ичинде мотор, компрессор, лебёдкалар. Огюнде — юксек, узун елькъуван. Шпалларны сийрекче къойсанъ, рельслер сынып кетеджеклер.
Эр къыркъ-элли саниеде елькъуван чукъурнынъ ичине ковшны далдырып топракънен толдырып чыкъара, янашадаки топракъ обасы узерине быракъа.
Саба якъынлагъанда... агъыр ковш чукъурдан тёпеге котерилеяткъанда, кок юзюне узанып тургъан елькъуваннынъ салангъаныны ве кенаргъа янтая башлагъаныны эследим. Бу арада машина ичинден гурульти ишитильди. Ковш авада, башымнынъ устюне саркъып, токътады. Сагъгъа-солгъа салланды, ичиндеки топрагъы устюме тёкюлеяткъанда четке къачтызм. Экскаваторнынъ когертесинде тургъан Христофор ве Николай, башларынен диваргъа урунып, ерге юварланып тюштилер. Сынгъан ве тешильген ерлери олмады. Олар, ичериден Алмазовнынъ давушыны ишитип, Экскаваторнынъ ог тарафына чапыштылар. Бу вакъиа бир ань ичинде олып кечти.
— Николай! Рашид! — деп худжур къычырды ма¬шинист,— елькъуван силькине бере... не олды? Копчек рельстен чыкътымы? — Андрей Захарович, фелякетке огърагъан гемининъ капитаны киби, машинаны терк этеджеги кельмей, кабина ичинден команда бермекте эди,— Николай, экскаваторнынъ астына тюш! Барабаннынъ бакъ... Трос узюльмегенми?
Кандыбанынъ къыдыргъаны да бойле хызмет эди. Мышыкъ киби, дёрт букленип, огге сычрады, машинанынъ астына кирип кетти. Лякин тезден къайтып чыкъты.
— Трос еринде, узюльген шей ёкъ!
Бу къыямет ичинде козюме Архипка чалынды. О топракъ йыгъыны тёпесине тырмашмакъта ве артына сыкъ-сыкъ айланып бакъа бермекте эди. Елькъуваннынъ ашагъы къысымында текрар шытырды чыкъты, ковш Архипканынъ башы устюнден кечип кетти, аз къалды урып эзеджек эди. Николай машинистке «вира! деп къычырды. Алмазов рычагны чекип, тросны зайыфлатты. Ковш гурс этип, топракъ йыгъынынынъ ар¬тына тюшти. Андрей Захарович ковшны озюне таба чекмек истеди — чекалмады.
Экскаватор кимерде-кимерде къалтырай ве саллана берди. Не олды? Не япмакъ керек? Христофор бир талай учурымнынъ четине кельди, айрет ичинде аша¬гъы бакъып турды. Мен де онынъ янына кельдим: топракъ йыгъыны яваш-яваш ашагъы таймакъта эди. Бираз вакъыт кечкен сонъ, балабан топракъ кесеги еринден къуртулды, каналнынъ ичине авдарылып тюшти. О авдарылды дегенде, экскаваторнынъ астындаки рельснинъ уджу юкъары котерилип къалды.
Кабинанынъ ичинден Рашид чыкъты. Ерге тюшер-тюшмез, елькъуваннынъ астында токъталып, козьлерини тёпеге тикледи. Елькъуван салланмакъта эди. Бана зайыф быракъылгъан трос энди тартылгъан. Елькъуван гуя къуртулмакъ истей, лякин топракъ йыгъыны артында оны кимдир-недир тутып турмакъта.
— Чап! — деди Рашид Христофоргъа,— тез ол! Экскаватор ашагъы авдарылаята.
Мен кене учурымнынъ кенарына кельдим. Ашагъыда топракъ табакълары ерлеринден кочип, увулдап сув ичине тюшмектелер. Экскаваторнынъ копчеклери, рельслернен берабер учурым бетке янтая башлайлар.
Биз о якъкъа, бу якъкъа юремиз. Машинаны къуртармагъа чаремиз ёкъ. Машинист, топракъ йыгъыны эшилеяткъаныны корип:
— Экскаваторнынъ астына шпаллар къойынъыз! — деди Рашидке.
Буны ким айтты? Алмазовмы? Атамызмы? Не демек олсун! Янымда яткъан эки шпалны алып, экскаваторгъа ювурдым. Арекетсиз тикленип къалгьан копчекнинъ астына къойдым. Сонъ кене чаптым... ке¬не кетирип, рельснинъ астына конделенлеп тыкътым. Экскаваторнынъ аркъасында обанен шпаллар ятмакъта эди. Николай оларгъа кетти. Аркъасына учь шпал сыкъынгъан, энди кочейим деп тургъанда усттекисини чекип алдым. Шай эткеним ичюн Николай дарылды: «Сенинъ мында эшегинъ бармы? Ничюн эгилип ерден алмайсынъ да, азырына апышасынъ?» демек истеди. «Ёкъ, къардаш! — дедим мен, ичимден,— иш эгилип, ерден алувда дегиль. Бойле учер-дёрдер дане сыкъынып кетеберсенъ, кобегинъ тюшеджек...»
Тезден башкъа усулгъа кечтик. Шпалларны эльден-эльге бердик.
Къыркъкъа якъын шпалны ташып, копчеклернинъ астына къоймакъ ичюн не къадар вакъыт керек олды? Билесинъизми? Бу иш бизде дакъикъалар ичинде олып кечти.
Учурым бетке джылыша берген экскаваторнынъ ог копчеклери ернинъ устюнден юкъары котерильмектелер. Драгляйн тезден теренлик, къаранлыкъ ичине тюшип, эляк оладжакъ.
Бойле, къасеветленип тургъанда, экскаваторнынъ кевдесини орткен тахта диварларнынъ чатырдысы бирден токътады. Машина джансызланып, сусып къалды.
— Джевдет! — деп къычырды Николай. — Бу не демек?
Топракъ йыгъынынынъ тёпесине чыкътыкъ. Ковш¬ны корип, айретте къалдыкъ: о озюнинъ азаматлы тишлеринен балабан чакъмакъ ташкъа илишкен, трос адден ашыкъ тартылып къалгъан: Бу, бекленильмеген адисе, учурымдан ашагъа саркъаяткъан экскаваторны токътатты. «Мавы къая» беттен давушлар ишитильди. Трактор келеята. Айдавджынынъ артында, аякъ устюнде, Христофор тура. Сонъ Токътабаев ве Ирада пейда олдылар. Ирада учурымнынъ четине кельди, тюпсиз къаранлыкъкъа козь этти: топракъ кесеклери ве ташлар аля авдарыла бермекте эдилер.
Ирада бу дешетни корьсе эсини гъаип этер. беллеген эдим. Ёкъ... гъаип этмеди.
— Мен сизге, Мавлян ака, не деген эдим? Тёпеси яныкъ къарагъач хатиринъиздеми? Онынъ янындаки участкада экскаваторны арткъа джылыштырмаздан эвель топракъны тешкеринъиз, демегенми эдим? — къыз ичиндеки эеджанны сездирмемеге тырышса да, базан сеси къалтырап, базан нефеси тутулып, озюни эльге бермекте эди. — Сёйленъиз, Мавлян ака, топракъны тешкеринъиз дегенми эдим? Демегенми эдим?
Токътабаев индемеди. Чарпынып къалгъан экскаваторгъа козьлерини тиклеп, бакъып турды. Ирада девам этти:
— Иш япмамакъ, эльбет де, япмакътан эльверишли. Бойле чыкъымсызлыкъ зиянкярлыкъ демек ола.
Токътабаев бир шей айтмады.
— «Мавы къаяда» секиз саат юкълап, сонъ турып эвге кетмеге алышып къалдынъыз! — деди Ирада. — Лякин бундан сонъ бойле олмайджакъ.
Токътабаев онъа аркъасыны чевирди, къулагъыны котерип, негедир динъленди. Мен демир копюр бетке бакътым: бизим тарафкъа учь трактор даа келеята эди.
Ирада вира къызышты, ачувланды. Озь фикирлерини топлап оламай, акъылына не кельсе, оны айтты. Токътабаев онынъ адетини биле экен, джевап бермей, индемей тургъанынынъ себебини шимди бильдим.
— Трос бармы? — деп сорады Ирада. Биз когертеде, ящик ичинде къалын трос барлыгъыны айттыкъ. Бу къызнынъ гонълюне хош кельди. — Тракторлар кельгендже экскаваторнынъ кевдесини троснен багълап къойынъыз!
Токътабаев Рашидни ве Христофорны янына чагъырып, трос кетирильмесини эмир этти. Рашид когертеге чыкъып, тросны ерге ташлады. Токътабаев, озюни бу иште керчектен де къабаатлы ис этсе керек, деръал эгильди, тросны чезмек истеди. Мен онынъ элинден троснынъ уджуны чекип алдым: «бу бизим нижниклернинъ иши!»
Тракторлардан бири ковшны артына такъып, элли-алтмыш метр огге чекип ташлады, сонъ елькъуваннынъ йипинден чекип турды. Экскаватор деръал къыйышып къалды. Дигер тракторлар демир ыргъакъларны, машинанынъ кевдесине багълы троскъа илиштирип, къабургъагъа тарттылар. Бетимнинъ терини силеяткъан вакъытымда козюме Токътабаевнинъ саати чалынды: энди алты олгъан. Сыра дагълар устюнде ярыкъ ёлакъ корюнди. Лякин поэзиядан зевкъланмагъа вакъыт ёкъ. Бутюн кучюмизнен ерни къазып, тегизлеп, шпалларны тизе ве рельслерни ерлештире бердик. Енъи демир ёл ясадыкъ.
Юк котериджи кранны тракторгъа такъып кетирдилер. Экскаваторнынъ кевдеси догърулмасы ичюн, астындаки ерни къаздыкъ. Саба сменасынынъ нижниклери бизге ярдым эттилер. Машина этрафында адам чокълашты. Архипка да пейда олды. Ярыкъ етерлик. Электрик лампалары ве прожекторлар... Танъ маалинде, электрик ярыгъы кунь ярыгъынен къарышкъан сонъ, орталыкъ ком-кок олды.
Христофор бир козюнен Архипканы коре къалды. Не олып кечти, бильмем, экиси киркаларыны котердилер, аз къалды, бир-бирининъ башларыны парлайджакъ эдилер. Николай чапып кельди, оларны айырмакъ истеди. Христофорнынъ агъызындан силекийлери акъып кеткен, рус ве урум сёзлери къарышыкъ ибарелернен Архипканы лянетлемекте эди. О, Кандыбанынъ эллеринден озюни къуртарып, киркасыны ойле аджизлик иле котерди ки, Архипка керчектен къоркъып, кери чекильди.
— Къана, урчы бакъайым! Ураджакъ олып корьчи бакъайым! — дей берди Архипка. Айтмагъа башкъа сёз тапалмады.
— Айдут! Авантюрист! — деп къычырды Христо¬фор,— Мунафыкъ!
Оларнынъ эллериндеки киркаларыны чекип алгъандже эсимиз кетти. Алгъан сонъ биле, хайли вакъыт, джульбарслар киби, бир-бирлерине тикленип турдылар.
— Токъта сен...— деди Архипка,— мен Мушукъкъа эписини айтырым...
«Мушукъ..? — мени бирден кедерли ислер басты,— Архипканынъ имаеджиси. «Хавфлы тип».
....Къушлыкъ маалинде ишни битирдик. Аркъагъа чекилип къойылгъан экскаватор энди бутюн кучюнен чалышмакъта, санки бир шейге огърамагъан киби эди.
Куньдюз бу ерлерде джиллыджа ола тургьан, шимди бу сезильмей. Къалтырай берем... ялынъыз сувукътан дегиль, асабий иш ве ёргъунлыкътан да. Башыы ашагъы эгильген, бир озюм эвге келеятам. Огюмде апансыздан резина чызмалар пейда олдылар. Башымны котердим — Джураев. Янашасында Ирада.
— Санъа не олды, Бекиров? — деди Ирада. Джу¬раев Ирадагъа ялкъ этип бакъты, Ирада кулюмсиреди.
Меним кульмеге меджалым ёкъ эди. Индемедим.
— Киринъиз,— деди Джураев, козьлеринен «Мавы къаянынъ» къапусыны косьтерип,— къызынырсынъыз.
Мен анъладым. Олар келеяткъанымны пенджереден корип, тышары чыкъкъанлар. Мени беклеп туралар.
Кирдим. Кучюк чёюн печка кене къып-къырмызы. 
...Лякин хатириме башкъа вакъиа кельди. Кечкен афта бизим райком инструкторынынъ механика заво¬ды партия тешкиляты секретарынен субетини эшиттим.
Инструктор секретардан сорай: партия тешкилятынъызда ачыкъ юрек иле къонушылгъан къач мусаабе кечирильди, дей. Мен инструкторнынъ ачыкъ юрекнен кечирильген мусаабелер хусусында малюмат топлаяткъаныны сезген сонъ, лакъырдыгъа къарыштым. Мусаабе ачыкъ юректен олып чыкъмасы ичюн эвеля озюнъе ачыкъ юрекли, саде олмакъ, огюнъдеки адамларны сенинънен къонушмагъа авес эттирмек керек, дедим. Ильки корюшювимизде Джураевнинъ менимнен къонушувы пек ресмий олып чыкъты.
О озь хызметиндеки кучьлюклер хусусында менимнен фикирлешти. Акъикъатта, парторгнынъ ишинде кучьлюклер чокъ эди. Джураев — смена инженери. Онынъ участкасында чокъ адам чалыша. Ондан гъайры, партия ишлеринен де мешгъуль олмакъ керек. Коммунистлер азджа. Сёз келими, Ираданынъ сменасында эки коммунист бар: Токътабаев ве Алмазов. Керчек, комсомоллар аз дегиль. Оларнынъ комитети башында Шадманова озю тура.
— Мен комсомол секретары дегилим. Муавиним,— деди Ирада.— Арада фаркъ бар.
— Аль азырда секретарь сенсинъ,— Джураев итираз этти,— бургъучлай берме! Озюнъ меркезкомнынъ азасысынъ.
Ирада къашларыны тююмчикледи, индемеди. Джураев девам этти. О кимсени аяртаяткъаны ёкъ, акъ-икъатта олгъан шейлер хусусында самимий лакъырды эте. Ялынъыз Баш Дугюмнинъ озюнде, мемлекетнинъ тюрлю кошелеринден кельген учь бинъ адам ишлей. Айланма канал... оны баарьге къадар битирмек ке¬рек...
—	Чешит адамлар. Сёз сырасы, Архипка... 
Джураев шай деген сонъ, сусты. Ничюн? Бильмейим. Бельки мени лакъырды эттирмек ичюндир?!
— Архипка олмаса, ятакъханемизни — мен «баракъ» сёзюни аселет къулланмадым — нумюневий япмакъ мумкюн эди.
— Архипка олса не? — Ирада тааджипленди,— бу яхшы фикир. Меселени комитетте музакере этмек ке¬рек.
— Я Архипка?— деп сорады Джураев тюшюнджели алда, сонъ иляве этти: — оны иштен бошамакъ мумкюн, лякин... Мушукъ бизде чалышмай... Оны насыл бошайджакъсынъ? Чалышмай, амма Архипкагъа ве къадынлар барагъындаки къызларгъа тесири буюк. Эписини бирден иштен бошамакъ мумкюн дегиль. Мушукъны... о, гиенаны хавфсыз бир муитке къоймакъ, онынъ ичюн исе Архипканы хавфсыз киши япмакъ керек,— Джураев сусты, тишлеринен аст дудагъыны тишлеп алды,— ёкъ... меним санъа сёйлемек истеген шейлерим бу дегиль.
Печка янында пек къызышып кеттим. Устюмдеки фуфайканы чыкъарып, янашамда скемле устюне къойдым.
— Бир меселе бар...— деди Джураев,— Сизнинъ баракны нумюневий барак деп илян этмеге даа эрте ондан эвель, Архипкагъа, озь къылыкъларыны унутмакъ, сада, инсан олмакъ ичюн ярдым этмелимиз.
— Инсан? Инсан олмакъ ичюн дединъизми? Пек кучь меселе...— дедим мен,— эльбет де... эр кестеки эки эль, эки аякъ онда да бар. Амма... бильмейим, тырышып бакъмакъ керек.
— Тырышып бакъынъыз! — деди Джураев. — Сёз келими, бугунь экскаваторда олгъан къазаны Токътабаевке о келип бильдирди... Бу да бир иш алямети. Ойле дегильми?
— Не вакъыт... бильдирди?
— Токътабаев озю айтты.
— Меракълы шей...— мен айретте къалдым, — «Мавы къаягъа» чапып кеткен Христофор олып да, Токътабаевке хабер эткен Архипка олсун!? Бунда бир хата бар! Бельки къоркъкъанындан, мында къачып кельгендир!?
— Бельки ойледир,— Джураев меним иле разы олды,— Токътабаевке барып, къазаны бильдирген... демек, озюнинъ алчакълыгъыны анълагъан. Онынъ ичюн мен бунъа... бир иш деп бакътым. Къыскъасы, бу хусуста озюнъизде, баракта, лакъырды этинъиз. Ярын акъшам нетиджесини манъа бильдирирсинъиз!
— Лакъырды этип бакъарым! — дедим мен.
— Башкъа иш екъ. Мен кеттим. — Джураевнинъ, ничюндир, бирден кетеджеги кельди. Эм, акъикъатен, эллеримизни къатты сыкъаракъ, чыкъты.
Биз скемле устюнде къалдыкъ. Бу сукюнетте, насылдыр, бир онъайтсызлыкъ сезильди. Амма онъайтсыз вазиеттен къуртулмагъа да себеп тапыла. Токъ¬табаев кирип кельди. Ираданы корьген сонъ тутарланды. Ичери сокъулгъан сувукъ ель пол устюнде юкълагъан Карнакерьянны уянтты. Мен шу вакъыткъа къадар оны эслемей отургъаным. Къапу текрар ачылды. Босагъа устюнде демирёл хадими пейда ол¬ды. Бу къулюбеге ким кирсе — бизни корип, гизлиден кулюмсирей берди... Юзлерине бакъкъанда: башкъа вакъыт, башкъа ер тапалмадылармы аджеба деп тюшюнгенге бенъзедилер. Ирадагъа да бойле кельди, гъалиба, турды, башына явлугъыны япып, тышары чыкъты. Мен онынъ пешинден кеттим. Баракларгъа якъынлагъанда Ирада токъталды.
— Шпорларны аля чыкъармадынъызмы? — деп сорады менден, озю кулюмсиреди. Кулюмсирегенде череси къып-къырмызы олды.
— Ёкъ! — дедим мен.
—	Ничюн?
—	Бу, адий шпорлар дегиль. Командир шпорлары...
— Командир шпорлары? Сиз командир эдинъизми?
— Эбет... взвод командири эдим. Лякин меним ордудаки хызметим тез битти.
— Себеби?
— Яраландым. Мени арбий хызметке келишмей, деп демобилизе эттилер.
— Шимди насыл? Яранъыз тюзельдими? — деп сорады Ирада.
— Кимерде къызара, солкъылдап ала.
—	Демек, даа тюзельмеди, ойлеми?
Ираданынъ кедерли ве дюльбер козьлерине бакъ¬тым: «Бу къыз менден насыл яра хусусында сорай, аджеба?» — деп тюшюндим, сонъра дедим:
—	Баягъы тюзельген эди. Кене тазерди.
—	Ойле олса тедавий этмек керек.
—	Тедавий этмек... лякин насыл?
Ирада джевап бермеди. Биз инженерлер маалесине еткендже индемей кельдик. Ирада эвге кетти. Мен бараккъа.


8

Низам? Не демек олсун! Одамыз ичинде эр кунь невбетчи ола. О гедже хызметтеки адамлар ичюн, ашханеден емек кетирип къоя, чай къайната, одун кесе, оджакъны якъа ве полны сипире. Керчек, полымыз темиз олмасы ичюн оны сипирмек дегиль, демир къыргъычнен къырып, сыджакъ сувнен ювмакъ керек, лякин... бизде пол айда эки кере ювула, ювулгъан сонъ бир къач саат темиз ола, кишилер сменадан къайтып кельген сонъ кене эвельки ренкни ала.
Биз бунъа алыштыкъ. Тумбочкаларымыз къапатылмай, ичлериндеки шейлеримиз джойылмайлар... бунынъ озю кяфи. Ятакъханемизде, язылмагъан-чызылмагъан кодекс яшай. Керчек, онда мадделернинъ мыкъдары сонъ дередже аз. Сёз келими, адамны котеклешкени ичюн къабаатлав  хусусында мадде ёкъ.
Джураевнен олгъан лакъырдымыздан къач кунь кечкен сонъ, мен котекни махкюм этиджи проектини «умумхалкъ» муакемесине чыкъардым. Кроватьлар устюне багъдаш къурып отургъан эвимизнинъ эалиси меним лекциямны сабырнен динъледи, лякин агъызларыны ачып, бир шей айтмадылар. Мен, дюльгерлер барагында олып кечкен котек — айып шей экенини ве бунынъ артыкъ Джураевге ве Краснянскаягъа етишкенини сёйледим. Бу — сонъ дередже айып шей, чюнки эпимизге айдутлар  деп  бакъаджакълар, дедим.
Мен, эльбетте, дюльбер нуткъ сёйлемеге бильмейим, «мына», «анълашыламы», «демек» сёзлерини текрарлай берип, эки-учь джумле къураштырып айттым, сонъ койкамнынъ устюне отура къойдым.
— Топлашувны янълыш алып барасынъ,— деди манъа Николай. — Мадамки сен комсомолсынъ, бизни, битарафларны, тербиелемеге борджлысынъ. Топлашувда рейс ве секретарь олмакъ шарт. Реис меджлиске реберлик япсын, секретарь протокол язсын. Бу сенинъки не? Отурырмыз, лакъырды этермиз, даркъар кетермиз. Ич изи къалмаз. Не дейсинъ бунъа?
— Бир шей де, — дедим мен. — Догъру фикир!
— Ойле олса, меджлисни къапалы илян этем, — деди Николай.
Николай дюльгерлер барагындаки котек хусусында лакъырдыны тазертмеге истемегени сезильди. Чюнки бундан сонъ Архипка даа алджырайгъан киби олса, чаресини корьмекни озь бойнуна алды. Мушукъ олмагъан олса, Архипканен чатышувы не иле битер эди, бильмейим.
Дейджегим, эр кес озь ишине тутунды. Бу арада Архипканынъ нуткъ сёйлейджеги кельди.
— Котеклешювни ничюн быракъмакъ керек? — деп сорады о,— бир адам дигер адамнынъ такълетини азачыкъ сийпап алгъанынынъ не зарары бар? Буны да япмасакъ, джак сыкъысындан олюп кетермиз. Мында корьгенимиз не? Тек ашхане. Анда не бар? Бифштекс ёкъ. Де-валяй ёкъ. Антрекот ёкъ. Анъладынъмы? Ялынъыз экши къапыста... Магазин къайда? Ракъы къайда? Бир шей ёкъ... Не? Ёкъса бу Чаткъал этегинде бир монастырьми?
— Манъа бакъ, Архипка! — деди Кандыба. — Бизге сенинъ сентименталь фикирлеринъ... фельсефенъ керекмей.
Архипка бу сёзлернинъ не демек экенини анълады. Сусты.
Биз эпимиз ашханеде ашаймыз. Сабира-хала бизни яхшы бакъамы, яман бакъамы, бильмейим, лякин даима токъмыз. Этрафымыздаки къышлакъларнынъ чёллери тап-такъыр, занларда богъдай, арпа сачылмагъан, дехкъанларнынъ къурсакълары толу дегиль. Дехкъаннен лакъырды этип бакъ: «Сизде, Чар-Чакъта, ашханеде куньде учь кере аш бериле, сиз дженнетте яшайсынъыз»,— дей. Дехкъангъа догъмуш къышлагъыны терк этмек къыйын, лякин дехкъан оны быракъып, бизге келе, ер къазыджылар бригадасына ишке кире. Чюнки мында, ашханеде, куньдюз учь кере емек ола.
Дигер адиселерни де корьдик. Джураев алты колхозда балалар ичюн бедава сыджакъ аш тешкиль этти. Бу хусуста чокъ лакъырды олды. Къуруджылыкънынъ озюнде ашхане зар-зоргъа чалышкъанда, ишчилернинъ эрзагъындан къытып, колхоз балаларына емек берилеяткъаны ишитильгенде, кимсенинъ чырайы кульмеди. Амма Джураев умумий меджлисте бу февкъульаде меселени кишилерге ойле тез ве уста анълатты ки, эрзагъымыз эсабындан балаларгъа аш берилювине эр кес разы олды.
Гидромониторлардан бири: ашнен ялынъыз колхозджыларнынъ балалары темин этильсин, шахсий мулькиет саиплерининъ балаларына берильмесин, деп бакъты, парторг онынъ теклифини деръал тюзетти: «Бала-бала демектир. Эписини темин этейик!» деди. Эртеси куню алты колхознынъ балалары сыджакъ аш едилер.
Бунынъ ичюн, Архипканынъ нуткъы кийик давуш олып ишитильди.
— Мен озь фикиримни айттым,— деди Архипка,— кейфинъизге уймаса, къабул этменъиз, лякин сёзюни кери алды беллеменъиз!
Архипка къысмен акълы эди. Зевкъ, эглендже джеэтинден бизде, керчектен де, макътанмагъа шей ёкъ эди. Баракта кимерде гитара, яхуд гармонь давушлары ишитиле, амма чокъкъа бармай, тыналар. Ишчилер я ишке чыкъып кете, я да хызметтен ёрулып келе, алель-аджеле ашап, юкъламагъа ятакъоялар. Истраат куньлери гидромониторлар ве экскаваторджылар паромгъа минип, сагъ ялыгъа кете, анда магазинден апайларына о-бу сатын/п алалар. Машинистлер акъшам саргъуш къайтып келелер.
Клуб къурулаята. Не вакъыт битеджек? Кимсе бильмей, чюнки клуб план муджиби, девлет парасынен дегиль, комсомолларнынъ озь кучьлеринен... бедава къурула. Торизо онынъ диварларыны къаламакъ ичюн бир батакъ тенеке... шифер бермеди. Клуб бинасы умумий иншаатнынъ икътисады эсабына къурулмакъта. Бир кунь ярым тонна ганч, яхуд цемент тапыла къойса, Христофор, Николай, Рашид, мен  бош вакъытымызда ювурып барып, раствор ясай, бинанынъ бир кошесини, къалап ве сылап келемиз. Сонъ бираз агъач тапылгъандже беклемек керек ола.
Архипка турмуш проблемалары хусусында чокъ давалашып отурды. Оны динълеп ёрулдым. Сонъ къулагъыма Баситнинъ хурултысы кельди. Рашид тумбочка огюнде насылдыр бир мектюп язмакъта, озю ичюн дегиль, чюнки тосат-тосат башыны сол тарафкъа чевирип, Каримден бир шейлер сорай, сонъра козьлерини тавангъа тиклеп, гизлиден пычырдай, енъи келимелер тертип этерек, къалемини яваштан мерекепке батырып, башыны текрар кягъыт узерине эгильте.
Николай Кандыба койка устюне отургъан, Христофоргъа козь эте бермекте. Христофор исе тумбочкасынынъ ичини къарыштыраята. Николай беклей-беклей безди, диварда асылы гитарасыны алды, чала башлады. Биз онынъ даима чала ве йырлай берген андалузия тюркюсини чокътан огрендик. Кимерде Ни¬колай испаньол тюркюлеринден безе, юнан яхуд портегиз таверналары акъкъында икяе эте.
— Сингапурда булундынъмы? — деп сорай менден,— анда бутюн джадде отеллерден ве ресторанлардан ибарет. Керчек айтам — ялынъыз отель ве ресторанлардан. Музыка ве оюн гедже-куньдюз тынмай. Емеклер... о! Текаран даа юрсенъ — мааллелерде адамларнынъ сокъакъларда аякъ астында яткъалагъанларыны ве ачыкъ авада ач-чыплакъ омюр кечиргенлерини коресинъ. Скеледе адамлар янымыздан кечкенде «большевик», «Ленин», «корошо» деп пысылдайлар. Олар билелер... эписини билелер. — Николайнынъ пармакълары гитара теллери узеринде ойнагъанлары алда, сёзюни девам этти: — Даа не? Испаниямы? Барсе¬лона, шубэсиз дюльбер шеэр. Ялыгъа аякъ бастым дейсинъ, сени аджаип испан къызлары сарып алалар: «юр, юр, кетейик!» — дейлер. — «Ёкъ, къызлар, меним шеэрде аджеле ишим бар» — дейим. — «Ишинъ бармы? Ойле олса, кет! — дейлер. Насыл истесенъ, ойле яп: истесснъ кет, истемесенъ — кетме. Истесень тавернагъа барайыкъ!» Олар гедже-куньдюз матросларнен кезелер… Яп-яш къызлар. Я тюркю айтып башласалар? Э-э! Оларнынъ тюркюлери асретли, кедерли аэнкнен башлай, сонъундан араретленип ве шенъленип кетелер.
Николай сабыр эталмады. Кене тюркю сёйледи. Юксек дуйгъунен сёйледи. О испан сёзлерининъ сонъларыны созып йырламагъа севе. Лякин тек бир йыр... сёйледи. Христофорнынъ сандыкъ ичинден китап чыкъараяткъаныны корьген сонъ, музыкаль момент битти.
Христофор аркъасыны янтайтып, китапны козьлеринден узакъта тутып — чюнки ярыкъ гъает зайыф эди — окъуй башлады. Николай сусты — динъледи. Христофор дудакъларыны бурюштире, козюни къысып ала... Николай бакъып отура. Сонъки дёрт йыл ичинде Христофор пек денъишкен... шимди эследим. О атешли арекетлер, шенъ кулькюлер къайда? Кенъ омузлары ашагъы саркъкъан, тик ве тюзгюн мучеси чёке башлагъан.
Рашид мектюбини битирген сонъ, меним яныма келип отурды.
— Бир адам котеклешсе... менимдже, башына сопанен урмакъ керек,— деди о,— хусусан, мына бунынъ,— козьлерининъ арекетинен Архипканы косьтерип,— па-ат этип.
Архипка пенджереден тышары бакъып, индемей, рузгярнынъ инъильтисини динълемекте. Бельки Ра¬хиль келир, бельки де бу ерден кечип кетер, деп беклемекте.
— Ира... сен, не? Киевсинъми? Акъылым етишмей,— деди Рашид,— онынъ кишиси бар. Мен билем. Турсунов... Вахид Турсунов. Электрик болюгининъ башлыгъы. Шимди командировкада. Ираны севе. Тур¬сунов Ташкенттен Ирадагъа багъшышлар кетире. Манъа Сабира хала айтты. Ира айнеджи къыз. Багъшышларны къабул этмеген. Шимди Турсуновкъа эр кунь мектюп ве телеграмма ёллай.
— Мумкюн дегиль. Ялан айтасынъ! — Кандыба иддетленип айкъырды. Христофор исе ачувланып, китапны кровать устюне атты. Эр вакъыт ойле ола. Кандыба китаптаки шейге инанмаса, баса къавгъа эте.— Ася ничюн къалмады? Ничюн чыкъып кетти?
— Мен санъа о ерини окъугъан эдим... Агъасы алып кеткен.  Христофор онъа сабырлы-сабырлы анълатты. Николай къызышты.
Дава Тургеневнинъ «Ася»сы устюнде эди.
— О не? Эсире эдими? — Кандыба, аз къалды, Христофорнынъ гъыртлагъына япышаязды. — Дели къыз... Бойле худжур севги олсунмы? Адресини бильмегени не? Мен къызнынъ еринде олсам...— О печканынъ янына кельди, одунларны къарыштырып бакъты, сылакъ экенлигини корьген сонъ, ачувланды... Къакъырып полгъа тюкюрди, сонъ кетип койкасы устюне йыкъылды.
Печканынъ къапагъы ачыкъ къалгъан сонъ, дам устюнде увулдай берген ель трубагъа кирди, баракнынъ ичи тютюнге толды.
Архипка, дюньяда не къадар песнут сёз олса, эписини джыйыштырып, бизни сёгерек, печканынъ огюне ювурып барды, саксаул парчасынен тюртип къапакъны япты, сонъ аягъынен тепип къапуны артынадже ачты. Кандыба, Карим ве Рашид онъа шубэли-шубэли бакътылар: — Делирдими, не? — деп тюшюндилер олар, сонъ меселе анълашылды. Христофор асыл да сесини чыкъармады. Гедже иштен къачып кеткенинден берли Архипканен лакъырды этмей эди. Бассараба да индемеди. Асыл да сийрек лакъырды эте.
— Санъа енъи хабер айтайыммы, Рашид? — деди Архипка, отургъан еринде,— манъа машинистлер мектебине язылмакъны теклиф этелер,— сонъра Николайгъа чевирильди,— не дейсинъ, Коля?
— Санъа мектепнинъ не кереклиги бар? — деди Кандыба,— шай да улемасынъ!
— Мен шпал ташымакътан бездим,— деди Архип¬ка. — Шаадетнаме олмаса, рычаг башына къоймайлар.
Рашид гизлиден Архипканынъ артына кечти.
— Архипка ничюн мектепке кирмек истей? Билесинъизми? — деп сорады,— мен билем. Начальник олып, юкъары мааллеге кочьмек... сыгъыр алмакъ, Рахильге эвленип, тынч яшамакъ истей... Ойлеми, Ар¬хипка?
Архипка ырджайды.
— Кимге эвленмек?
Ачыкъ тургъан къапу босагъасы устюнде Рахиль пейда олды.
— Мына, бунъа! — Рашид башыны къапу бетке къакъытты. Эпимиз шакъылдап кульдик: «Борюни анъсанъ — таягъынъны азыр тут!»
Рахиль кулькюге къулакъ асмады.
— Пек сыджакъландынъызмы, не? — деп сорады о. Ичери кирип, къапуны къапатты.
— Архипканынъ буртюкли бетини корьмесенъ, эки дакъикъа отуралмайсынъ, — деди Кандыба.— Безмединъми ондан?
— Архипкадан безмек олурмы? — Рахиль ясама гъурур иле онынъ кроватына догърулды.
— Кильсеге бардынъызмы? — деп сорады Кандыба.
Рахиль джевап бермеди. Эгилип, Архипканынъ къулагъына бир шейлер пысырдады. Сонъ башыны тёпеге тикледи.
— Кильсеге? — тааджипленип сорады. — Ничюн?
Къыз, кофтасынынъ тышкъа асылып къалгъан уджуны юбкасынынъ ичине тыкъты, кольмегининъ астында джойылып кеткен кучюк кокюслерине кедерли бакъты элини первасыз алда саллап, кровать устю¬не отурды.
— Акъайгъа чыкъа бермектен ёрулдым,— деди о. — Бекярлыкъ яхшы. Эльбетте, Архипка разы олса, бир кере даа эвленип бакъмакъ мумкюн.
Мен оны аджыдым, чюнки сонъки сёзлери — юректеки агърынен чыкъкъан сёзлер эди.
Архипка элини онынъ омузы узерине къойды. Ра¬хиль секирип аякъкъа турды.
— Бу баракнынъ ичинде экшип-пукшюп отургъанынъыз не?— деди о,— ашханеде эки баян, бир гита¬ра... ур патласын, чалалар. Барып, бир-биримнзнинъ боюнларымызгъа асылсакъ, бетон полны бираз таптасакъ, не ола?
Къыз чыкъты. Онынъ артындан Архипка ювурып кетти.
— Э! Я мен? — Николай гитарасыны къакъып алды. — Экшип-пукшюпми? Ё-о-къ! Мен де кеттим.



9




Мектюп алдым. Селиме узакъта, Ор къапу бетте, эмджесининъ эвинде апансыздан вефат эткенини язалар.
Бир кунь эвель пек шенъ экен... Джевдеттен мектюп кельмедими? — деп сорагъан. Заваллы Селиме... не мен онъа, не о манъа ич бир вакъыт мектюп язгъанымыз ёкъ. Корюшмегенимиз исе чокъ вакъыт олды. Мен онынъ хатрине насыл этип кельдим аджеба? Акъшам эмджесининъ кельгенини беклеген. Эмджеси къоюнджылыкъ совхозында ветеринария экими хызметинде олып, инсанлардаки бутюн хасталыкъларнынъ да шифасыны булуджы адам экен...— эмджеси кельген сонъ, къыз ондан бир мешребе шарап истеген... ве учь киши олып, муабетлик эшкъына ичкенлер. Ичкен сонъ, эмджеси тюшюнджели алда башыны саллап алгъан, сонъ къарысына «Селименинъ чырайы мени раатсызландыра...» деген. Гедженинъ бир вакъытында енгеси къызнынъ худжур давушнен къычыргъаныны ишиткен.
Бу, Селименинъ гуль киби саф, къабаатсыз омюрининъ ниаети экен. Койимизде анасы бу хаберни ишиткен сонъ, бизим эвге кельген, анама эписини сёйлеген. Амма къызнынъ бабасына бир шей айталмагъан.
Агъамнынъ мектюби мени пек кедерлендирди. Койимизни хатырладым. Онынъ сокъакълары бою доланаяткъанымны корьдим. Эвимизнинъ къапусы огюндеки айланчыкъ сокъакъ иле дереге тюшеяткъанда, айланып артыма бакътым: софада анам отура. О, артымдан бакъып, оглюгинен козьлерининъ яшларыны силе. Ёлума девам эттим. Эвлернинъ пенджерелеринден, багъчаларнынъ исарлары тёпесинден, аралыкъ къапулардан койдешлер манъа кедерли-кедерли бакъалар. Олардан бириси: «гъарип Джевдет... севгили къызынынъ олюми ичюн, ким биле, не къадар янып-куймектедир...» — дей.
Койде булунгъан олсам, эльбет де, ойле олур эди. Бу хабер Ташкентте, бизим институтнынъ ятакъханесинде де яныкълы ислер догъурыр эди.
Акъылымда... студентнинъ бири, севгили къыз¬нынъ вефат эткени хусусында мектюп алгъанда, зияде къасеветленген эди. Лекцигъа бармады. Коридорлар боюнда сесиз-солукъсыз доланды юрди. Ёрулгъан сонъ кроватына ятып, тюшюнди. Къомшу корпуста яшагъан къызлар келип, яныкътан олюп къалгъан бу йигитни сейир этти, атьта агъладылар.
Шимди мында, барак ичинде, манъа да бир де-бир кишиге дердимни айтмакъ керек, эди... лякин кимге? Стол башында Эльпидеге мектюп язмагъа къурундым. Агъамдан мектюп алгъанымны, къызнынъ вефат эткенини яздым. Яндым-якъылдым, амма козьлеримден яш чыкъмады. Тек, гонълюмнинъ узеринде бир бурюшик даа асыл олгъаныны сездим. Эльпидеге буларнынъ эписини яздым. Бу мектюбимде онынънен, ильки дефа оларакъ, бир дост сыфатында лакъырды эттим. «Шимди меним, сенден гъайры, якъын кишим ёкъ,— деп яздым.— Эльбет де, яхшы йигитлер барлар... сёз келими, Рашид, Христофор, Карим, Николай. Лякин мен оларнынъ огюне барып, дердимни айтып оламам. Селиме вефат этти... ишиттинъизми? демеге меджалым етмез. Бу сёзлерни сёйлемек ичюн ялынъыз санъа базнам оте». Ондан сонъ мен Эльпидеге айланма канал хусусында да эки сатыр яздым... О меним не ишнен мешгъулъ экенимни бильмек ке¬рек. Ойле дегильми?
Конвертни япыштырдым, почта болюгине алып кеттим. Ящикке къойгъан сонъ хатриме тюшти... мектюпнинъ сонъунда: «козьлеринъден оперим» — деп яз¬магъа унуткъаным.
Эльпиде эвеллери меним мектюплеримде «козьлеринъден оперим» деген сёзлер мытлакъа олмасыны талап эте эди. Мен исе язгъанда «козълеринъден опе¬рим»... деп язмагъа унутмай эдим. Олгъаны-оладжагъы эки сёз... лякин бу севгимизнинъ символы олыл къалгъан эди.
Символ... севги! Аджаип сёзлер! Лякин бунынъ энди не файдасы бар? Асыл да, Эльпидего шимди ни-чюн мектюп яздым? Шимдики Эльпиде, дёрт сене эвельки Эльпидеми?
Бойле яныкъ ве кедер ичинде барактан чыкътым. Ашханеде Христофорны расткетирдим. Уйлелик емегини ашап битиреята эди.
— Архипка акълы экен,— деди о, менюда язылгъан «гуляшны» корьсетип,— бизни ненен сыйлайлар... коресинъми? Озюнъ «енгиль кавалериясынъ!» Ничюн бир чарелер корьмейсинъ?
Мен кухня бетке... аш алмагъа кеттим. Биринджини, экинджини, учюнджини — эписини бирден кетирип стол устюне къойдым. Учюнджиге, адети узре, кок ренкли къою боткъа берелер. Онъа кисель дейлер.
— Эльпидени корьмек истейсинъми? — деди манъа апансыздан Христофор. Отюм патлайязды.
Албу исе, Христофор онынъ енъи сюретини алгъан, озюнинъ дюльбер къыз къардашынен, тек меним дегиль, башкъаларнынъ да огюнде макътанаджагъы кельген. Эльпиде беяз антернен чыкъкъан. Череси тынч ве мискин. Оны бойле дургъун ич корьмеген эдим. Даима атеш, фуртуна эди, Янында хош корюмли йигит бар. Галстугы еринде кобелек. Куледжегим кельди. Атьта кульдим де. Батумда яшагъан бутюн киевлер, учь къара айгъыр екили тачанканынъ устюне отурып, боюнларына кобелек такъып ресим алдыралар. О декоратив атлар меним вакътымда да бар эдилер. Базар янында... Бирисининъ янбашы та о вакъытта азачыкъ къопкъан эди, ойле де къалгъан. Ресимде корюнип тура.
Христофор мени, ашап битиргендже, бекледи, сонъ берабер чыкътыкъ.
Суретке озюм де тааджиплендим...— деди Христо¬фор.
Мен джевап бермедим.
— Кейфинъ бозукъмы, не?
— Менимми? Ёкъ!
— Ялан айтасынъ. — О Эльпиденинъ лакъырдысыны девам этти,— меним ичюн тесадюфий шей. Лякин буны беклемек мумкюн эди. Йигитнен Краснодаргъа кетеджегим, деп яза. Аптекада чалыша экен. — Бойле дегенде, Христофорнынъ давушында азачыкъ гъурур биле сезильди.
«Сен онынъ насыл киши экенини къайдан билесинъ...— деп тюшюндим мен. — Иджзаджымы? Нижникми? Бунынъ не эмиети бар? Тек севги олсун...»
Акъылыма кене Селиме кельди. Богъазыма бир шей тыкъылды, нефес алмасы къыйынлашты. Союнмай, койка узерине яттым. Сукюнет ичинде юрегимнинъ дукюльдисини ишиттим... худжур шей. Сонъра Христофор ве Николайнынъ яваштан бир шейлер хусусында пысырдашкъанларыны сездим. Дигер якъыма айландым, огюмде Николай турмакъта эди. Олар юрегимдеки кедер ве асретни анълагъанлар.
Не къадар вакъыт кечти? Бильмейим. Юкъу ичинде:
— Зарары ёкъ, эр шей кечер кетер...— деген давушны ишитип, уяндым.
— Тур, Джевдет!— Николай омузымны силькитмекте эди,— эр кес кетти. Сен къалдынъ!— Яткъан еримде керилип ве эснеп алдым, зорнен козьлеримни ачтым. Вуджудым парча-кесек, аякъларыма демир путлыкълар багълангъан киби. «Бу не демек? Хасталандыммы мен?»
— Кеттик, кеттик!..— Николай аягъымдан тутып чекти. Чызмаларымны зар-зорына кийдим, фуфайкамны омузларымнынъ устюне алып, онынъ пешинден чыкътым.
— Акъылсызсынъ сен...— Кандыба къулакъкъа хош кельмеген бу сёзлернен меним гонълюмни алмакъ истеди,— бир шейден хаберинъ ёкъ.
Менимми? Эльбет де... Мен: «Таверналарда мадера ичмедим. Тореадорларнынъ курешини сейир этмедим» дейджек олдым. Пешман эттим. Бу не ичюн? Неге керек?
«Мавы къая» янындан кечкенде, эр вакъыттаки киби, бунарлы пенджереден ичери козь эттим, кимсе ёкъ... Ялынъыз чёюн печка къып-къырмызы олып яна бермекте эди. Демир ёлгъа якъынлагъанда Токътабаевке расткельдик. О, къалын пармакъларынен мыйыкъларыны бура берип, шпаллар бою далгъын адымламакъта эди. Бу кейфи бозукъ экенлигинден делялет.
— Тез олунъыз!— деп къычырды о бизге,— бу на¬сыл юрюш? Бугунь къайда барсанъ, асабий давуш ишитесинъ. Насыл шей?
— Таш-къая... ер къазылмай!— деди Христофор,— не япаджакъмыз?
Экскаваторнынъ машина болюгинден Алмазов чыкъты. О энди сменаны къабыл эткен.
— Месулиетсизлик... зиянкярлыкъ. Башкъа шей дегиль...— деп айкъырды о,— дёрт саат чалышмай тур да, ер патлатыджылярны чагъырма... Акъылгъа сыгъаджакъ шейми? Ира кельген, къавгъа этип кеткен.
Къавгъадан не файда?— Алмазов бойле кергин шараитта биле къызышмамагъа тырышты. Текрар комп¬рессор болюгине кирип кетти, ондан сонъ давуш ачыкъ ишитильмеди.
— Не япаджакъмыз?—деп сорады Рашид, Андрей Захаровичке кирип,— кене атеш якъаджакъмызмы?
Алмазов насыл джевап берди, бильмейим. Бир талайдан сонъ ерге тюшти, Рашиднинъ къолчакъларыны алып кийди, троскъа асылып, озен ялысына энди. Биз онынъ пешинден кеттик. Астта къалын таш табакъасы сезильмекте эди...Бир уджу чукъурдан, ер астындан Чар-Чакъ бетке, дигер уджу къырнынъ астында гизленмекте. Биз озен бою юкъары юрдик.
Баягъы юрген сонъ, къаранлыкъта Алмазовны гъаип эттик. Буюк ташларнынъ уджуны тапмакъ истеп, къыргъа тырмаштыкъ, къайтып дереге тюштик, балчыкъкъа баттыкъ. Топракъ обасы устюнде бизни Алмазов беклемекте эди.
— Йигирми метр узакъта таш ёкъ,— деди о.
— Мен де о фикирдем...— Архипка бунарлы ве къырмызы козьлерини эллери иле ортип, кульди,— Николай разы дегиль.
— Отурмакънен иш битмез,— деди Андрей Заха¬рович,— енъи ёл ясап азырламакъ керек.
Ясап азырламакъ... Я рельс етеджекми? Машинист куськюн черелеримизни корип, бизни оплады, пиязлады.
— Бир саат къыйналаджакъмыз,— деди о бизге,— олгъаны-оладжагъы. Сонъ сабагъадже атеш башында къызынаджакъсынъыз. Машина ишлейджек.
Онынъ фикири догъру эди. Машинист экенлиги ичюн дегиль. Зийреклиги ичюн. Захаровичнинъ дегенини япмасакъ, сабагъа къадар бош отураджакъ, сонъ, Карим дегени киби, пармакъларымызны бурунларымызгъа тыкъып бараккъа къайтаджакъмыз. Эгер биз¬ни ёлда Ирада коре къалса, башымызгъа не къадар мыскъыл ве опьке ягъаджакъ билесинъизми? Элъбетте, бу чыкъымсызлыкъ ичюн эр кестен зияде инженер Шадманова месуль. Амма кульмеге кельгенде о, эп-бир кулер.
Ерни тегизледик, рельслерни ве шпалларны ерлештирдик, болтларны сыкътыкъ. Алмазов ве Рашид де ишледилер. Энъ зевкълысы Архипка олды. Иш башламаздан эвель кимсе оны еринден къыбырдатамады. Башлагъан сонъ, озюнинъ арзусына акс оларакъ къызышып кетти. Амма Архипкада ер къазыджы ишчиге хас къабилиет ёкъ: кирканы башынынъ тёпесине котере, ерге ургъанда, озю кирканынъ сапы устюне ята, не ерге ургъаныны козьлери корьмей, такъаты бётен сарф олуна. Озю тез ёрула, сонъ Джураевтен тутып, Краснянская ве Торизогъа баргъандже, бутюн етекчилерни сёгюп чыкъа:— «Оларгъа къуруджылыкъкъа реберлик япмакъ дегиль, Алай базарында сузма къурт сатмакъ керек» — дей. Эпимизден салмакълысы Христофор.
Йигирми метр месафелик демирёл... оны къурмагъа эки бучукъ саатлыкъ вакъытымыз кетти. Ниает, машинаны ерлештирдик. Андрей Захарович рычагны басты, тёпеде асылып къалгъан ковш ашагъы энди, тишлери ернинъ ичине кирди.
Экскаватор ич де токътамай ишледи. Саба маши¬нист Семен Агапов кельди. Азыр участканы корип, севинди. Борткъа минди, рычаг башында даа турмагъан Алмазовкъа пек къычырып, деди:
— Сагъ ол, Андрей! Башкъасы олса, буны япмаз эди. Бельки акъылы да етмез эди.
Бу тешеккюр меним къулагъымны йырткъан киби олды. Не? Биз эстрада театридемизми? Николай исе бунъа башкъа тюрлю бакъты.
— Кишиге саташа берме,— деди о,— Агапов незакетли киши. Сиз, шакъаллар, тербие корьмегенсинъиз! Меним хош сёзлер ишитеджегим келе.
— Агапов рычагнынъ башына отургъаны он дакъикъа олдымы-олмадымы, компрессорнынъ астындан къап-къара тютюн чыкъты. Агаповнынъ бети мос-мор олды. Машинаны токътата къойды.
— Даа не?
Мен Андрей Захаровичке бакътым, о, резина чызмаларыны чыкъарып, озюнинъ ишчи потюклерини киймекте эди. Демек, иш ялынъыз демир ёлда, ялынъыз троста дегиль экен... Моторнынъ озю гузель чалышмакъ керек экен — деп тюшюндим мен.
О девирде бутюн Озьбекстанда эки гидроэлектро¬станция бар эди. Бизге энъ якъыны Къадырья. Андан бизге юксек вольтлы ток келе. Ток кимерде денъише, бунынъ экскаватор моторларыны буюк тесири ола. Къарардан зияде къызалар. Онынъ ичюн биз, нижниклер, монтёрлар, смена инженерлери Шадманова ве Джураев — эпимиз электрик теллерине ве кабельлерге даима козь-къулакъ олып юремиз; элек¬трик кучю олмаса, экскаватор чалышмай. Турсунов цехте моторларны баштан-аякъ дагъытып, сонъра янъыдан джыйып къойгъан.
Баш Дугюмде моторлар чокъ ишлетиле. Бетон заводында, асма ёлда, машина цехинде, мескен къуруджылыгъында, эписинде, эр шейни электрик кучю аль эте. Бу вазиетте къуруджылыкъ графиклерини вакътында эда этмек мумкюн дегиль. Вахид Турсунов электрик станциясына донатма кетирмек ичюн Днепрге кеткен.
Станциянынъ бинасы азыр. Донатма шимди келип башлай. Оны сагъ ялыдан сол ялыгъа, ич бир тюрлю невбетке риает этмей, кечирелер. Социалист шеэрчикке ташыйлар, амма Турсуновнынъ озю аля корюнмей. Мында электрик энергиясына бир шей олса, деръал Турсунов анъыла. Шимди де ойле...
— Смена аджыныкълы башлады. Ниаети насыл олур экен?— деди кимдир.
Айланып бакътым: Джураев. Не вакъыт кельгенини сезмей къалдым. О, тери пальтосынынъ енъини котерип, саатына бакъты.
— Бизге эвге къайтмакъ керек. Къайталмай турамыз. Агаповнынъ моторы къызгъаны ичюн гуя биз къабаатлымыз...
— Сен чалышкъанда мотор къыздымы?— деп сорады Джураев Алмазовтан ве озь-озюне деди:— Турсунов тез кельсе экен... Бу азаптан къуртулыр эдик!
— Ёкъ,— деди Алмазов,— бизде мотор къызмады. Сменанынъ башында тутарланды. Сонъ гузель кетти.
— Бойле шейге джаным агъыра,— деди Агапов,— янъы къызышкъан вакъытта...
Джураевке козь эттим. О бир шейлер акъкъында тюшюнмекте эди. Бир шейлер япаджакъ. Эбет-эбет! Мен Джураевнинъ энъ муреккеп, энъ агъыр вазиеттен къолай-къолай чыкъмагъаныны бильмейим. Шимди де машина болюгине кирди, элини моторнынъ устюне къойды... къойды дегендже, чекип алды — пек къызгъан.
 
— Чуллар... сылакъ чулларнен сарынъыз!— деди Агаповгъа.
Чуллар эвеля пышылдай бердилер, сонъра тёпеге був котерильди. Эльбет де, бу — белядан къуртулув дегиль эди.
Джураев хайли вакъыт моторгъа бакъып турды. Сонъ ерден фанера парчасы алды, кебапчылар киби, моторнынъ устюне саллап бакъты. Череси бирден денъишти. Бизим якъкъа бир козь ташлады, фанераны даа кучьлю саллагъан сонъ тахтаны ерге быракъты.
— Башланъыз ишке! Чулларны сыкъча денъиштире беринъиз. Бугунь бойле япып бакъайыкъ, ярын бельки вентилятор тапармыз.
Бу энди меселенинъ чезилюви эди. Турсунов кельген сонъ экскаватор моторы устюнде вентилятор тургъаныны корип, айретте къалды.
— Эшкъ олсун Джураевке! Бизим акъылымыз бунъа етмеди!
О йыллар — енгиль йыллар дегиль эдилер. Заводларымыз экскаватор чыкъармагъа янъы башлагъан девир. Моторлар аз, етишмейлер. Оларны ишлетмек ичюн чешит усуллар тапмагъа меджбур эдик: «чуллар», «вентиляторлар»... Кулюнчли шейлер. Моторны салкъынландырмакъ ичюн вентилятор къоюв... бунъа насыл кешф дейлер? Лякин башкъа чаре ёкъ эди.
Мен эминим ки, Магнитка, Кузнецк, Чар-Чакъ олмагъан олсалар — бугуньки Куйбышев девлет элект¬рик станциясы, адымлайыджы экскаваторлар, кибер¬нетик машиналар, ернинъ суний ёлдашы ве фезадаки гемилер де олмаз эдилер. Биз оларны та о сенелерде ясап башладыкъ. ...Эвге къайткъанда демирёл кечиди янында Ираданы корьдим. О, ер патлатыджы ишчилер арасында — эллерини саллай берип, джиддий лакъырды этмекте эди. Трансформатор будкасы артында токъталдым, онынъ арекетлерине бакъып турдым. Череси ёргъун, асабий корюнди. Комбинезонлы яш кишини тызыкътырмакъта.
— Материал бердим. Адам ёлладым. Ничюн ерни патлатмадынъыз? Сизден сорайым: ничюн вазифени эда этмединъиз? Сизинъ месулиетсизлигинъиз себебинден эки смена ишсиз отурды. Бу зиянкярлыкъ дегильми?— О сенелерде пек чокъ нукъсанларымызгъа зиянкярлыкъ дей эдик.
Комбинезонлы киши, сонъундан анълагъаныма, ко¬ре, ер патлатыджылар бюросынынъ башлыгъы экен. О, Ирадагъа бир шейлер анълатмакъ истеп, ыдырна, Ирада фурсат бермей.
— Ялан! Аммонал етерлик эди. Меселе джезасыз кечип кетер беллеменъиз. Краснянскаянынъ огюне озюнъиз джевап береджексинъиз!
Ер патлатыджылар, омузларында алетлери, Чатал чинар бетке кеттилер. Артларындан комбинезонлы Киши джёнеди. Башы ашагъы саркъыкъ эди.
— Паровоз машинистине айтынъыз, патлавлар вакъытында телюке давушы берсин,— деп къычырды Ирада.
Мен будка артындан чыкътым, демир копюр устюнден кечеята эдим, астта, канава ичинде къап-къара, майлы сув голленип яткъаныны корип, этим-теним чимирдеди: бу не чиркин сув? Дёрт-беш адым илери юрген сонъ, артымда аякъ давушлары ишиттим: Ирада.
— Джевдет, менден къачасынъызмы, не? 
Адымларымны явашлаттым.
— Сонъ, насыл? — деп сорады къыз. — Эльбетте, бутюн гедже атеш башында эдинъиз... «Али баба ве къыркъ айдут», ойлеми? Бу иште ер патлатыджылар къабаатлылар. Конгломератны тюневин патлатып, ерни азырлап къоймакъ керек эдилер. Япмагъанлар...
— Биз чалыштыкъ,— дедим мен. 
Ирада манъа худжур-худжур бакъты.
— Инанмайсынъызмы? Андрей Захарович къая янында йымшакъ ер тапты. Биз экскаваторны арткъа джылыштырдыкъ. Сабагъа къадар чалыштыкъ.
— Керчекми?— череси шенъленип кетти,— машшалла Алмазовкъа! Бутюн сменада бир акъыллы адам тапылгъан.
— Сиз корюнмединъиз, Ирада!
— Меним ериме Джураев чыкъаджакъ эди. Оны апансыздан обкомгъа чагъыргъанлар. Токътабаев исе бу хусуста манъа бир шей айтмады.
— Турсунов дегенлери ким?— деп сорадым мен. Бу сёзлер агъызымдан насыл чыкътылар, дуймай къалдым.
Ираданынъ бенъзи тюрленди. Къашлары къач дефа тёпеге котерилип, ашагъы эндилер. Индемей эппи юрди.
— Сиз бильмейсинъизми? — деди, ниает, манъа,— инженер. Вахид Саматович. О сизге ничюн керек олды?
— Шай, озюм сорадым. Буюк мутехассыс дейлер. — агъызымны тез-тез къапатмагъа ашыкътым.
Лакъырдыны чолпа башладым, насыл битиреджегимни бильмедим. Турсуновкъа не вакъыт къоджагъа чыкъаджакъсынъыз деп де сорайыммы?
Сустым. Сукюнет Ирадагъа тесир эттими — ёкъмы, лякин умютсизден манъа якъын кельди, элини омузым устюне къойды... къойды дегенде, къолтугъы астындаки папкалар ве тыгъырыкълы кягъытлар ерге тюштилер.
— Джевдет! Сизге, Турсунов кельди, деп ким айтты?
Мен тааджиплендим.
— Не? Турсунов кельдими?— къайтарып ондан сорадым,— меним хаберим ёкъ.
Эгильдим, кягъытларны топлап алмагъа ярдым эттим. Ирада кевдесини догърулткъан сонъ, козьлерини узакъкъа тикледи.
— Вай, Краснянская келеята... мени сёгеджек. Билем... лякин, о акълы.
— Эр кес, эр иште Краснянскаяны акълы коре...— дедим мен,— тааджипли шей.
— Эбет... о даима акълы. Озю Днепрден кельди. Акъайы анда баш энергетик экен. Бир дефа, баарьде, Неэрде сув толып-ташкъан вакъытта, кучьлю рузгяр...— манъа бу тарифны, Анна Яковлевна иле чалышкъан инженерледен бири... а — сиз айткъан Турсуновнынъ озю икяе эткен эди. — Краснянскаянынъ участкасындаки бинълернен адамлар ташны-топракъны, къумны чувалларгъа толдырып, аркъаларында ташыйяткъан вакъытта онъа: акъайынъ эляк олды дейлер. Акъайы электрик ёлундаки буюк къазанынъ огюни алмакъ ичюн тырышкъанда юксек вольтлы электрик тели къопып, устюне тюше. Анна Яковлевна: «сагъ къалувы мумкюнми?» — деп сорай. Онъа: «Ёкъ, сагъ къалувы мумкюн дегиль» деп джевап берелер. Ондан сонъ Анна Яковлевна эки инженерни чагъырып, «бир дакъикъалыкъ ишим бар» деп, кете. Ярым саат кечкен сонъ эвине къайтып келе ве бир кунь — бир гедже тышары чыкъмай. Иште, Анна Яковлевна ким!
Ирада къолуны юксекке котерип, саллады.
— Шимди ба-раа-м — деп къычырды о, сонъ лафыны девам этти.— Мени озь къызы ерине коре. Пек севе. Менде онъа алышып къалдым.
Шай деген сонъ «Мавы къаягъа» догъру ювурып кетти. Мен артындан бакъып турдым. Бакъкъанымны сезди, манъа айланды.
— Джевдет!— деп къычырды о. Мен башымны салладым. — Билесинъми, не?
— Ёкъ!
Ирада шах-шах этип кульди.
— Бугунь акъшам, вакъытынъыз олса, саат едиде Чатал Чинарнынъ янына келинъиз! Мен сизни беклерим.
О арыкътан атлады, демир ёл четинден ювурып кетти. 
Аркъамда эркек давушы ишитильди.— Христофор.
— Сабур эт,— деди Христофор,— меселе бар.
— Сен меселесиз олмайсынъ...— дедим мен. Тааджипленип, токъталдым,— къана, айт!
— Шимди Николай кельсин де... сонъ! 
Авучым ичине, бир сыкъым махорка къойды. Си¬гар якътыкъ.
— Я, барып та, кестирме ёлнен кеткен олса? Архипканен котеклешип отурмасынлар!— деди о. Сусып турды, сонъ елькесини сол якъкъа къакъытты.
— Яхшы йигит, пек яхшы йигит,— деди о, Ни¬колай акъкъында,— намуслы... пек намуслы киши. Ялан сёйлеген адамгъа чыдап оламай. Ич чыдап оламай!
Христофорнынъ базан, эр вакъыт дегиль, бир ибарени эки дефа текрарлагъан адети бар эди.
— Мен Николайны Батумдан билем...— деди Хри¬стофор,— бир кунь, сабалеин, бир къаде мускат ичейим деп Самсон эмджеге кирген эдим. Буфетчи — къарт урум... ишлегенде фелемек киби айлана. Пианиноджынынъ озю, яхуд кеманеджи. Керчек... кеманеджи дегенде, Батумгъа мешур Михаил Эрденко кельген эди. Кеманесинен нелер япмагъан эди? Мен агълап йиберген эдим. Валлаи-билляи, инанасынъмы, Джевдет, агълагъан эдим. Самсон эмдже де агълагъан эди. Эбет, къарт буфетчи Самсон Ферьяди, уфакъ бала ки¬би агълагъан эди. Амма Эльпиде, ялынъыз Эльпиде агъламагъан эди. Кичкене къызчыкъ, музыкадан не анълая биле эди?
Къыскъасы, Самсоннынъ буфетине кирдим; теразе огюнде адамлар туралар... танышлар. Ялынъыз бир адамны ильки корюшим. Мазаллы яш киши. Матрос, там манасы иле... тюзгюн муче, яныкъ чере, чевик арекетлер, мавы козьлер — эписи: матрос-матрос, деп туралар.
«Бир къаде шарап ичесинъми, къардаш?» дедим матроскъа ве гизлиден Самсонгъа козь къыптым.
Шай деген сонъ матрос манъа: «Мумкюн, берадер!» — деп джевап берди ве кулюмсиреди... Бизим батумлылардан башкъа, бойле кимсе кулюп оламай. Бирер къаде ичтик. Матрос «бу бизимдже олмады, берадер! — деди. — Балабанджа савут ёкъмы?» Самсон эмдже ичериден агъач мешребелер алып чыкъты. Мешребе дегиль, пелит агъачындан ясалгъан, саплы кучюк фучылар.
«Иште, бу — башкъа меселе...» деди матрос. «Бу бизимдже!»
Агъач мешребелерни толдырып, бирер дане ичтик. Сонъ онъа шеэрни зиярет этмекни тевсие эттим. О манъа: «саильге барсакъ даа яхшы олур эди» деди.
Бу арада семаларданмы, ер астынданмы, гъает хош сес ишитильди. Мен тёпеге бакътым, брезент таваннынъ йыртыгъындан мавы кокни корьдим. Динъленип бакътым. Сес тёпеден кельмей эди. Козьлеримни коктен-ерге догърулттым, янашамда — къырмызы мешинли налынлар ичннде, пармакъларынынъ тырнакълары къыналы, юксек бичимли, тюзгюн аякълар турмакъта эдилер.
«Риджа этем, манъа учь фунт хурма чекип беринъиз!»— деди аякъларнынъ саиби.
Назарымны юкъары джылыштырдым. Бизим янымызда къылабдан сачлы, денъиз киби мавы козьлю къыз турмакъта эди. Онынъ устюнде йипек бриджи олып, беяз кофтасы аркъасыны тамамиле чыплакъ къалдырып, кокюслерининъ уджларыны ортмекте эди.
Къызнынъ Батум кунеши алтында кербар киби къызаргъан аджаип тернсине козь эттим. Къыз манъа ойле дюльбер назар быракъты ки, истесенъ — олъ, истесенъ — къач!
«Баш устюнде, ханум...— деди къарт Самсон. Урум дюльбер къадынларнен лакъырды этмеге уста эди,— джанынъыз не истесе, оны бермеге мумкюн!» — Буфетчи хурма чекмеге башлады. Хурманы чеккен сонъ картон къуту ичине къойды, йипнен багълап, къызгъа узатты.
Бу арада матроснынъ бири, къоюн джебинден бир топ пара чыкъарып, Самсоннынъ огюне атты.
«Самсон эмдже,— деди о,— хурманынъ парасыны менден алынъыз».
Ярабби!— Батумдаки урумлар бир шей олса, бойле хытап этелер.— Не беллейсинъиз? Къартнынъ огюне параны аткъан киши, ярым саат эвельси менимнен мускат ичкен денъизджи эди.
Эбет, Николай Кандыба эди. Онынъ сёзлерини ишиткен къыз сескенди... юзю къып-къырмызы олды. Имдат арар киби, этрафкъа бакъынды. Кимсе индемеди. Эр кес эйкель киби сусмакъта, ишнинъ ниаетини беклемекте эди. Сонъ къыз матроскъа чевирильди.
«Бу не демек ола? Меним алгъан хурмамнынъ парасыны ничюн сиз бересинъиз?»
Амма денъизджи озюни джоймады. Мавы козьлерини къызгъа догърултты. Къызнынъ исе сол къашы юкъары котерилип кетти.
«Риджа этем, мени динъленъиз...» — матрос, аз къалды, агълайджакъ эди. Бизим Николай... Айса! Кандыбанынъ озю.
— «Ханум! — деди о,— дёрт куньден сонъ мен Бразилиягъа кетеджегим. Башыма, ким биле, насыл беля келеджек!? Океанда фуртуна, пиратлар... билесинъизми? Узакъ ёлгъа чыкъув арфесинде сизге хошнудлыкъ эдиеси такъдим этмек истейим. Немселер бунъа: кляйде фройде1 дейлер. —Матроснынъ юзю булутланды. — Къабул этмесенъиз, мени, денъизджини, кедерлендиреджексинъиз. Эгер къабул этсенъиз, мени бахтлы этеджексинъиз». Денъизджи ойле кулюмсиреди ки, дюньяда ич бир эркек бойле уста кулюп оламаз эди.
«Бу — чиркин шей. Айып...» — деди къыз, лякин юреги артыкъ ирип башлагъан эди. Наз толу ири козьлерини аралыкъ этип, матроскъа бир назар быракъты.

1 Кучюк севинч, бахшыш.

Ойле назар быракъты ки, анъламасы гъает муреккеп эди. Николай оны анълады.
«Мен танымагъан — бильмеген адамымнынъ элинден эдие насыл этип алайым?»
«Бунынъ ич зарары ёкъ,— деди денъизджи, азачыкъ кулюмсиреди. — Бунъа Батум, дейлер. Мында эр шей алидженаплыкънен нефес алмакъта. Бу ешиль дагъларны коресинъизми? — Матрос, тёпеси брезент иле ортюли кафенинъ пенджереси артында ачылгъан аджаип манзараны корьсетти. — Бу денъиз, бу кунеш не демек? Бу дюльберлик...»
«Кунеш... денъиз, дагълар! Эбет, аджаип шейлер,— деди къыз,— лякин бунъа хурманынъ не мунасебети бар?»
Ойле дегенде мен къызгъа мураджаат эттим. 
— Ханум,— дедим мен онъа,— алынъыз! Бунда ич феналыкъ ёкъ. Эгер сизинъ иле таныш олсам, мен де озюмни бахтлы эсап этер эдим».
Къыз манъа дикъкъатнен бакъты... кулюмси¬реди.
«Биз сизинънен танышмыз. Утуттынъызмы?» — деди.
Шимди акъылыма кельди. Онъа пансионатта ер тапып берген эдим. Эй-ва, фырсатны къачырдым. Къыз, элинде хурма къутусы... матроснен ян-янаша зал бойлап юрди, къапугъа якъынлашкъанда, денъ¬изджи оны буюк незакетнен огге йиберип, башыны эгильтти.
«Сагълыкънен къалынъыз, алидженап баъриели! — деди къыз, дюльбер кулюмсиреп,— умют этем ки, си-зинъ иле даа корюширмиз!»
Экинджи куню шеэрде къулагъыма тазе хабер илишти. Хурма сатып алгъан ханым, гуя одессалы профессорнынъ къызы экен.
...Мында Кандыбанен корюшкенде пек севиндим. Сенинъ пейда олувынъа насыл севинген олсам, онъа да ойле севиндим.
Сизинъ экинъизнинъ табиатларынъызда бир якъынлыкъ бар. О да келир-кельмез Архипканен чатышты, сен де... Николай оны башынынъ тёпесинедже котерип, ойле атып йибердики дёрт койка устюнден кечип, ерге тюшти. Ондан бери экиси душманлар. Шимди экиси берабер кеттилер. Юрегим сызлай, бир беля чыкъармаса эдилер...
Лякин Николай бираз ачыкъагъызджа келе. Ачыкъ агъыз дегенимнинъ манасы бар. Мен, козьден пек зенгин олмасам да, чешит китаплар окъумагъа севем. Омрюмде бельки эки юзден зияде яхуд бинъ дане китап окъугъандырым, лякин олар яхты китаплар эди. Мен Николайгъа «Анна Каренинаны» икяе эттим. Эки кунь янымдан кетмеди, агъызы ачыкъ, динълей берди.
Билесинъми, Джевдет! Николай китап не экенини анъламай. О балабан бир бала... сопа къадар. Дюньяда ойле къадын олгъан, амма ады Анна Каренина дегиль экен, деп анълатмакъ истейим. Ич анъламай. Сенден китап хусусында ич бир шей сорамадымы? Сабыр эт, сорар! Эр кестен китап хусусында бир шейлер сорай, лякин озю окъумагъа севмей. Николай, Пятиречьеде булунды. Сенинъ хаберинъ бармы? Лагерьде дегиль, вербовканен... озь истегинен чалышты. Архипканен экиси анда таныш олгъанлар. Мында расткелишкенлери киби таклешип башладылар. — Бу ерде Христофор сусты, бираз динъленип турды, сонъра агъыз арап: — Бизим инженерде китап ёкъмы?— деп сорады.
— Бильмейим,— дедим мен.
— Мен белледим, сен Иранен энди... чюнки бана онынъ артындан ойле бакъа эдинъ...
— Менми? Олмайджакъ шей!
— Олмайджакъ шей?
Христофор теренден кокюс кечирди. Ничюн, бильмейим. Эльпиде ичюн дегильми экен?




10


Саат едиде Чатал чинарнынъ янына кельдим. Чатал чинар чюрюп, борсайып къалгъан къадим терек. Онынъ янында Ирада корюнмей. Айланма каналнынъ четинде топракъ йыгъыны устюне чыкътым, сагъымасолыма козь эттим, кимсе ёкъ. Акъшамлары, экскаваторджылардан башкъа, чалышкъан киши олмай. Олар исе  узакъталар.  Андан тек елькъуванларнынъ тёпелери къыбырдагъаны корюне, адам давушлары ишитильмей. Амма даа бир ай эвельси бизим экскаватор бу, меним тургъан еримде, ишлемекте эди.
Шимди огюмде, отуз метр теренлигинде айланма канал тура. Асты тем-тегиз. Тезден бу ерде къарт Чар-Чакънынъ гурьдели сувлары акъаджакъ. Увултылы дере ичинде плотина къуруладжакъ.
Тааджипли шей. Адамларнынъ элинден бойле ишлер келе.
Ирада аля ёкъ. Бир къач дане кучюк, томалакъ ташчыкълар тыгъырып, каналнынъ астына тюштилер. Башымны чевирдим, топракъ обасынынъ дигер тарафындан тери пальтолы киши корюнди. Къулакълы къалпагъы элинде... сачлары гурь, тёпеге тикленгенлер.
— Эй! Ким бар анда?— деп къычырдым мен. Адам экенини корьдим, лякин ким? Бильмек меракълы.
— Мен... Турсунов.
Бу, озюнинъ барлыгъындан зияде мемнюн адамнынъ давушы эди.
«Турсунов? Демек, онынъ кельгени керчек?! Лякин бу маальде мында не япа?»
Ильки корюшювимизде юрегимнинъ ичине бой¬ле куели къыгъылчымлар кирдилер. Къаршымда, думан ичинде Турсунов... козьлерини къыса берип бакъмакъта. Бети акъчыл, азачыкъ хастаджан... Бельки узун ёл юргендир, геджелери юкъламагъандыр?!
— Сиз мында не япасынъыз?
Мен ондан сорайджагъыма, о менден сорады.
Зияде ачувландым.
— Къызнен корюшмеге кельдим,— деп джевап бердим.
— Ойлеми?— шакъылдап кульди. 
Арамызда етмиш беш метр къадарлыкъ месафе бар. Каналнынъ кенълиги бу къадар.
— Ойле олса, бекле!— деди Турсунов. — Бекле, тезден келир.
Бу зеэрли сёзлер мени къутурттылар.
— Беклейим... корьмейсинъизми, къыйметли Вахид Саматович?
— А! Сиз мени билесинъизми?
— Билем. — Давушымда, гъалиба, мыскъыл зиядедже эди. О тааджипленди, омузларыны къысып алды.
Текрар этрафыма бакъындьм, Ирада ёкъ. Топракъ обасындан ашагъы кене чакъыллар тёкюльди. Турсунов элини котерип, насылдыр ишаретлер этти, сонъ гъайып олды. Аякъ давушлары тынды, амма озю узакъкъа кетмеген... бельки де топракъ обасынынъ артында гизленип яткъан киби кельди, чюнки кене чакъыл тёкюльди. Динълендим... шытырдагъан шей чакъыл дегиль экен.
Сес каналнынъ астындан ишитильмекте. Бираз ашагъы тюштим. Бельки анда бирде-бир айван юредир, деп тюшюндим. Кучене берип къычырдым. Сесим сагъыр, къара теренлик ичине синъип кетти, шытырды исе кесильмеди.
Каналнынъ тап тюбюне тюшмеге истедим. Къоюн дефтеримден бир къач кягъыт йыртып алып, серникнен туташтырып, ашагъы йибердим... Ич бир шей коралмадым. Бираз даа ашагъы тюштим. Сонъ даа ашагъы тюштим. Ким-ким, лякин биз, нижниклер, тюшип-чыкъув меселесинде джанбазмыз. Куньде он беш-йигирми дефа топракъ обасы тёпесине чыкъмакъ ве о къадар да канал астына тюшмек керек ола. Тек¬рар кягъыт якътым, якъкъаным киби каналнынъ астында бир шей ялтырагъаныны эследим... Энди эр шей анълашылды.
Ашагъы тюштим. Аякъларым къою чамур ичине батып кеттилер. Токъталдым. Юкъарыдан, диварнынъ ортасындан, кучюк ташлар арасындан ашагъы сув акъмакъта эди. Бельки бу — чокъракътыр? Лякин ёкъ... Канал Чар-Чакънынъ негизинден ашагъыда ту¬ра, итимал, сув ер асты ёллары вастасынен озенден акъып чыкъкъандыр. Оны таш яхут чамурнен тыкъатып токътатмакъ мумкюн дегиль. Амма «Мавы къаягъа» хабер этмек керек. Насыл?
Мен къычырдым.
— Э-э-й! Турсунов! Мында келинъиз!
Устюмдеки памукъ быджакъны чыкъарып, дивардаки тешикке тыкътым, огюни буюкче ташларнен бастырдым. Сонъ топракъ йыгъыны тёпесине тырмаштым. Юкъары чыкъкъандже эки кере токъталмакъ керек олды. Эм тырмаштым, эм къычырдым.
— Э-э-э! Турсунов!— йыгъыннынъ тёпесине чыкъкъан сонъ Турсуновнынъ башыны корьдим.
— Не олды?— деп сорады о менден.
— Анда сув... сув тешип чыкъкъан. 
Турсунов анъламады.
— Не олды? Не йыртыласынъ?
— Сув, дейим... сув тешип чыкъкъан! 
О къадар къычыргъаныма коре, Турсуновнынъ бир шей анъламагъанына ачувым чыкъты. Текрар къычырдым.
— Сув! Сув!
Турсунов элини саллады ве топракъ обасынынъ артында ёкъ олып кетти.
— Су-у-ув!— деп къычырдым артындан текрар.— Сув! Айван! Сув! Айланма каналны сув басаята. Будала! 
Текрар ашагъы тюше башладым.
Орталыкъ чым-чырт. Шырылты токътагъан. Бираз кечкен сонъ, тарсылды-турсылды ишитильди. Меним къургъан къальам йыкъылды. Тизлериме сув ташкъыны урды. Бираз юкъары котерильдим, сув ёлунынъ агъызына кене таш толдыра башладым. Делик энди зияде кенълешкен, сув ёлу диварнынъ ичинде кенъ труба шекилини алгъан. Сув кеткен сайын чокълаша бермекте. Бойле кетсе, айланма канал ичинде мувакъкъат къурулгъан бензин ве аммонал складларыны тезден сув баса биле.
Даа не япмалы? Устюмде памукълы штан къалды. Таш устюнде турып, аягъымны балагъым ичинден чыкъараяткъанда, тайдым, шув этип ерге йыкъылдым. Тургъан сонъ, аякъларымны чапалакълап акъкъан сувгъа ювдым, алель-аджеле чылгъавгъа сарып, чызмагъа тыкътым. Устюмде тек гароз ич штан къалды. Памукъ штанымнынъ ичине томалакъ ташлар толдырып, сув тешигининъ ичине къойдым ве эки элимнен тутып турдым.
Сув энди сагъ тарафтан акъмакъта. Шувулдап акъмай, чыбыра. Бу мени севиндирди. Памукълы штанны басып турам. Акъылыма чешит шейлер келе... сонъ озь-озюме ачувланам. Гедже сменасы башлагъанджа... саат он бир бучукъкъа къадар бу ерде турмакъ керек. Эр он дакъикъада бир дефа къычырмагъа меджбурым. Сменагъа кеткен ишчилер сесимни ишитселер — келеджеклер. Ишитмеселер?
Ирада ёкъ. Эгер кельсе, анда, юкъарыда, топракъ обалары артында умютсизден Турсуновнен корюшеджек. Севинеджек. Умютсизден? Бельки умютсизден дегиль? Турсунов бу ерде ничюн пейда олды? Шимди корюшселер, Ирададан: «о, гъарип йигитни» бу къадар ашалагъанынъ не?— деп сорайджакъ, Ирада исе джевап бермейджек, шакъылдап куледжек. Турсунов да кулюп-сыкъылып къаладжакъ, сонъра яш ве дюльбер къызны тери пальтосынынъ этеги астына алып кетеджек.
Сагъ тарафтан сув акъа бермекте. Меним эллерим талды. Памукъ штаныма ве фуфайкама аркъамы таяп, аякъларымны ерге тиреп турам. Бираз вакъыттан сонъ, аркъамда кольмегим шыр-сув олды. Аякъларым¬ны авуштырмакъ истедим, деръал энъсеме сув толкъуны урды.
— Э-эй! Ким бар анда?— деп къычырдым кене. Сес чыкъмады.
Бундан сонъ, башкъа нетиджеге кельдим: аркъамны памукъ штангъа таягъанда, эки аякъ устюнде де¬гиль, бир аякъ устюнде турмакъ, дигер аякъкъа исе раатлыкъ бермек керек. Шай этип, бир аягъымнен ер¬ге тирельдим, бирден къабыргъам агъырып башлады.
Ёкъ, бойле мумкюн дегиль. Озеннен ойнап башладым: эллеримни артыма узатып, памукъ урбаларны туттым, аркъамны исе азачыкъ бошаттым. Ёкъ, джаным... сувнынъ акъувы, тек аркъамны таяндыргъаным такъдирде токътай экен. Озен гуя суса, динъленип тура, къыбырдандыммы, увулдай... огюндеки эр шейни ура, йыкъа, озен манъа:
«А! Сен мени токътатмакъ истейсинъ... лякин, хаберинъ олсун, мени токътатаджакъ кучь даа догъмады», демек истей. Догъдымы, догъмадымы — оны корермиз.
Къыбырдамай турмакъ керек. Энди не къадар турдым, бильмейим. Бельки он дакъикъа тургъандырым, бельки ярым саат... Омузларымнынъ ве боюнымнынъ агърысы туты. Козьлеримни топракъ йыгъынынынъ тёпесине тиклеп, къычыра бердим:
— Э-эй! Э-эй!
Бойле этип сабагъа къадар къычырып турмакъ мумкюн. Асылда, ишчилер сменагъа кеткенде мутлакъа бу ёлдан кечеджеклерми? Бу шартмы? Олар ишке Айыкъ-Бурун беттеки кестирме ёлнен де кете билелер. Ким бильсин, бельки бу ёлдан къатнап алышкъан кишилер бардыр?
— Э-эй! Э-эй!
Ёкъ, бу ерде чокъ турмакъ мумкюн дегиль. Ар¬къамны дивардан къуртарсам, яваш-яваш топракъ йыгъынларынынъ устюне чыкъсам, не ола? Мен бу ишни япып кельгендже сув чокъ зиян кетире билирми? Зиян? Эльбетте! Аммонал... бензин!
— Э-эй! Э-эй!
Сув башымызгъа буюк фелякет кетире билир. Озюне ойле дере ачар ки, сонъундан оны таш, бетон ве агъачнен бекитип оламазсынъ. Мумкюн дегиль. «Джевдет къоркъты, буюк къазаны коретурып, бир тюрлю тедбир корьмей, къачып кетти. Бир къач саат тургъан олса не, омузлары чыкъаджакъ эдими?» дерлер. «Джевдетнинъ первасызлыгъы себебикден аммонал ве електрик донатмасы складлары гъайып олдылар». Эбет... меним къоркъакълыгъым себебинден улу иш
эляк оладжакъ. Бу не демек?
Токъта, токъта! Ничюн меним къоркъакълыгъым себебинден? Къоркъакъ киши мени киби оламы? Ондан да гъайры... мен тесадюфен бу ерге кельмеген, бу левханы корьмеген олсам? Ойле дегильми? Бу мунафыкъ фикирлерни ишиткенде озь-озюмден утандым. Бузлы сув ичинде терлеп кеттим. Къафама бойле ибрет шейлер кирмесинлер деп, кене къычырдым.
Къычыра-къычыра... ёрулдыммы? Ёкъса, сувукъ мени эзгеледими? Юкъсырап башладым. Тизлерим зайыфлады, буклене бердилер... Букленген арада аркъама сув урды. Текрар тешикке таяндым.
— Э-эй! Э-эй!
Къычыра бердим. Ойле чокъ къычырдым ки, онъа
алышып къалдым. Сонъундан, не япкъанымдан хаберим биле олмады: къычырдыммы, къычырмадыммы? Бир шей бильмедим.
— Э-эй! Э эй!
Устюме чакъыл тёкюльди.
— Э-эй! Э-эй!
— Не къычыра бересинъ шу?
Башымны котерип, юкъары бакъмакъ истедим, бакъалмадым. Боюнум къатып къалгъан. Бираздан, огюмде Турсунов пейда олды. Элинде куреги. О, сер¬ник чертип, диварнынъ тешигине бакъты. Вазиетни деръал анълады. Мени четке уйтеп, устюме озюнинъ пальтосыны япты, сонъра аркъасыны сув тешигине таяды.
— Чыкъ..! Топракъ йыгъыны тёпесине чыкъ!— деп джекирди манъа. Джекирмеди, аким давушнен айтты. Сонъ чокъ вакъыт джеблерини къарыштырып турды, ниает, папирос чыкъарып, бирисини меним агъызыма къаптырды, дигерини озюнинъкине тыкъты.— Якъ!— деди.
Папиросларны туташтырдыкъ. Турсунов меселенинъ насыл олгъаныны анълатты.
— Анна Яковлевнанынъ эвине чапмакъ керек ол¬ды,— деди о,— эвеля идареге кирдим, квартирасына телефон эттим, трубканы кимсе алмады. Эвине бардым. Берабер идареге кельдик, адамларны топладыкъ. О якъ-бу якъ, бу къадар вакъыт кечти.
— Саат къач?— деп сорадым ондан. 
Турсунов сол элини козьлерине якъын кетирди, папиросыны чекип, ярыкълатты:
— Он бирге черик бар.
Демек, мен бу ерде учъ бучукъ саат тургъаным.
— Ираданы корьмединъизми?— деп сорадым мен. Не акъылнен, бильмейим.
— Ираданы..?—Турсунов титреп кетти. Оюкъ дивар ичиндеки памукъ штанны къави тутаракъ, аякъ устюнде, кевдесини догърултты. Аркъам ёрулгъанда мен де ойле япа эдим.
— Бу иш пек къолай дегиль экен!— деп ташлады Турсунов.
О ойле дегенде, козьлериме ярыкъ урды. Башымны котерип, тёпеге бакъаджакъ олдым, ашагъы чакъыл ве топракъ парчалары тёкюльди. Фенерлер... яваш-яваш ашагъы энмекте эдилер.
Бир озюм тургъан вакътымда, кок асыл да ёкъ, йылдызлар исе каналнынъ диварлары устюнде асылып тургъан киби келе эди. Шимди кокни ве йылдызларны корьдим.
Амма, козьлериме бир шей олгъангъа бенъзей. Агъырып башладылар. Башым агъырлашып кетий. Сыджакъландьм.  Зайыфлыкънынъ алямети олмалы.
Сув ёлунынъ агъызына брезент къойып, устюнден таш ве топракъ толдырдылар. Анна Яковлевна юксек топракъ обасындан ашагъы яш къыз киби, тайып тюшти, сув тешигини ташнен бекитип, бетоннен сыламакъны эмир этти.
— Амма, иш бунынънен битмей!— деди о, Джураевке,— бу инженернинъ кибирине сыгъаджакъ иш дегиль. Сизге башкъа чаре корьмек керек. Саба далгъыджыларны чагъырынъыз! Озенге тюшип, бу къачакъ сувнынъ ёлуны тапсынлар. Бу ишни тез япмакъ керек, ёкъса складлар эляк ола билелер. Айланма канал битмегендже, складларны башкъа ерге авуштырмагъа чаремиз ёкъ.— Анна Яковлевна, элиндеки фенерни котерип, сув чыкъаяткъан оюкъны бакъты,— таш... эвеля таш толдырынъыз!— деди о,— сонъра бетон тёкерсинъиз! Бу не?— тешик ичинден ёргъангъа бенъзер шейлер чыкъараяткъанларыны корип, айретте къалды,— сизден сорайым!
— Бекировнынъ урбалары!— деди Турсунов.
— Бекировнынъ? Кене Бекировмы?—Анна Яков¬левна кедерли ве тааджипли козьлерини ойнатып алды.— Паромда Бекиров, каналда Бекиров, Зевкълы!
— Бичаре...— деди  Турсунов,— мен  кельгенде чыр-чыплакъ эди. Бу аязда...
Турсунов кишилернинъ огюнде ничюн бойле деди, билъмейим? Адалет эшкъынамы, аджеба? Ёкъса, Ираданынъ огюнде озюни алидженап корьсетмек истедими? Ирада не айтыр экен, деп бекледим, агъызындан сёз чыкъмады. 
Мени комендантнынъ конторасына алып кельдилер.
— Петя эмдже!—дедим мен онъа... ойле ки, гуя бир иште къабаатлы эдим,— меним памукълы урбам айланма каналда... бетон ичинде къалды!
Комендантнынъ къашлары манълайынынъ тёпе¬сине чыкътылар. Юзю ап-акъ олды.
— Бетон нчинде? Менимнен шакъа этме! Шакъа этсенъ, бухгалтериягъа рапорт язарым. Урбаларынънынъ акъкъыны маашынъдан беш къат зияде басып алыр.
— Ихтияр сизде,— дедим мен,— гедже... башкъа чаре тапалмадым.
— Токъта! Манъа бакъ, Бекиров!— Петя эмдженинъ къашлары ашагъы эндилер,— гедже каналда... сен эдинъми?
— Э! Тешик башта кенъ дегиль эди. Сонъундан... 
Петя эмдже инанмай, текрар сорады:
— Гедже... сув ичинде?
— Мен эдим!— коменданткъа вакъианы анълаттым. «Лянетли тешикни эвеля фуфайкам, сонъра штанымнен тыкъаттым. Адамлар кельген сонъ оюкъ ичинден чыкъарып ерге ташладылар. Чамур ичинде ^басты, эздилер...»
Петя эмдже мени дикъкъатнен динъледи, амма козьлери эп полгъа мыхлы эди.
— Етти... меселе белли,— деди о, сонъундан атылып турды, элимден къапкъач этти,— юр, кеттик!
— Къайда?
— Меним эвиме! Сыджакъ чай ичмеге!
— Чай— ошыма кетти,— манъа чай не керек?
— Чай! Анъладынъмы?— чекип алып кетти. 
Ёл боюнда бир шейлер даа айтты, эр ерим къалтырамакъта эди. Динълеп оламадым. Кучюк одачыкъкъа кирдик: «Тез союн да, тёшекке ят»,— деди манъа. Устюмдеки тери пальтоны чыкъараяткъанда, Петя эмдженинъ козьлери бир-биринден узакълаштылар. Ойле эеджанланды.
— Бу не? Турсуновнынъкими?
— Онынъки.
Петя эмдже ишнинъ феркъына барды. О меним устюмни бир ёргъан, эки къалын одеялнен ортькен сонъ, чыкъып кетти. Мен юкълап къалгъаным. Бетиме сыджакъ урды. Уяндым.
— Къоркъма!— деди комендант.— Бу биринджи тедбир.
О, къалын одеялларнынъ устюнден, мени сыджакъ утюнен утюлемекте эди.
— Къыбырдама!
— Бу не демек ола, Петя эмдже? Чай ичерсинъ, деп кетирдинъиз, шимди утю...
Аркъамны утюлеген сайын сув ичеджегим келе берди, сонъунда тамагъымнынъ ичи къурып къалды. Оксюрип башладым. Сабыр эт! Сабыр эт, казак! —Дей эди комендант,— ичтен янгъанынъ яхшы.
Утюленип биттим. Хайли вакъыт кечти, Петя эмд¬же бир къалай къайнакъ сув кетирип, ичине балабан кесек шекер быракъты.
— Шекер керекмей! Мен шекерсиз истейим!
— Ёкъ, къардаш, мен сени тедавий этмек ичюн кетирдим, тедавий этеджегим! Шекернен ич... эм чокъ лакъырды этме!
О, чакъысыны чыкъарып, къалай ичиндеки сувны къарыштырды. Чайнынъ озю ёкъ эди. Учь къалай сыджакъ сув ичтим, сонъ озюмни гузель ис эте башлагъан киби олдым.
— Сагъ олунъыз, Петя эмдже!— дедим мен,— эвге кетейим!
— Ёкъ, къардаш... ич бир якъкъа кетмейджек синъ! Еринъде ятаджакъ ве сусаджакъсынъ!
Одеяллар астында козьлеримни юмдым. Юмдым дегенде, Ираданынъ сёзлерини ишиттим: «АкъшамЧатал-Чинар янында...» Ираданынъ череси шенъ эди. Бир шейлер даа тюшюнмеге тедариклендим, амма бейутта къалгъаным. Тап акъшам уяндым. Бир талай вакъыт ачыкъ козьлеримнен яттым. Сонъ, къулагъымнынъ устюнде Токътабаевнинъ сеси янгъырады. О комендантнен лакъырды этмекте эди. Токътабаев мени хастаханеге ёлламаларына исрар эте, комендант разы дегиль.
Козьлеримни ачтым. Котерилип, кровать устюнде отурдым.
— Иште, корьдинъми, эр шей сырасында! — деди комендант.
Токътабаев козьлерини липильдетип манъа бакъты.
— Озюнъни насыл ис этесинъ? 
— Яхшы.
— Ойле олса... истесенъ сменагъа чыкъ!
— Памукълы штан ве быджакъ меселесини чездик,— деди комендант ве курсюге ишарет этти.
Курсюнинъ узеринде енъи фуфайка ве штан ятмакъта эдилер. Ачыкъ, ешиль тюслю материалдан... диагональ.
— Э! — дедим мен. — Командир формасы экен де!
— Озюнъе ляйыгъыны таптыкъ,— деди Токътаба¬ев ве оксюререк, энъкъастан мыйыгъынынъ уджуны бурды.
— Бойлелерден тек йигирми чифт алгъан эдик, деди комендант: — анда, каналда ташлап кельгенлеринъни исе...— о теренден кокюс кечирди,— бухгалтериянен анълаштым, актнен ёкъкъа чыкъараджакъмыз. Язып-чызып къойдым. Сизинъ балалар имза эттилер. Аякъ астында тапталгъан, чамургъа былангъан оны энди къайдан тападжакъсынъ?
«Чатал-Чинар, саат еди». Ирада буны не ичюн япты? Мени ашаламакъ, менден интикъам алмакъ ичюнми?
Бир шей анъламайым.
11

Идаре бизим бараккъа бенъзер бинада. Бир фаркъы бар: ичиндеки одалары чокъ. Чокъ дегиль... балабан одалар фанернен болюнгенлер. О себептен, мен коридор бою кетеяткъанда индже дивар артындаки лакъырдыны ишитип, токъталдым. Башкъа кишининъ лакъырдысыны динълемек яхшы шей де¬гиль, лякин сёз озюнъе аит олса, динълемек истейсинъ.
— Меним элимден келеджек шей дегиль...— бу, дивар артында отургъан Ираданынъ давушы эди,— мен япалмам, Анна Яковлевна! Манъа авале этменъиз!
— Ничюн? Ничюн авале этмейджек экеним? — Краснянская исрар этмекте эди.— Экскаваторджылар озь донатмаларыны озьлери кетирмек кереклер. Бизде такелажниклер ёкъ. Догърусыны айтсам, Мансуровкъа токъунмакъ истейим. О пек мукъайт адам. Ондан да гъайры, Ташкентке барып кельмек ичюн менден эки саат эвель рухсет алды... къарысы бир афта эвель кеткен, аля ёкъ. Къыскъасы, Мансуров мында ёкъ деп биль. Ойле экен, бу ишни ким япаджакъ?
— Джураев...
— Джураевнинъ вакъыты ёкъ. Турсуновнн 6е-рабер монтаж иле мешгъуллер. Онъа токъунмакъ мумкюн дегиль. Тюневин гедже экисини юкъламагъа къайтаргъандже эсим кетти, саба беште бакъсам, айланма каналда хызмет этелер. Бу ишни озюнъ япаджакъсынъ!
— Джураев ве Турсунов ишнен мешъгуллер... мен ишсиз кезем ойле анъламакъ керекми?
— Ира! Мен эр шейни тюшюндим. Эписини исапкъа алдым. Анъладынъмы?
Къаранлыкъ коридор ичинде кимнинъдир чызмалары гурсюльдеди, Кандыба пейда олды.
Дивар артындан Анна Яковлевнанынъ ярым-юрты сёзлери ишитильди.
— Озюнънинъ не хызмет беджереяткъанынъны исбат этмек истейсинъми? Вазифени санъа бердим — сен япаджакъсынъ! Башкъа лакъырды ёкъ!
— Мында не ишинъ бар?— деди Николай манъа,— къулагъынъны диваргъа япыштыргъансынъ, ошек ичюн малюмат топлайсынъмы? Анда сени къыдырып юрелер.
— Ким?
— Курьер. Сени, мени, Рашидни... эпимизни Ман¬суров чагъырткъан.
Кабинетте Мансуров бир озю эди.
— Отурынъыз!— деди о бизге, джарты диванны косьтерип.— Муим вазифе бар. Укюмет вазифеси. 
Мен Николайгъа, Николай манъа бакъыштыкъ.
— Ничюн бизге?— деп сорады Кандыба.— Бу къадар адам тургъанда...—Николайнынъ гизли-къапакълы лакъырдыгъа джаны сыкъылды,— «муим вазифе»... «укюмет вазифеси». Бойле сёзлерге не аджет? Япмакъ керек олса, япармыз. Тешвикъат керекмей.
— Лакъырды джиддий,— деди Абдулла Садыкъович, къашларыны тююмлей берип,— Чар-Чакънынъ бир ялысындан дигер ялысына экскаватор кечирмек керек. Бир дане дегиль — эки...
— Экскаватор? Насыл? Бизим маркамы?
— Ёкъ. Американ... драгляйн. Оларны бу гедже демир ёлнен Кок-Богъазгъа кетиреджеклер.  Сиз исе сол ялыгъа кечиреджексинъиз! Анна Яковлевна иле бутюн джедвеллерни козьден кечирдик, тюшюндик-ташындыкъ: сизнинъ экинъизден башкъа бу иш¬ни япаджакъ адам тапалмадыкъ.
Мансуров бизни макътай берди. Лякин агъызындан чыкъкъан бу сёзлер къаба эдилер. Эки нижник не япа билир? Кулюнчли шей. Николайнынъ башынынъ тёпесиндеки бир топ сачы къыбырданып алды.
— Демек, ишке бизим экимизни екмек истейсинъиз... ойлеми, Абдулла Садыкович?— деп сорады о.
— Екмек? Бу къайдан чыкъкъан ибаре? Бир ялыдан дигер ялыгъа экскаватор кечирмек ичюн усталыкъ... къувет ве джесюрлик керек. Догърумы? Ёкъса, бу да догъру дегильми?
— Сол ялыгъа, драгляйн... озеннинъ энъ терен ериндеми?— шай деп тургъан вакътымда къомшу оданынъ къапусына бакътым. Ичериде, стол башында отургъан Анна Яковлевнанынъ сагъ омузы ве сагъ аягъы... онынъ янашасында исе дигер къадыннынъ тирсеги корюнип алды. Ираданынъ тирсеги. Экиси де бизим лакъырдымызны динълемектелер. Он дакъикъа эвельси мен коридорда оларны динъледим, шимди олар бизим лакъырдыгъа къулакъларыны тиклегенлер.
Анна Яковлевна ве Ираданынъ бойле якъын одада булунгъанларыны бильмей эдим.
— Бизим ичюн эп бир!— дедим мен ве гизлиден Николайнынъ юзюне бакътым. Чюнки Николай, сёзлериме разы олмагъаны такъдирде биле, Мансуровнынъ огюнде итираз этмейджегине эмин эдим.— Топракъ йыгъыны устюндеки экскаватор астында сюйрекленеджекмизми, ёкъса, Чар-Чакънынъ къутургъан сувлары ичинде чалкъанаджакъмызмы? Би¬зим ичюн фаркъы ёкъ. (Мадамки олар мени динълемектелер, барсын, романтик сёзлер ишитсинлер!)... лякин эки адам не япа биледжек? Эки экскаваторны сол ялыгъа кечирмек ичюн, энъ аздан, отуз адам керек!
— Элли адам беририм!— деди Мансуров. Сеси деръал шенъленип кетти.— Раатсыз олманъыз. Сёзюм — сёз. Мансуровнынъ ким экенини билесинъиз.
Бу сизинънен тахминий лакъырды.
— Репетиция, ойлеми?— Николай кулъди. Ман¬суровнынъ юзю джиддийлешти.— Тыраш огренюв киби бир шей... Эр тюрлю эксперимент бизим теримиз устюнде япыла. Ничюн, бильмейим?
— Эбет! Ойле!— деди Мансуров. Николайнынъ сёзлерини анъламады.
— Кеттик,— деди манъа Кандыба, лакъырдыгъа екюн чекип.
Тышары чыкъкъан сонъ, Николайнынъ синъирлери пек тартылгъанларыны... мына-мына узюльмек узре экенлерини сездим.
— Сени анъламакъ мумкюн дегиль, Джевдет!— деди о ве шыркъ этип ерге тюкюрди, сонъ потюгинен устюни таптады.— Башынъны сокъмакъ ичюн даима хамут арап юресинъ! Мансуровкъа исе ялынъыз санъа бенъзер огюзлер керек.
— Хамут? Насыл хамут? Сен матрос экенде даи¬ма когертеде гитара чала, куньдюзлери кунеш астын¬да тенинъни къарарта эдинъ. Япкъан ишинъ тек шу эди, ойлеми? Сенден сорайым, тек шу эдими? Индемейсинъ... Мен билем, сен куньде еди кере геми дирегининъ тёпесине чыкъып-тюше, пол юва, аркъан тарта эдинъ. Хамут дегенинъ шумы? Сен озюнъ де меним кибисинъ! Манъа бакъ! Не япаджакъмыз!— Николайнынъ   элинден   чектим. — ялдайджакъмызмы?
— Не чаре?— суалиме суальнен джевап берди,— Мансуровнынъ огюнде ойле дюльбер нуткъ ирад эттинъ, энди ялдамамакъ мумкюн дегиль. Тек ялдамакъ дегиль... бельки учмакъ да керек олур. Эр вакъыт ойле... Ишлер гузель-гузель кетеяткъанда, Мансу¬ровкъа бенъзеген киши пейда ола, орталыкъны къарыштыра ташлай... тек ишни дегиль, адамларнынъ мийини де. Озюнинъ мийи исе чокътан къарышыкъ.
Биз, о вакъытта эпимиз Мансуровкъа ачувлана эдик, чюнки о фикиримиздже, аятта озюни... ве озюне зарурий ерни тапмагъан деп биле эдик. План толмагъан вакъытларда Мансуров ачувлана ве къычыра, чюнки башкъа начальниклер де ойле япа — ачувла¬на ве къычыра эдилер. Краснянская, Джураев ве Турсунов, озьлерининъ даима хызметнен мешгъуль экенлери алда, саде адамларнен — сёз келими, Кан¬дыба ве Рашиднен, менимнен, атьта индемез Бассарабанен — къонушувларыны бегене эдик, амма Ман¬суровнынъ адамларгъа муамелесинде саделик корьмей эдик. О адамларгъа къошулып иш япалмай эди. Экскаваторджыларнен отурып бир пиала чай ичкендже эки-учь адамнен къавгъа этип етиштире, базан къавгъа этмемеге сёз берип, кишилернен берабер отурса, къолайсыз шакъалары ичюн эр кесни айретте къалдыра. Мансуровны, институт битирген сонъ, башкъа инженерлер киби, къуруджылыкъкъа ёллап, буюк хата эткенлер. Онынъ аль-азырдаки... эбет, бугуньки иши зевкълы. Энергия къуруджылыгъы рес¬публика архивинде хызмет эте. Саба ишке келе, юксек, тозлы рафлар арасына кирер-кирмез, электрик плитаны штепсельге кечире, устюне чайникни къоя, сабадан акъшамгъа къадар къокъулы кок чай ичип отура. Бу юваш, узакъ корьмез киши мезкюр хызметни озюне пек келишикли исап эте.
Баракта тек Рашид бар эди. Стол башына отургъан, «Гулистаннынъ» эски номерини къарыштырмакъта:
— Чар-Чакътан эки драгляйн кечирмеге разы олгъансынъыз,— деди о бизге,— догърумы?
— Хаберни Караматтан ишиткен олсанъ... догърулыгъына шубэ ёкъ,— деди Николай.
Карамат геология болюгинде чалыша. Рашид ве Карим — экиси Караматны севелер. Меракълы шей, эр гедже Караматнынъ лакъырдысы ола. Экиси де онъа эвленмеге азырланалар. Бир-бирлеринден гизли... Бир кунь келеджек, къыз эки йигиттен бирини сайлап аладжакъ. Къайсыны аджеба?
— Апансыздан корюштик...— деди Рашид. Демек, хаберни, эр алда, Карамат айткъан. Лякин кимден ишиткен?— Неге разылыкъ бердинъиз? Вазифенъиз неден ибарет, билесинъизми?
— Бизге вазифени бильмек шарт дегиль,— дедим мен, азачыкъ кулюмсиреп ве азачыкъ та асабийленип,— Мансуров бильсе, олды!
Саба Ирада бизим бараккъа келъди. Омюринде ильки дефа... Енъи хабер кетирди: озенден машина кечирювге реберлик Алмазовгъа авале этильген.
Ирада козюнинъ къыйыгъындан Бассараба бетке бакъты:
— Алмазовгъа... ве Бассарабагъа!— деди. 
Чар-Чакътан экскаватор кечирюв хабери  тез джайрап кетти. Буны эр кес бильди, лякин ким ве насыл кечиреджек? Кишилерни меракъландыргъаны бу эди. Биз сустыкъ, бир де-бир усул тапмакъ ичюн тюшюнип башладыкъ.
Биз тюшюнмекте экенмиз, индже Архипканынъ къалын сеси чыкъты.
— Эки экскаваторны бир ялыдан дигер ялыгъа кечирмек... ойлеми? — деп сорады о,— фью! Балабан иш экен!?
Ирада элесленди.
— Бир тюшюнип бакъаджакъ олсанъ, эльбетте...— деди Архипкъа. Энди бургъучлап башлагъаны дуюлды.
...Керчектен де, терен ве дели Чар-Чакътан бойле балабан агрегатны кечирмек мумкюнми? Мумкюн олса, бу вакъыткъа къадар ничюн кимсе кечирмеген? Дагъыныкъ экскаваторны джыйыштырмакъ ичюн афталар керек, чюнки ишке кедер этидже маниалар чокъ ола: де деталлернинъ базылары ёлда джоюлгъан, де джыйыштыраяткъанда болтларнынъ, яхут шайбаларнынъ ярысы сынып кете... Къыскъасы, деталлерни топламакъ дегиль, чокъусыны енъиден япмакъ керек ола. Буны исе, тургъаны киби сол ялыгъа кечирмек керек. Я елькъуваны? Оны чыкъарып алмасанъ, кедер этмезми? Чыкъарайым десенъ, вакъыт аладжакъ... барабан, трос, валик! Ёкъ, джаным... дагъытыладжакъ-джыйыладжакъ олса, бунда Джевдетнинъ ве Николайнынъ не кереклиги бар? Штурмламакъ... бугунь оны тургъаны киби, озенден кечрип, ярын айланма каналда чалыштырмакъ керек. Ишни Джевдетке ве Николайгъа авале этилювининъ себеби бунда. Мансуров: укюмет вазифеси, демедими?
Чар-Чакъ не къадар дешетли олса-олсун, эльбетте, экскаваторны чекип алып кеталмаз. Амма онынъ асты оба-тёпе... рельс къойып, устюнде юрсетмек мумкюн дегиль, устюни деръал ташлар, кутюклер басарлар... Николайнынъ, экскаваторны озеннинъ суву астындан демир ёл бою кечирсек... деген проекти келишмей. Ойле исе, не япмалы?
Бугунь тюшюнмек-ташынмакъ, бир де-бир нетиджеге кельмек керек. Бойле фикирнен дагъылдыкъ. Зевкъ¬лы шей. Кимсе келишикли усул тапалмай отургъанда, Архипка тапты. О гедже баракта корюнмеди, къайдалардадыр быралкъыланып юрди. Баситнинъ айткъанына коре, гидромониторларнынъ барагында экен. Амма Рахиль буны инкяр этти. Къыскъасы, сабагъа якъын маальде саргъуш алда, энтир-тентир кельди.
— Бу алынънен насыл чалышаджакъсынъ, сер¬сем?— деди Николай. Ченъгесинден тюртти.
Архипка ачувланмады.
— Чалышмагъа не аджет? Экскаваторларны сол ялыгъа кечирсек, олды,— Архипка къызарыкъ ве арекетсиз козьлеринен кульди,— не? Ичмек истейсинъми?— деп сорады Николайдан,— риджа этем! — фуфайкасынынъ джебинден шише чыкъарды: — Афьён патлатмакъ ичюн къалдыргъан эдим.
— Манъа  ракъынъ  керекмей!  Кишилернинъ къафалары укюмет меселесине мешгъуль. Кедер
этме!
— Насыл укюмет меселеси?
— Экскаваторны сол ялыгъа кечирмек...— деди Николай.— Бунъа «укюмет меселеси» дейлер. Инанмасанъ, Мансуровтан сора.
— Худжур адамларсынъыз... Бунынъ устюнде гедже-куньдюз тюшюнмек не керек? Агъачтан балабан чана ясамалы, устюне къойып алып кетмели, весселям!— Архипка шах-шах кульди.
— Ят, юкъла,— деди онъа Кандыба,— сен юкъламагъа севесинъ. Мийинъ де даима юкълай.
— Юкълагъаны не? Мен догърусыны айтам!
— Токъта! Токъта!— деди Кандыба, ишарет пармагъыны котерип,— акъикъатен, зевкълы. Машинаны чанагъа бельки бутюнлей къоймакъ олмаз, лякин елькуъванны айры, кевдесини айры кечирмек мумкюн.
— Аферин, Архипка!— дедим мен.
— Ничюн аферин?— Архипка тааджипленди. 
Кандыба ишке джиддий ве мукъайт бакъыджы киши.
— Буны санъа ким огретти?— деп сорады Архипкадан.
— Нени?
Николай ничюн бойле суаль берди? Архипка онъа
кусьти, саргъушлыгъы деръал битип кетти. Машинаны озенден кечирювнинъ енъи проектини музакере ишине о да къошулды.
— Мени яманламакътан башкъа шей бильмейсинъиз. Архипка ойле, Архипка бойле... чана ясамакъ фикири эвеля кимнинъ акъылына кельди? Архипканынъ дегильми? Амма бир адам сораса: озюмиз тюшюнип чыкъардыкъ, дерсинъиз. Мен билем... Шимди Шадмановагъа барып айтам: бу усулны мен кешф эттим. Эбет!— Архипка фуфайкасыны кийип, къапугъа догърулды.
— Пачаврасынъ сен!— деди Кандыба.— Манъа бакъ! Бизге сенинъ шуретинъ керекмей!
— Керекми? Керекмейми? Оны корермиз. Мен кеттим...— къапуны ачты, чыкъаяткъанда иляве этти:— Шадмановагъа бильдиреджегим.
Лякин тезден Архипка къайтып кельди. Пек ачувлы эди.
— Сонъ, доктор?
— Машшалла деди манъа Ира, амма кир эвге, отур, демеди!
Архипка устюндеки фуфайкасыны чыкъарды, сонъра кольмегини йыртып, котерип атты, къарнен йыкъанмакъ ичюн азбаргъа чыкъты. Ич бойле шей япмай тургъан.
Биз айретлендик, бир-биримизге бакъыштыкъ.
— Бойле адамда биле кибир ола...— деди Христо¬фор ве кульди.
— Шейтанлы...— деди Кандыба, башыны четке сильтеди.
— Магеллан!— деди Рашид, омузларны къысты.
— Айынсын. Бираз эсини топласын,— деди Карим.
— Эльбетте!— деп иляве этти Бассараба. 
Мен Архипка Ираданы бегенгенине ве бу нефисхор, бралкъы кишиде Ирадагъа нисбетен севги ве ишанч яшагъанына тааджиплендим.
...Чар-Чакънынъ кенъ ве сай ерини тапмакъ керек, лякин насыл? Идареден гидрология тедкъикъатлары малюматыны истетип адам ёлладыкъ, амма Ирада беклемек истемеди, Паромнынъ бираз ашагъысында озен кенишче эди. Ярын уйле маалинде анда корюшеджек олдыкъ.
Эки трактор, буюк чананы аркъаларына такъып, паромнынъ янына чекип кетирдилер. Чана аман-аман паром кенъликте олып чыкъты. Сонъра, сол ялыдан сагъ ялыгъа енъи трослар узатып, уджларыны сол ялыда бекиттилер.
Экинджи куню саба эрте кене паромгъа кельдик. Сагъ ялыда, озенден элли метр узакъта, демир ёл платформасы устюнде енъи драгляйнлар турмакъта эдилер. Олар, гуя Америкадан дагъыныкъ алда кетирилип, Ташкентте джыйыштырылгъанлар. Дагъыныкъ алда Чар-Чакъкъа кетирилип, сонъ топланылгъан олсалар... биз чекишмез эдик. Лякин буны кимге анълатаджакъсынъ? Бир азаматлы машинагъа, бир де бизим агъач чанагъа козь эттик, айретте къалдыкъ. Бу къалени, озеннинъ дигер тарафына кечирмек турсун, чананынъ устюне къоймакъ элимизден келеджекми? Тек мен дегиль, эр кес аджизликте эди. Этрафымызда адам чокъ. Мансуров дегенини япты. Амма олар драгляйн озенден насыл кечириледжегини къасевет этмейлер. Бу хусуста Кандыба иле меним къафаларымыз ишлемек кереклер.
— Не япаджакъмыз?— деп сорады менден Нико¬лай, башыны экскаватор бетке сильтеп,— бу, къардаш, шпал ташымакъ дегиль!
— Не? Кене музакереми?— Христофор шимди пейда олды.— Ишке киришмек керек.
— Селям!— деди Николай онъа, ачувланып,— киришеджегинъ кельсе, кириш! Ёл ачыкъ.
— Бойле экенини бильмей эдинъми?— деди Хри¬стофор.— Энди кеч...
Лакъырдымызда эм къатиет, эм къатиетсизлик сезильди. Адамлар, муреккеп хызметке башламаздан эвель, терен фикирлер ифа этемиз деп, эмиетсиз ибарелернен фикир алышып-беришмеге севелер... Мен бу¬ны биле эдим.
Ялыгъа якъын кельдим, Эки нижник озь аралары
лакъырды этмектелер.
— Мен ред этмек истедим,— дей бириси.— Анъладынъмы? Сонъ: токъта сен, дедим. Башта барып бакъайым...
— Мен? Ёкъ... Мен бойле къалабалыкъ ишлерни севем.
— Мен де севем. Лякин озенден экскаватор кечир¬мек?.. Бойлесини дегиль.
— Ничюн? Тек джесюрлик керек.
...Киши озюнинъ япаяткъан ишининъ нетиджеси яхшы олып чыкъаджагъына эмин олмалы. Инсан ичюн файдалы шей — ватан ичюн де файдалы ола биле. Биз кимсенинъ япа бильмеген ишини япмагъа киришеятамыз. Бунъа ляйыкъ къыймет кесилирми экен? Киши омюринде не къадар чокъ хызмет эте, билесинъизми? Албу исе, бир тешкерилип корюльсе, чокъусы ички низам къаидеси муджиби, бу адамнынъ дегиль де, дигер адам япмагъа борджлы хызметни япкъаны анълашыла. Лякин киши япа. Эм эксери вакъыт авесликнен япа.
Ирада машинистлерни янына топлады, де паромны, де сагъ ялыны корьсетип, оларгъа бир шейлер анълатты. Машинистлер Ираданынъ янындан чекилип, бизге таба кельди, драгляйнны платформадан чана устюне тюшюрмек мумкюнми, ёкъмы... оны, яни озюмизнинъ олардан яхшы бильген шейимизни бизге анълаттылар. Бу арада, озеннинъ далгъаларыны къутурта берип ялыгъа паром келип янашты.
— Эй! Улемалар!— Николай нижниклерге мураджаат этти. Бассараба элесленип, башыны котерди.— Манъа бакъынъыз! Эвеля платформагъа дёрт-беш къалын таямалар тиремек керек. Елькъуванны алынгъан сонъ драгляйннынъ кевдеси, таямалар устюнден тайып, чана узерине тюшеджек. Сонъра чананы тракторгъа такъып паромгъа чекип алып кетмек... иште, биринджи
вазифе!
Гедже бизим ичюн кутюклер ве къалын, узун шпаллар азырлап къойгъанлар. Олардан платформанынъ къабыргъасында энъиш тамбыр ясадыкъ.
Биз къызышып ишледик. Архипка къурназлыкъкъа урды. Даима Ираданынъ этеклери янында доланып юрди.
Ирада буны эслемеди... эслемеге вакъыты да ёкъ эди. Биз де чокъ къулакъ асмадыкъ. Амма Бассараба ве Агаповнынъ бригадаларындаки адамлар Архипканы, Ираданынъ ярдымджысы беллеп, онынъ эмирлерини эда эте бердилер. Биз кульдик... Архипка ачувланды.
Энъиш тамбырны ясап битирдик. Ирада чыхрыхларнынъ челик алатлары тешкерильмесини эмир эт¬ти. Атларны тешкердик... ве энъ кучь хызмет де ондан сонъ башлады. Этрафы челик йиплернен багълы экскаватор акъырын-акъырын бутюн кевдесинен ашагъы джылышмакъ керек эди. Бунынъ ичюн чархлар ве муреккеп блоклар арекетке кельдилер. Ираданынъ там, кескин эмирлери муджиби, алатлар тартылды. Текаран даа, текаран дааа... драгляйн, ниает, къыбыранды, еринден кочти.
— Токъта-а! — Ирада элини башы устюнде юксекке котерип, давушыны соза берип къычырды,— плат¬форма къабургъасындаки тиремелер сынаяткъангъа бенъзейлер.
Челик йиплер экскаватор кевдесине багъланылгъан ве агъач чаналар платформагъа янаштырылгъан вакъытта кимсе: энди насыл мааль деп тюшюнмеген эди. Шимди хатирлерине саат кельди... Ишке башлагъанымыз алты саат олгъан. Кишилернинъ маддеси ачылгъан. Уйлелик токътамагъа тедарикленгенде, сол ялыдан кене паром келип янашты. Устюнде Архипка ве Сабира хала... Халанынъ эки элинде эки буюк би-дон. Айретте къалдыкъ. Кимдир: «аджеле ярдым» деп къычырды. Биз кулюштик.
— Архипкагъа шан-шереф!— деди Рашид, онынъ омузыны таптап,— сенсиз Чар-Чакънынъ алы не олур эди? Тасавур эталмайым.
Инсан къарыны ач экенде ачувлы, токъ экенде мераметли, юваш ола. Ашап тойгъан сонъ не Христо¬фор, не Николай, не Карим — Архипкагъа терс сёз айталмадылар.
Кимер усулларны ишнинъ кетишатында тюшюнип чыкъармакъ, бирини дигерине уйдурмакъ керек олды. Шимди бу шейлер хусусында лакъырды этсек, сафиет сёзлер олып келелер. Амма о вакъытта Рашид экскаваторнынъ аркъасына бир болт къакъып, уджуна шайба ве винт кечирсе — улу кешф исап этиле эди.
Сагъ ялыда эки трактор эмир беклеп туралар. Драгляйн чана устюне къойылып, еринден кочкенде мен, Рашид ве Карим, ондан сонъ, Агаповнынъ нижниклеринден бири — дёрт киши чана устюне миндик, чюнки челик алатларгъа ве чана устюндеки демир кенетлерге козь-къулакъ олып турмакъ керек.
Апансыздан Краснянская пейда олды. Ирада иле чананынъ этрафыны доланып чыкъты, сонъ машинистлерден бирер-бирер сорады: драгляйнны ерге тюшюрмек мумкюнми-дегильми? Сабадан бери елькъуванны экскаваторнынъ кевдесинден къуртарып алув-нен мешгъуль машинистлерден: «мумкюн!» джевабыны ишиткен сонъ, Ирадагъа, ишке башламакъ ичюн эмир бермеге рухсет этти. Сонъ тракторларнынъ моторлары увулдады, йиплер арекетке кельди, сигналджылар кучюк байрачыкъларыны котерди... чана еринден сыджырып кочьти.
Тракторлар, драгляйнны паромнынъ уджуна чекип кетирген сонъ, бир-биринден айрылыштылар. Бири аркъадан келип, чананы уйтеди... Уйтеген сонъ, чана паромнынъ устюне минди. Усттен экскаватор баскъан сонъ, паромнынъ озю сувгъа комюльди, экскаваторнынъ копчеклери сув устюнде къалдылар. Паром джёнеди. Биз экскаватор когертесиндемиз. Паром де сагъгъа саллана, де солгъа. Бир ялыдан дигер ялыгъа узангъан челик алатларнынъ къарардан зияде тартыла бергенлерини корип, сусып турамыз. Къазакъ-Тас къайнакъ бурунны кечкен сонъ паром, къамачавдан къуртулгъан ат киби, бирден огге къангъыды.
Драгляйннынъ кевдесине далгъалар сычрады, сонъ устюмизни, башымызны гъаркъ этти. Паром де сув астына энди, де тёпеге секирди. Сонъ текрар ашагъы энди, бир даа...
Къолларымыздаки кучюк байрачыкъларны котердик, ялыдаки кишилер буны сездилер... лякин не файда? Олар — анда, биз — мындамыз.
— Чекиль, Карим!— деп къычырдым мен.— Аша¬гъы эгиль!
Омузындан тутып, озюме таба чекмек ичюн элимни узаткъан эдим, паром бирден секирди... челик алат гъычырдады, чана устюндеки махас — агъач демир къамуттан къуртулды, авада ярым даире ясап, Каримнинъ кокюсине урды. Карим башлы-аякълы айланып, озен астында ёкъ олды. Бир талайдан сув устюн¬де пейда олды, паромгъа узанаята эди... сувгъа шишкен памукъ урбасы ве узун резина чызмалары оны ашагъы тартып алып кеттилер.
— Сол якъкъа юр! Сол якъкъа!— деп къычырды Краснянская ялыдан,— бурунгъа якъын барма!
Карим паром бетке эппи джылышкъан эди, далгъа¬лар оны къакъыштырып, озеннинъ ортасына уйтеклеп алып кеттилер. Мен аджизликте къалдым. Карим сол ялыгъа ялдап чыкъа билирми экен деп къасветлендим. Такъаты етерми экен? Амма чокъ тюшюнип турмагъа вакъытым ёкъ эди. Аягъымдаки чызмаларымны, устюмдеки фуфайкамны чыкъарып, экскаватор когертесине аттым. Бакъсам, Рашид де союнаята.
Кимдир:
— Ма, гузель тут!— деп къычырды, узакъта Каримнинъ янында шап этип йип уджу тюшти. Карим джан аляметинен эки къоллап йипке япышты. Биз дигер уджундан озюмизге чектик. Сувукътан къат-къан, меджалсызлангъан Карим, ниает, паромгъа аякъ баскъаны киби, гурс этип йыкъылды, серилип къалды.
Ярым сааттан сонъ паром келип скелеге урунды, Краснянскаянынъ машинасы Каримни медпункткъа алып кетти. Оны гедже ашханеде расткетирдик. Устюнде енъи урба. Янакълары ве козьлери, къып-къырмызы... озю Искандер бетке кетеята эди.
— Драгляйн...— деди о, мени корер-корьмез,— драгляйн не олды?— Карим гъалиба саргъуш эди. Онъа медпунктта къарардан чокъ спирт ичиргенге бенъзейлер.
— Иш сырысында!— деди Алмазов онъа ве не олды-не къалды, эписини икяе этти.— Мени пек къоркъуздынъ, Къыш-къыямет куню бойле мукъайтсызлыкъ... мумкюнми?
Карим сувгъа насыл йыкъылгъаныны анълатмакъ
истеди, сёзлери бир-бирине багъланмадылар.
Ёкъ... оны кимдир, яхшы сыйлагъан. Не иле? Спиртненми? Одеколонненми? Алла бильсин... Дудакъларнынъ этрафы ем-ешиль.
— Санъа не олды? Ичтинъми?
Карим кульди, джевап бермеди...
— Ойле олса, кеттик!— деди Андрей Захарович.—
Ярын экинджи драгляйнни кечиреджекмиз.
Эртеси куню иш къыйын ве муреккеп корюнмеди. Тюневинки кунь ичинде эппи теджрибе эльде эткенмиз. Архипка бугунь де гъайретли эди. О елькъуванны ве ковшны сол ялыгъа бир невбетте, машинанынъ кевдесини исе экинджи невбетте кечирмек керек, деди. Биз онынъ дегени киби яптыкъ. Теджрибе... эр хызметте теджрибе керек. Эпимиз Архипкагъа тааджиплендик: эки кунь эвельки Архипка къайда?
Архипка даима бойле идракли олмасы ичюн онъа, бельки, даима месуль вазифелер берип турмакъ керектир? Бельки де даима Ираданынъ янында булунувы зарурдыр? Амма, ёкъ... сонъунда Архипка кене эски Архипка олып кетти.
Эки экскаватор Чар-Чакътан кечирип, айланма каналнынъ агъызында ерлештирильген сонъ, мен тюшюндим: яхшы, биз бу хызметни яптыкъ, лякин тек мен ве Николай яптыкъмы? Паром башында экскаваторларнынъ янында не къадар адам бар эди? Бири оны япты, дигери буны. Ойле исе Мансуров бу ишни манъа ве Николайгъа ничюн «укюмет вазифеси» дел берди?
Пек тааджиплендим. Сонъ тааджипленмедим. Бу къадар адамнынъ арасында — платформагъа биринджи тырмашыджы, сувгъа озюни биринджи атыджы, экскаваторгъа биринджи миниджи ве эр тесадюфий зорлукънен курешмеге биринджи чапкъылыджы эки киши тапылгъан олса, ким биле, бельки вазифе эда этильмез де эди. Отуз беш адам ичюн отуз беш ма¬шинист, яхут инженер кельген олса биле, эп-бир, иш олмаз эди. Чюнки бу эки адам: мен ве Кандыба — баракта о саде адамларнен берабер яткъан-тургъан, ашагъан-ичкен, берабер нефес алгъан кишилеримиз. Биз — оларнынъ озьлеримиз.
Буны Мансуров яхшы биле.
Меним Баш-Дугюмде булунгъан ильки афталарымда, хатримде эбедиен къаладжакъ муим адиселер олып кечтилер...
...Енъи йыл арфесинде ава денъишти. Къач куньлер сыдыргъы кучьлю ягъмур ягъды, ёлларны балчыкъ басты, Барактан чыкъып ашханеге барып етмек къараманлыкъ исап этильди. Экскаваторда чалышмакъ мешакъатлы. Амма табиат фелякетлери назар итибаргъа алынмады. Ковшкъа балчыкъ не къадар япышса-япышсын, биз — нижниклер не къадар булашсакъ-булашайыкъ, демир ёлны вакъытында ясап етиштирмек керекмиз. Эм ясап етиштире эдик. Сонъра ягъмурлар токътады. Джыллы куньлер кельдилер. Хазар-Кенд дереси боюнда ялыларгъа урунып, увулдап, чарпынып юрген сувукъ еллер къайда къалдылар? Ава джыллы... Бугунь кунеш бутюн кунь шавлелерини сачып турды. Топракъ сарпаны устюне къач керелер чыкъып, айланма канал боюна козь эттик. Канал узунлашмакъта, Чар-Чакъ ялысы якъынламакъта. Ай¬ланма канал не вакъыт битеджек? Буны ким айта билир? Токътабаевми? Николаймы?
Гедженинъ бир маалинде сель тюшти. Кучьлю ягъ¬мурлар... ве ягъмурдан сонъ бутюн кунь кулюмсиреген кунеш узакъларда юксек дагълар тёпесиндеки къарларны ирите башлагъан. Бир къырнынъ суву яваш-яваш дигерининъ сувуна акъып кельген. Бир деренинъ суву дигерининъкине къатылгъан. Олар бир-бирлеринен бирлешип, къырларны ашып, ёл ачып, къырмызы лай ве ташлар алып кельдилер. Дагълардан не къадар ашагъы энселер, сув ве сель о къадар чокълашты. 
Сель ташкъыны, ниает, Чар-Чакъкъа келип еткен сонъ, озен къутурды, юксек къаяларгъа къырларгъа окъталды. Хазар Кенднинъ янында ялыдан чыкъып, къышлакъларгъа, чёллерге ве багъчаларгъа яйылды. Сель баракларнынъ аралыкълары ичинде расткельген эр шейни басты-ёгъурды, Айикъ-Бурун бетке кетеяткъанда ёлундан чыкъты, гидромониторлар складына, демир ёл къульбесине чапкъылды.
«Мавы къаягъа» якъынлагъанда, геджелеин бизни уянттылар. Биз, эльбет де, сельни токътаталмадыкъ. Токътаталмаз эдик... узун, терен чукъурлар, арыкълар къазып, Къазакъ-Тас бетке догърулттыкъ. Сель бизим корьсеткен ёлумызнен кетмеди. Огюндеки чукъурларны толдырып, топракъ йыгъынларыны оюп, тешип Айикъ-Бурун ямачларына ювурды, бизим къум толу чуваллардан, ташлардан, кутюклерден ясалы кестирмелеримизни озюнен берабер сюйреклеп алып кетти.
Биз яндыкъ-куйдик... сель айланма каналны толдыраджакъ, бир йыллыкъ заметимизни чакагъа чыкъараджакъ деп къоркътыкъ. Къаранлыкъ ичинде бизим кишилернинъ къайсы — не иш япаяткъаныны бильмек кучь эди, амма бинълернен эллерде куреклер, киркалар, кетменлер — бу фелякетнен курешмектелер. Бириси: агъач къазыкълар кетирильсин, деп къычыра, дигери — сель толу арыкънынъ четлерине таш¬лар кетирип къоймакъ ичюн пешине адамлар такъып, Хазар Кенд бетке чапа, кимерлер асабий арекетлер ве давушларнен ашагъы-юкъары юрткъалай, лякин эр кес бири-бирининъ сёзюни динълей, ёргъунлыкъ ве телюке хусусында кимсе тюшюнмей. Янгъын сёндюреяткъан алайгъа бенъзей.
Айикъ-Бурун беттен дешетли гурультилер ишитильди. Ярым сааттен сонъ сельнинъ акъынтысы зайыфлады. Биз айланма каналнынъ кенарында топландыкъ... не икмет экенини билалмай, тааджипленип тургъанда, Архипка...— кене Архипка — талагъы къатып, ювурып кельди.
— Къая патлатылды...— деп къычырды о, йыртыкъ сесинен,— сель энди Чар-Чакъкъа айланды.
— Эй Алла!— дедим мен озь-озюме, ичтен,— ни¬ает, айланма канал къуртулды.

12

Бугунь мааш берильген кунь. Бизим кишилер барактан бир саат эвель чыкъып кетти, бухгалтериянынъ къаранлыкъ коридорында невбет алып турмакъталар. Рашиднен экимиз пара алмагъа, адетиндже, экинджи куню, бухгалтерияда киши аз экенде барамыз. Мен къач кумюш аладжагъымны, айлыкъ планымызны толдырувымызгъа бакъып билем. Нижниклернинъ эписининъ маашлары белли. Алты адамнынъ бир айда къазангъан парасындан Андрей Захаровичнинъ ве Николайнынъ маашлары чыкъарылып, къалгъаны учь мусавий къысымгъа болюнсе, олды. Николай, уйкен нижник олгъаны ичюн, бизден къыркъ кумюш зияде ала.
Мен кельгенимден бери учюнджи дефа мааш алаятам. Эки ай, бир кунь киби, кельди-кечти,
Бугунь сменаны теслим этеяткъан вакъытымызда, Токътабаев ири, этли козь къапакъларыны акъырындан аралыкъ этип, кулюмсиреди. Аралыкъ эткенде, козьлери эки дане учькоше къувуш шекилини алдылар.
— Сукъланам сизге!— деди о Алмазовкъа,— эки кунь, бир гедже истраат этеджексинъиз!
Мавлян ака акълы. Гедже сменасындан эвель даима ойле — эки кунь, бир гедже бошмыз; истраат куню ве арфеси... мен озюмни бугунь, акъикъатен, бахтлы исап эттим. Дюльгерлер ятакъханесине кирип бакътым. Мушукъ якъында корюнмеген... сонъ бухгалтериягъа айландым.
Пара... кучьлю шей! Пара! Зенгинлик яхут тиленджилик, акъарет. Элимнен штанымнынъ устюнден джебиме тийип бакъам, шытыр-шытыр этелер... Оларны неге сарф этмели? Эвеля, бир къысымыны ашайт ичюн къалдырмакъ керек. Сонъра, къуруджылыкъ комитетинде ордер эльде этип, бумазей алмалы, чюнки эски чылгъавларым чокътан парча-кесеклер. Джыллы чылгъав олмаса, резина чызмаларнен чалышмакъ къыйын. Керчек, эки айлыкъ комсомол взносы... ондан сонъ, бир дане кепка, яхут он эки алетли чакъы... Ёкъ, кепка алмакъ керек. Гузель... бундан да эвель ашханеге кирмек керек.
Сабира хала бугунь...— тааджипли шей — ашханенинъ къапалмасына еди дакъикъа къалгъаныны коре турып, кирмеме итираз этмеди. Бир чанакъ лагъман ве учь стакан урюк къошафы кетирип огюме къойды. Бу къадынгъа не олды? А! Енъи йыл.
Тойгъанджа ашадым. Стол башындан тураяткъанда, Сабира хала яныма кельди.
— Акъшам емегине кельмеге унутма! — деп тенбийледи мени. — Саат он бирде! Адетинъни билем... акъшам емегине кельмеге эринесинъ! Аркъадашларынъа да айт, кельсинлер. Урюкли ве къапысталы пироглар оладжакъ.
Къошаф ичинде урюкнинъ озюнинъ ёкълугъы... борщнынъ этсиз экенлиги де шунынъ ичюн экен де! 
Озюмнинъ тюшюнджелеримни апансыздан Сабира халагъа айтып йибердим. О алып кочьти — дюньяны йыкъаязды. «Бурунынъны эр шейге тыкъма! Эркек ол!— элиндеки чомучны котерди, аз къалды башыма эндиреджек эди,— ошекчи джады олма!»
О бугунь кишилерни гузель емекнен сыйламакъ истей. Аз ашап, чокъ ичселер, зияде саргъушлана, сонъундан къавгъа ве котек чыкъа, амма бойле куньде ракъысыз ве шарапсыз, тек емекнен кифаетленмек мумкюн олмайджагъындан, Сабира хала бутюн чеберлигини къойып, пироглар пиширмеге азырланмакъта экен... мен онынъ агъыргъан суелине бастым.
Сабира хала ашханеге къатнагъан ве къатнамагъан бутюн ишчилерни биле. Енъи бир киши пейда олдымы, деръал сезе. Элине чанакъны алып, чомучнен къазандан шорба алып, чанакъкъа къойылгъан олып адамгъа бинъ суаль бере, озюне керек шейлерни бильмегендже, чанакъны кишининъ элине бермей.
Аджаип ве азачыкъ худжур къадын... Бир адамнен лакъырды этеджек олса, онынъ ичюн мантыкъий къаиделер къыдырып тапа. Бу къаиделер къайдан чыкътылар десенъ, оларнынъ къайдан келип чыкъкъанларыны арарет ве тафсилят иле анълата. Чокъ сёйленесинъ, десенъ, сенден:
— Айса не япайым?— деп сорай,— хызметим ойле олгъан сонъ?..
Сабира халаны торс мезеп демек догъру олмаз эди, чюнки о базан гъает незакетли... «Сусып турайыммы? Этрафынъызгъа козь этинъиз, адамлар не иле мешгъуллер? Айланма каналгъа бармакъ-кельмек, юкъламакъ ве ашханеде тыкъынмакъ. Заводларда ве фабирикаларда цех башлыгъы бар, цех устасы бар, баш инженер бар, олар бир-бирлерине иш буюралар, иджрасыны тешкерелер. Бири-дигерининъ ншини япмаса, буюклерине барып шикяет эте, мырадларына ирелер. Бизде, баракларда, кишилернинъ омюри бир Петя эмджеге багълы. Ашханеде командан ким? Мен, Сабира хала! Эпинъиз ичюн месулим. Эбет! Не беллединъ?»
Лакъырдынынъ сонъунда, пахыл киби, Петя эмдже сюрип кельди.
— Сиз, эльбет де, къысмен акълысынъыз,— деди комендант,— амма кимерде алып къачасынъыз. Сёз келими, кимнинъ къарысы къач яшында? Бу сизинъ не ишинъиз?
Сабира хала коменданткъа ойле иш кести... корьмели эдинъиз. Петя эмдженинъ сёзлерини индемей, сонъуна къадар динъледи. Юзюнде ич эеджан сезильмеди. Амма сонъундан не олды, билесинъизми? Чомучини стол устюне къойды. Эллерини белине тиреди. Кевдесини огге сюре берип, комендантнынъ устюне догъру, къатты юрюш этти. Комендант къоркъты, артына чекилеята эди, башы къапунынъ чаткъысына урып, токътады.
— Демек, мен алып къачам! Кишиге: кимсинъ? Къайдан кельдинъ? демеге акъкъым ёкъ, ойлеми? Сенинъ баш кесерлеринъ геджелери къадынларнынъ баракларында ятакълап, пич бала ясап юрселер? Бу кимнинъ иши ола? Сенден сорайым! Эльбетте, сенинъ ишинъ. Мен бу ишке къарышаммы? Ёкъ. Сен де... анъладынъмы, Петя эмдже? Сен де меним ишиме къарышма! Мен не япам? Кимерде киши ашханеге ашамагъа келе, козьлерине бакъам... Бельки джебинде эки шасы ёкъ! Не? Бу да меним ишим дегильми? Отурынъыз, дейим мен ойле кишиге. О стол башына кечип отура. Кетирип огюне бир чанакъ борщ, бир чанакъ да гуляш къоям. Козьлери эки якъкъа керилип къалалар. Эбет, къошаф бермеге де унутмайым. Пара? Уфакъ меселе. Мааш алгъан куню кетирир! Сонъ? Бунъа не дейлер? Амма сиз... Архипка элини котерсе, отюнъиз патлай.
Иш бунынънен де битмеди. Сабира хала Петя эмджени парторгкъа ве Баш Дугюм реберине чеккелеп алып кетти. Краснянская ве Джураев, белли меселе, халанынъ сезлерини догъру таныдылар. «Эр кес озь хызметинде буюк башлыкъ» дедилер.
Комендант халагъа илишкенине бинъ пешман олды. Лякин халанынъ юреги, эр альде, юмшакъ. О, озюнинъ акимиети хусусында сийрек лакъырды эте. Кин тутмагъа бильмей. Не япса — алидженаплыкъ ниетинен япа. Керчек, хала не кулинария ве не де тиджарет техникумы битиргени ёкъ, кимерде... кимерде онынъ алидженаплыкъ ниетинен япкъан иши акс нетиджелер де бере. Лякин...
Хала озь къылыкъларыны быракъалмады. Енъи кишилерге, эвельдекиси киби, ахрет суаллери бермекте девам этти.
Ильки куню онынънен корюшкенде озюм де айретте къалдым. Къазан ичиндеки этлерни алып, чанакъ ичине ташламакъ ичюн чокъ вакъыт керекми? Бакъып турам:.. этни санчып бир алды, эт вилкадан къуртулып, къазаннынъ тюбюне тюшип кетти, сонъра дигер эт кесегини къыдыра башлады.
Эллери агъыр къыбырдайлар, амма тили, граммо¬фон киби, тынмакъ бильмей.
— Санъа чокъ къояятам. Эбет, я сен, йигит... Къайсы якълардансынъ? Узакътанмы?— Сабира хала шай этип башлай... Суаллерине джевап алмагъандже чанакъкъа шорба тюшмей.
Къайда догъдым? Не ишнен мешгъулим? Эвлимми? Къач яшындам? Ракъы ичемми? Абс ханеде отурдыммы? Ве саире... Сабира хала менден бу шейлерни сорап битирген сонъ, вилкасынен эт парчасыны ойле джанбазлыкънен илиштирип алды, чанакънынъ ичине ойле уста фырлатып йиберди ки, корьмели эдинъиз... Фелемек!
— Бар, отур, аша!— деди о манъа,— лякин, хаберинъ олсун, ракъы чокъ адамларнынъ бойнуны урды.
Стол башына отургъан сонъ, озь башыма кулюмсиредим. Халанынъ базы суаллерине ошландим. Сёз сырасы... мен эвлимми? Абсханеде яттымы? Бу онынъ не иши?
Сонъундан анъладым. Сабира хала, асылда, фельсефе сатмагъа севе экен. Кимер адамларгъа плявны ве ягъны зияде къоя... ондан сонъ, шофёрлерге этни даима экишер кесек арткъач берип, машинанен Ташкентке бедава барып келе дейлер. Эбет, бойле дейлер... амма Сабира халагъа эр кес урьмет эте.
Ашханеде ашап-тойгъан сонъ, бараккъа кеттим. Бизим бараккъа етмек ичюн, юкъары мааледе, инженерлер шеэрчигиндеки бетон къалдырым бою юрмек керек олды. Ешиль софалы эвлернинъ янында кечеяткъанда пенджерелерине ёлакълы перделер тутылгъан джыйнакълы эвге бакътым, Ирада бунда яшаса керек, деп тюшюндим. О шимди эвде ёкъ, озен ялысында ер патлатыджыларнен иддалашмакъта. Христофор, Архипка, Карим оларгъа ярдым этмеге къалдылар. Ер патлатыджылар идареси мукъавеле боюнджа четтен алынгъан ишчилернинъ акъкъыны яхшы толей. Мен къалмадым, чюнки манъа, шимдилик, озюмнинъ къазангъанымдан зиядеси керекмей.
Бетон сокъакъ битти. Сонъ балчыкъкъа бата, тайгъалай, сюрюне кеттим. Ашагъыда, вади боюнда, джайылып къалгъан думан арасындан къышлакълар корюнелер. Оларнынъ къабургъасындан   бургъаланып Чар-Чакъ акъмакъта. Юкъарыда, Хазар-Кенд астында, къазлар киби, боюнларыны юкъары котерип, экскаваторлар туралар. Айланма канал кенарында, юксек къарагъач талдасында, паровоз токътагъан. Оджагъындан чыкъкъан тютюн кок юзюне тимтик юксельмекте. Ич бир ерде адам корюнмей. Къайда..? Адамлар къайда?
Чокъ козь этип турдым, сонъ тайгъакъ сокъакъ бою ашагъы джёнедим. Бараккъа етеджекте, ерни сарсытыджы гурюльтилер ишиттим. Чар-Чакъ ялысыны къара думан къаплады. Гурюльтилер ве ер сарсынтылары эппи вакъыт девам этти.
Ильки куньлеримде меним ер патлатыджыларнен ишим олгъан эди. Пек телюкели зенаат дегиль. Тек вакъытында сакъланмакъ керек.
Бараккъа кирдим. Койканынъ устюне узандым... юкълап къалгъаным. Не къадар юклагъаным, бильмейим. Мени Карим уятты.
— Сен не япасынъ?.. Ничюн юкълайсынъ?— деп джекирди о,— бир шейден хаберинъ ёкъмы?
Зорнен эсими топлап, аякъкъа къалкъкъан сонъ, пенджереден бакътым. Тышарысы зифт къаранлыкъ эди.
— Не олды?
— Бахтсызлыкъ!— деди Карим. Сеси къалтырап чыкъты,— юр! Кеттик!
— Насыл бахтсызлыкъ?
— Христофор къазагъа къалды. Олеята.
— Христофор? Олеята?..
Бундан сонъ Карим даа не деди? Не сорады? Къулакъларым бир шей ишитмедилер. Ювурып, барактан чыкътым, озен бетке чаптым. Копюр янында Кандыба расткельди.
— Алып кеттилер,— деди о.
— Къайда?
— Бильмейим.
— Озюни корьдинъми?
— Корьдим. Эси ёкъ эди. Омуз кемиги сынгъан. Ондан сонъ, башына...
«Мавы къаягъа» кирдик. Ичи рыкъма-рыкъ адам. Экскаваторджылар, ер патлатыджылар... Эписининъ агъызында къаза лакъырдысы... амма бир шей анъламакъ мумкюн дегиль. Бири Христофорнынъ озюни къабаатлай, дигери оны акъламакъ истей. Ер патлатыджыларнынъ буюги — къыскъа, беяз тонлы киши, Токътабаевнинъ огюнде турып, боюныны тёпеге созгъан, эллерини ашагъы саркъыткъан... эдине берип недир иза этмекте.
Христофорны къайда алып кеттилер... кимсе бильмей. Экскаваторгъа кеттик. Ёлда, огюмизге апансыздан Архипка чыкъа къалды.
— Христофор къайда?
Архипка агъызыны къыйыштырды, тишлери арасындан насылдыр пышылды чыкъты.
— Бильмейим,— деди о.
— Инсан бозмасы! Сен бойле вакъытта ич бир шей бильмейсинъ. Кандыбанынъ юзю ап-акъ олды. Сусты... Бир шейлерни хатырлады. Кетеяткъан Архипканынъ артындан бакъып турды.
Экскаватор когертесинде чиленгирлер чалышмакъта эдилер. Олар башкъаларынынъ агъызындан ишиткенлерини бизге сёйледилер: ер патлавы вакъытында Христофор машина ичинде сакълангъан. Узакътан къопып кельген таш, къапуны сындырып, ичери кирген, Христофорны яралагъан. Машина больмесине кир¬дик. Компрессорнынъ огюнде — пол устюнде къан тамчылары барлар. Бу достымызны къаны, энди къуруп башлагъан. Юрегим сыкълетленди, тез-тез тышары чыкъмакъ истедим, Кандыба мени токътатты.
— Бу ерде бираз турчы!— деди о. Мени Христо¬форнынъ ерине къойды, адымларынен бир шейлер ольчеди, токътап нелердир тюшюнди, дудакълары арасындан бир шейлер исаплап бакъты.
— Не олды? Не демек истейсинъ?— деп сорадым Николайдан, озюм исе къафамда асыл олгъан фикир догъру олып чыкъар деп къоркътым.
— Сен сус!— деди Кандыба.— Индеме! Сонъундан анъларсынъ!
Бундан сонъ Николай ич бир шей айтмады.
Идареге кеттик. Анда кимсени тапалмадыкъ. Паромнен сагъ ялыгъа кечип, Искандердеки фельдшер ханеге кирдик, анда да бир шей билип оламадыкъ: мында ойле адам кетирильмеген.
Ёргъун ве кедерли алда бараккъа къайтаяткъанда, акъылыма чешит фикирлер кельдилер: тюневин Хри-стофор баракта аджаип урум тюркюлери сёйледи, ги¬тара чалды. Шимди бойле шей... бельки де ольгендир!? Тюневин биз ишке кетмеге тедарикленгенде Хри¬стофор, не мунасебетнен бильмем, кедерли давушнен:
— Аятнынъ къусурлары чокъ...— деди манъа,— о кимерде зеиннинъ садасыны ишитеджеги кельмей, юрекнинъ укюмине исе мераметсиз ола. Акъикъатта, инсаннынъ такъдирине шейтан шорбаджылыкъ япа, чюнки онда ич бир шей бизим истегенимиз киби олмай.
— Бу кимнинъ сёзлери?— деп сорадым Христофордан.
Кульди. Башыны терсине саллады.
«Къысмен меним, къысмен де Раймонд Дёртюнджининъки... Берабер тюшюнип чыкъардыкъ». «Сенинъ омюринъ чокъ зевкълы, Христофор!» — дедим мен. Манъа дарылгъан киби бакъты, амма дарылмады. «Зевкълы?»— тааджипленип, текрар сорады менден. «Меним омюрим яхшы ола билир эди; окъумакъ мумкюн экенде окъумадым, шимди... коресинъми? Козюм...»
Христофор терен мана ифа этиджи козълер иле кулюмсиреди.
«Менде бойле» сёзлер даа чокъ» — деди Христо¬фор. Онынъ къафасы гузель ишлей эди. Китап окъугъан вакъытта бегенген ибарелерининъ эписини акъылында тута тургъан.
«Онда, озюни узун вакъытлар саф къальбли этип корьсете бермеге кучь етишмей...» — деди манъа бир дефа Христофор. Мен тааджиплендим... даа догърусы, бир шей анъламадым.
«Буны ким айтты?» — деп сорадым.
«Э, бу Розамунда Кольдингамскаянынъ сёзлери»,— деп джевап берди. — «Гузель сёйленильген, ойле дегильми!» Христофор кимерде бу ибарелернинъ саиплерини озю тюшюнип чыкъара эди. Даа истейсинъми? «Дженклернинъ къануны ойле... гъалиплер — магълюплерге истеген шейини яптыра билелер. Юлий Це¬зарь.
Юлий Цезарь!»
«Э!»
Эр кес баракта эди. Кимсе юкъламай. Эр шей хусусында лакъырды олып битти дегенде, къапу ачылды, Петя эмдже кирди.
— Азырмы? — Архипканынъ шакъа тарзында берген суали, бу сукюнет ичинде, къаба янгъырады, лякин манасыны кимсе анъламады.
Архипка койкасындан тюшип, ода ортасына чыкъты. Кейфи бозукъ экени сезильди. Петя эмдже стол янында токъталып, эпимизни козьден кечирди.
— Иш насыл олды?— деп сорады о, яваштан ве козьлюклерини чыкъарып, шинелининъ этегине сюрте башлады.
Биз бильген шейимизни айттыкъ.
— Къайда экени белли дегиль,— деди Карим ве теренден кокюс кечирди.
— Къайда олур беллейсинъиз? Эльбетте, Троицк хастаханесинде.
— Керчектен де... бакъ, акъылымызгъа кельмеди. — Николай ве мен турдыкъ, ювурып азбаргъа чыкътыкъ.
Паромгъа якъынлагъанда, артымызда бензин машинасы пейда олды. Чар-Чакътан кечкен сонъ, онынъ кабинасына кирдик. Шофер таныш дегиль эди, лякин Христофорны корьмек ичюн хастаханеге кетеяткъанымызны бильген сонъ (ер патлавы вакъытында киши къазалангъанындан эр кеснинъ хабери бар эди), бизнинъ хастаханенинъ къапусы огюне кетирип ташлады.
— Беклейимми?— деп де сорады шофёр.
— Ёкъ, сагъ ол, къардаш!
— Он беш дакъикъа беклерим. Чыкъмасанъыз, кетерим...
Хастахане къырнынъ астында эди. Ерге чокътан къаранлыкъ чёккен, къырнынъ тёпесинде исе булуткъа такъылы къуйрукъкъа бенъзер ярыкъ ёлакъ асылы турмакъта. Кунештен къалгъан кесек олмалы.
Араба къапу къапалы. Къакътыкъ-къакътыкъ, ачмадылар. Къурсакъларымызны ичери чеке берип къапунынъ астындан юзюкъоюн сюйрекленип азбаргъа кирдик, сонъ мердивен бою юкъары чыкътыкъ, коридорнынъ ахырында токъталдыкъ.
Кабинетнинъ аралыкъ къапусындан бизни коре къалгъан эсли къадын. халатыны догмелемекте экен, ювурып чыкъты.
— Не керек? Къайдан чыкътынъыз?— деп къычырды о.
— Афу этинъиз!— дедим мен къадынгъа. Дипломатнынъ бири: «къабалыкъны незакет енъер» деген. — Афу этинъиз, мында бугунь Христофор Дураниди кетирильмедими ?
— Дураниди? Ёкъ. Ойлесини кетирмедилер. Чыкъынъыз! Тез чыкъынъыз мындан!— къадын къычыра, берди. Биз еримизден къыбырдамадыкъ. Къадын янымызгъа кельген сонъ, азачыкъ юмшагъан киби ол¬ды,— Дураниди? Ким о?
— Экскаваторджы.
— Азачыкъ сабыр этинъиз!— къадын ичери кирди, эппи вакъыт кечкен сонъ, чыкъты.— Бар... амма онъа кирмек олмай.
Къадыннынъ артындан эсмери эркек пейда олды. Устюнде халат...
— Иште, докторнынъ озю...— деди къадын. — Бу йигитлер Дуранидини корьмек истейлер. Омуз кемиги сыныкъ... хатиринъиздеми?
Доктор бизни дикъкъатнен козьден кечирди, сонъ башыны акъырындан ашагъы-юкъары къыбырдатты; адетиндже, бойле ишарет мусбет фикир ифа эткенинден, мен къувана тюштим. Лякин нафиле экен...
— Хастанынъ алы мушкуль,— деди доктор,— кемиги эки ерден сынгъан. Гипс ичинде... мумкюн дегиль.
— Эки дакъикъачыкъ...— деп ялварды Кандыба.
— Ёкъ.
— Янына бармамыз. Узакътан корип чыкъармыз, доктор!— дедим мен озь тилимде,— ишитесинъизми, доктор?
— Мумкюн дегиль, анъладынъызмы?— доктор сертейип башлады. — Бир афтадан сонъ келинъиз!
Хастаханеден чыкътыкъ. Бензин машинасындан, эльбетте, эсер ёкъ эди. Къарлы, сувукъ ель ёл боюндаки къуру япракъларны къуваламакъта. Копюрге еткенде машина таптыкъ. Бир саатте Социалист Шеэрчикке келип еттик.
Карим юкъуда эди. Уяттыкъ.
— Таптынъызмы?— олды биринджи суали.
— Таптыкъ!— демир къапу астындан юзю-къоюн сюйрелип киргенимизни, коридорда къадыннен олгъан корюшювни икяе эттик.
— Гъарип Христофор...— ёргъан астындан Архипканынъ къарыкъ сеси ишитильди. Юкъламай экен. 
Карим оджакъ ичинден чайникни алып, стол янына къойды.
— Шекер керекми?
Николай индемеди. Мускуллы, балабан мучесини койка узерине ташлады, башыны ястыкънынъ астына тыкъты, сусып къалды.
Мен чай ичеяткъан арада Карим енъи костюмини кийди, сачларыны сыджакъ сувнен азачыкъ сылатты, сонъ эдинип тарады.
Архипка да турды, кийине башлады.
— Мен экскаваторджылар мектебине ариза бердим,— деди Архипка. Текаран динъленип тургъан сонъ, девам этти,— кечмишнен сагълыкълашмагъа къарар бердим.
— Пек нишаретли... онынъ ичюнми?— дедим мен.
— Сен акъылсыз киши дегильсинъ,— деди манъа Архипка. Хатирине недир кельгенге бенъзеди.— Экимиз ничюн чатыша беремиз, бильмейим...— Шарфыны багълагъан сонъ, кроватнынъ уджуна отурды, аякъларыны бир-бири устюне къачлады:—умумен... билесинъми не? Аятнынъ озю янълыш къурулгъан. Анъладынъмы? Яхшы кишилер шимди йипек иле безели эвлерде назик ханумларнен къонуша, музыка динълейлер. Бирер къаде ичкен сонъ саатларына бакъаджакълар... елькъуван он экини костергенде, къаделер котериледжек, бир-бирлерине токъуштырыладжакъ, кишилер бир-бирлерине сагълыкъ-селяметлик истейджеклер. Сонъ эркеклер дудакълары боялы ве пармакълары маникюрли къадынларны къучакълап, опеджеклер, назик беллеринден тутып блюз ойнайджакълар. Сабагъа къадар кейф чатаджакълар,— Ар¬хипка койкасы устюнде яткъан къатранлы брезент къолчакъларыны илиндирип алып куели диваргъа атты. — Эй, Архипка, Архипка! Бир вакъытларда сен де адам эдинъ!
Сонъ Кандыбанынъ койкасы янына кельди. Башы устюндеки ястыкъны чекип алды.
— Тур, Николай!— деди Архипка. Онынъ кевдесинден тутып котерди,— кеттик! Рахильге кеттик! О бугунь Ташкенттен кельди, бир шейлер кетиргендир. Итимал, Валька да андадыр. Аранъызда не олды шу? Бир шей анъламайым. Пятиречьеде... ишлеринъиз башкъа эди!
Кандыба кевдесини догърултты, элинен Архипканы, бош къопкъа киби, четке сурюп ташлады.
— Джоюл!— о пек къычырмады, амма манъа ойле кельди ки, озюни зар-зорнен тута бильди.— Кет! Озюнънинъ Рахилинъе кет! Манъа керекмей. Валька да керекмей!
— Тутарлангъанынъ да не? Сени, инсан деп... мусафирликке давет этем.
— Сус! Санъа шимди сусмакъ эльверишли...— деди онъа Николай. Асабийленгенинден, тишлери хычылдадылар,— кечмишнен сагълыкълашмакъ истейсинъ... бугунь бу къараргъа кельгенинънинъ себеби не? Бир шейлерден къоркътынъмы?
— Ёкъ. Кимседен...
— Джоюл мындан!— деп къычырды Николай текрар. Турды, юмрукъларыны сыкъа берип, Архипкагъа догъру адымлады,— мен не дедим? Ишиттинъми?
Архипка индемеди. Койкасы устюнде яткъан быджагъыны алды, барактан чыкъып кетти. Къапу ачылгъан арада къомшу бараклардан гармонь давушлары ишитильди.
«Шеэрнинъ бир еринде, дживарында»,
Ишчи аилесинде догъдым мен.»
— Не олды, Николай?— деп сорадым мен. 
Джевап бермеди. Мен де сустым. Онынъ чеккен азабынынъ себеплерини яхшы биле эдим.
Къапу акъырындан къакъылды. Николай ювурып барып койкасы устюне отурды ве гитарасыны элине алып, юксек давушнен къычырды.
— Кир!
Къапу ачылмады.
— Не къадар буюк незакет!?— деди Николай. — Кирмеге истемесенъ, тур тышарыда, бузла! О акъы¬рындан, насылдыр мунълы тюркю йырлап башлады. Бу тюркюни ондан даа ич ишитмеген эдик. «Испаниоль серенадасы»... деди.
Къапу текрар къакъылды. Мен турып ачтым, башымны тышары чыкъарып сагъгъа солгъа бакъындым, къаранлыкъта кимсе корюнмеди. Къапуны къапатаджакъта, тыныкъ сес ишиттим.
— Джевдет! Бир дакъикъачыкъ!..
Ирада! 
Босагъа устюнден азбарнынъ ортасына сычрадым.
— Мен сизге... Сизни мусафирликке алып кетмек ичюн кельдим, Джевдет!

13

— Мени? Озюнъизненми!
Севинчимден, эсимни ёкъ эте яздым.
— Эбет! Эгер вакъытынъыз олса!?— деди Ирада,— бугунь енъи йыл. Унуттынъызмы?
— Енъи йыл?..— къапугъа чаптым, сонъ озюмни къолайсыз ис этип, кери чекильдим,— афу этинъиз, Ирада! Бир дакъикъачыкъ!— къызгъа ичери киринъиз демеге утандым, чюнки эвимиз пек джыйнакълы дегиль эди.
Чар-чабик кийиндим. Тышары чыкъаджакъта, Николайгъа козь эттим. О манъа кедер ве севинч толу козьлерини чевирди.
— Достум!— деди манъа Николай. — Сен омюрни догъру анълагъан кишисинъ. Бу — гъает муим хасиет. Сен, иншалла, узакъ кетерсинъ. Мени акъырындан къапу тарафкъа уйтеп ташлады,— огъурлар олсун!
Чыкътым. Ирада энди узакъта эди. Ювурып пешине еттим.
— Тездже юрмеге билесинъизми?— деди манъа Ирада,— Бизни беклейлер.
— Бизни?— тааджиплендим мен.
— Бизни...— деп текрарлады Ирада,— мени ве сизни!
— Сизни ве мени? Я Турсунов?
Къыз шимди менден бу суальни беклемеген эди. Мен де, шубэсиз, агъызымдан бойле худжур сёз чыкъып кетер беллемеген эдим. Ирада пек ынджынды. Ойле ки, чокъ вакъыт лакъырды эталмады.
— Кене эски лакъырдымы, Джевдет?— деди о, козьлериндеки яшларны силерек,— мен сизге эписини айтмагъанмы эдим?— Къыз мени быракъып кетер деп къоркътым. Буны япмады — сусты, чюнки къыркъ дакъикъадан сонъ бинъ докъуз юз отуз дёртюнджи сене битеджек эди. Къавгъа этмек, дарылышмакъ не керек?— Енъи йыл къаршыламагъа Турсуновнен кет¬мек истеген олсам, бу аралыкъта, бу сувукъта сизни къыдырып келирми эдим?— деди Ирада.
— Чатал-Чинардаки гедже?..— бакъ сен, агъызымдан учь сёз даа чыкъып кеткенини дуймай къалдым. — Меним энъ мукъаддес дуйгъуларымнынъ акъаретленгенлери?.. Бу исапкъа кирмейми?
— Кечкен шей...— деди Ирада ве кокюс кечирди.— Чатал-Чинар ишинде мен къабаатлы дегилим.
— Ким къабаатлы?
— Кимсе де! Мени апансыздан паромгъа чагъырдылар... къайтып кельгенде сизни айланма канал ичинде корьдим. Устюнъизде Турсуновнынъ пальтосы бар эди.
— Шимди не? Турсуновнен къавгъа эттинъизми? — деп сорадым мен.
— Сизинъ ичюн бунынъ не эмиети бар? Куньлейсинъизми? Кунджюлик — эски сирас. Керчек, адамны севсенъ...— Ирада токътады, козьлериме тикленип бакъып турды, сонъ ёлуна девам этерек, джиддий суретте деди: — Ёкъ. Биз къавгъа этмедик! О меним ичюн ич кимсе дегиль ве ич бир вакъыт олгъаны ёкъ. Чабикче юринъиз!
О вакъытта Ирада мени севе экен. Мен, матюв, буны анъламадым. Чюнки Ирада джильве, наз деген шейни бильмей эди.
Ёл тайгъакъ. Къызнынъ къолтугъындан тутмакъ истедим, чюнки бу сефер Ираданынъ эллери проект, китап, чертёж ве саире шейлерден азат эдилер. Азат эдилер?! Ёкъ. Къолтугъында шимди де кягъыткъа сарылы недир бар. Аякъларында кучюк резина чызмалар... ерге баскъаны сезильмей, тез-тез юре. Юре дегиль, къаранлыкъ ичинде, гуя ялдагъан киби, козюмнинъ огюнде бир пейда ола, бир гъаип ола. Къолтугъына киреджек олып, сол тирсегинден туттым, кийиксиреген тай киби, силькинди, деръал ёлнынъ четине чыкъты.
Христофорны барып корьдинъизми?— деп сорады о менден,— насыл?
— Корьдик,— дедим мен,— Троицкиде...
— Эли?.. Тюзеледжекке бенъзейми?
— Бильмейим. Шимдилик вазиети пек фена.
— Кельдик,— деди Ирада,— сиз  айтып битиринъиз!
Алчакъ чар-диварнынъ янында токъталдыкъ. Мен бугунь, уйле маалинде бу эвнинъ янындан кечкен эдим.
— Гъарип Христофор,— деди Ирада. Онынъ кедери ниаетсиз эди.— Бахтсыз киши. Козьден марум къалгъаны-къалгъаны, шимди омуздан яраланды.
— Керчектен де...
Къапу ачыкъ эди. Клерге бенъзер кучюк одагъа кирдик. Кимсе ёкъ. Дивар боюндаки сет устюнде бре¬зент плащлар, къыскъа тонлар, фуфайкалар яталар. Кошедеки аскъычкъа тери якъалы пальтолар илингенлер. Ирадагъа пальтосыны чыкъармагъа ярдым эттим, чыкъаргъан сонъ, пенджеренинъ демир сапына асып къойдым. Сонъ Ирада чызмаларыны чыкъарды, къолундаки кягъыт богъча ичинден юксек подворлы туфлелерини чыкъарды. Аякъларыны кийди.
— Институтта экенде, мусафирликке бойле бара эдик...— деди о ве бир аякъ устюнде туралмай, секириклей берди. Бельки къабургъасынен манъа таяныр деп, онъа таба джылыштым, ёкъ... узанып диварны тутты. — Бойле чамурда туфлелернен юрмек...— оладжакъ шейми?
Къапу ачылды. Анна Яковлевна кирди. Хош, лякин ёргъун черели. Устюнде къара антер, бойнунда беяз шарф.
— Ира!— онынъ давушында ве чырайында азачыкъ даргъынлыкъ сезильди.— Сизни беклеп ёрулдым. Къайда къалдынъыз?— ичери кирсетти.
Йылбаш геджеси Краснянскаянынъ эвинде олурым деп беллемеген эдим. Омузымдаки портупейни чектирдим, кольмегимнинъ этегини тюзеттим, сонъ, Ира¬данынъ пешинден кочтим. Амма Ирада токъталды.
— Анна Яковлевна!— деди о, къып-къырмызы кесилип,— бу, Джевдет Бекиров! Хатиринъиздеми, мен сизге...
— Замет этме!— деди Анна Яковлевна, Иранынъ сёзюни болип,— биз танышмыз. Чатал-Чинар гедже¬си... паром вакъиасы — эписи хатиримде. Эвиме кельгенинъиз ичюн гъает мемнуным. Риджа этем, ичери буюрынъыз!
Полы даа боясыз, адий джиезли буюкче ода, ичи тазе агъач ве киреч къокъуй. Ортадаки узун стол башында отургъан эркеклер ве къадынлар аякъкъа турды, бизим иле селямлаштылар, сонъ тёрге кечирмек ичюн, курсюлерни четке чекип, бизге ёл ачтылар. Козюме илькиде Алмазов чалынды. Андрей Захарович манъа козь къыпты, сонъ янындаки къадыннынъ къулагъына недир фысылдады, къадын манъа бакъып, кулюмсиреди ве акъырындан башыны саллады.
— Иште, Бекировнынъ озю...— деди Анна Яков¬левна мусафирлерге,— Сель ташкъыны хатиринъиздеми? Оны токътаткъан киши!
Мусафирлер мени баштан-аякъ козьден кечирдилер... бирде-бир еринде бойнузы ёкъмы экен деп тюшюндилер гъалиба. Мен сыкъылдым. Башымдан фуражкамны чыкъармагъа унуткъаным... не япаджагъымны бильмей, бир элимден дигер элиме авуштыра ве эзгелей бердим. Анна Яковлевна мени эсли мусафир янына чекип кетирди — къыркъ яшларында, козьлюкли адам, четтен бакъкъанда пек сезильмесе де, мусафирлер арасында, гъалиба, энъ урьметли киши эди.
— Таныш ол, Вадим,— деди Анна Яковлевна кишиге, сонъ манъа чевирилип, иляве этти:— Вадим Семёнович... Чар-Чакъ къуруджылыгъы техника болюгининъ башлыгъы.
— Башлыгъы? Не вакъыттан берли?— Вадим Се¬мёнович кулюмсиреди. Бу адам, Краснянская киби буюк инженерден формаль оларакъ устте тургъан болюкнинъ буюги экенлиги ичюн, гъурурлы корюнди. Анна Яковлевна исе бу гъурургъа аселет токъунып алды.
— Бир вакъытта Вадим меним муавиним эди...— деди о,— Заманлар денъишелер.
— Бир вакъытта дегенинъ не? Днепрде эди.
— Бу якъта...— Анна Яковлевна мени таныштырмакъта девам этти,— Абдулла Садыкович. Билесинъиз! Сигизмунд Генрихович. Оны да...— Менжевецкийнинъ устюнде къара костюм, кечкен сефер лекцияда корьгеним киби сакъалы темиз тыраш олгъан. Янында Джураев... Сонъра, мени Мансуровнынъ ве Алмазовнынъ къарыларына такъдим эттилер.
Экиси де, къарар эсабынен, бир яшта, экиси де беяз блузка ве мавы юбка кийгенлер. Атта бир-бирлерине азачыкъ бенъзеп кетелер. Лякин бираз вакъыт кечкен сонъ, экисининъ чешит-чешит адамлар экени билинди. Екатерина Васильевна Мансурова мени корьгенде, ярмалыкъта малыны сатмакъ ичюн муштери къыдыргъан сатванджы киби бакъты, семиз козь къапакъларыны юма берип кулюмсиреди, сонъра Ирада бетке къыя назар этти.
Ниает, эр кес озь ерине ерлешти. Мен Ираданынъ янына отурдым.
— Риджа этем, къаделерни толдырынъыз!— деди Анна Яковлевна мусафирлерге. — Шай да кечикеятамыз.
Кимдир, онынъ къадесине ракъы къойып берди, Анна Яковлевна къадени зияде юкъары котерди. Мен Ираданынъ ве Алмазовнынъ къарысы Розалия Николаевнанынъ къаделерине шарап къойдым.
— Вакъыт, вакъыт...— деди эвнинъ саиби,— эки дакъикъа къалды. Тез-тез эски йылны озгъарайыкъ.
Мусафирлер аякъкъа къалкъты, къаделерни токъуштырып, ичтилер. Сонъ вилка ве пычакълар арекетке кельдилер.
— Къаделерни толдырынъыз!— Джураев вилкасынен чанакънынъ кенарыны чалды. Кимнинъдир, акъылына радио тюшти, турып, репродукторны кечирди. Озьбекстаннынъ ильки президенти Ёлдаш Ахунбабаевнинъ сеси эшитильди. О, енъи йыл мунасебетинен, эмекдарларны хайырламакъта эди. Бизни... Чар-Чакъ къуруджыларыны да унутмады.
Ахунбабаевнинъ сёзю биткен сонъ, Анна Яковлевнанынъ козьлери севинчтен яшландылар.
— Ёлдаш ака Чар-Чакъта чокъ ола...— деди о,— айланма канал битсе — плотина башлайджакъ, о да битсе — гидростанциялар каскады...
— Энъ муими — айланма канал...— деди Вадим Семёнович,— онынъ да муддетини боздыкъ. Тезден бу хусуста джиддий лакъырды оладжакъкъа бенъзей. Эм, гъалиба, башымызны сийпамайджакълар. Хусусан сенинъкини... Анна! Не исе де, айланма канал шерефине ичейик! 
Эпимиз ичтик.
— Чар-Чакъкъа сюфте келювимиз хатиринъдеми, Вадим,— деди Краснянская,— кишилернинъ эллеринде тек кетмен... башкъа шей ёкъ эди. Шимди... паровозлар, экскаваторлар. Днепрде де ойле эди. — Анна, башыны саллап, чыкъылдап алды. — Эски тарих... Э! Тамада! Тамада ким?
— Сёз Сигизмунд Генриховичке бериле,— деди Джураев. Айткъаны зорнен анълашылды. Агъызы то¬лу эди.
Менжевецкий аякъкъа турды, галстугыны тюзетти, къадесине шарап къойды.
— Къыйметли достларым!— деди инженер.— Эпимизнинъ бирлигимиз, хызметимиз, достлугъымыз ичюн ичильмесини теклиф этем.
Эль чырптылар. Менжевецкий стол этрафындаки кишилерни козьден кечирди, оларгъа незакетле ку-люмсиреди, сонъ Анна Яковлевнагъа мураджаат этти.
— Эв саибининъ ве бу мусафирликте булунгъан ханымларнынъ сагълыгъы ичюн де!..
Сигизмунд Генрихович... бирлигимиз ичюн дегенде, Андрей Захарович алель-аджеле ярым стакан ракъы ичип къойгъан эди. Шимди онъа енъисини къойып бердилер.
Мансуров озюнинъкини кучюк ютумларнен ичти. Агъызы-буруны къыйышты. Деръал тузлу хамсагъа узанды. 
Ирада шарап ичти. Учюнджи къадеде окъшыды, тез-тез стол устюне къойды, эппи вакъыт индемей отурды. Мен исе лакъырды ичюн сёз тапалмадым.
— Енъи драгляйн насыл?— деп сорады Вадим Се¬мёнович. Ирада деръал козьлерини Анна Яковлевнагъа котерди. Мен онъайтсызлыкътан къуртулдым.
— Пек гузель,— Ираданынъ ерине Краснянская джевап берди,— тааджипли шей, бу шараитта...
— Я Лена?
— Лена зиянсыз... окъуй! Озю пек зайыф. Бу джеэттен бабасына бенъзеген. — Шай деген сонъ, Анна Яковлевна сусты.
Хатириме онынъ, Днепрде эляк олгъан ходжасы хусусындаки лакъырды кельди. О хайырсыз хаберни ишиткен вакъыттаки ахвалыны тасавур эттим. Энди баягъы вакъыт кечкен. Балалар оськен — буюгенлер. Ананынъ раатсыз аяты исе аля девам этмекте. Шимди онынъ омюринде о адам... ходжасы етишмей.
— Эбет!— деп ташлады Вадим Семёнович, къыскъадан.
— Эбе-эт!— деди Анна Яковлевна, давушыны азачыкъ соза берип, сонъра иляве этти:—Билесинъми не, Вадим? Къадынларгъа, хусусан меним киби... тул, янъгъыз сойларына, ич инанма! Олар озьлерини пек раат омюр кечиреяткъан кишилер этип косьтермеге севелер. Лякин баш кутелер. Эв, аиле белясындан азат экенликлерини бахт-саадет исап этип макътаналар. Эписи уфюртме шейлер. Барсын, къадын эвде йигирми дёрт саат къартоп котлети пиширмек, бала эскиле-рини ювмакъ — къурутмакънен мешгъуль олсун. Барсын, ойле олсун! Гедже кеч маальде къапу къатты къакъылсын, ичери акъайы сытыкъ чырайнен кирсин ве, ниает, кимерде къавгъа этсин. Бу шейлер янъгъызлыкътан бинъ кере яхшы. Чюнки о — аиле аяты.
— Алла косьтермесин!— деди Екатерина Василь¬евна. Дудакълары ачувдан титреди,— бойле бахттан марум олмакъ ичюн бутюн вариетимни багъышлар эдим.
— Худжурсынъ сен!— деди Анна Яковлевна. — Бу ялдызлы сёзлерни къайдан таптынъ! Кинода ишиттинъми, романда окъудынъмы? Абдулла Садыкович олмаса, не япар эдинъ?
— Ишлер эдим, онынъ къадар буюк мутехассыс олмасам да...
— Етер, Катя!— Мансуров оны тирсегинен тюртти,— Дагъ чытырман. Теренликке далсанъ...
— Адашырсынъыз,— деди Ирада тез-тез,— лякин бир шейге тааджипленем... къадынлар бир-бирлерине озь акъайларыны даима алим, эдепли киши деп такъдим этелер. Гуя дюнья оларнынъ омузлары устюнде тура. Ер юзюнде энъ буюк адамлар — оларнынъ акъ-айлары. Энъ севген адамлары да озьлерининъ акъайлары. Мансуров не, буюк адаммы?
— Айса... уфакъ инженерми?— Екатерина Васильевнанынъ гъурурына балта урулды. Энди Ирадагъа раатлыкъ бермез,— сёзюнъизни насыл анъламакъ керек? Сенинъ шахсий фикиринъ депми? Ёкъса, ресмий?..
— Шахсий фикирим...— деди Ирада,— мен Дугюм башлыгъы дегилим. Истесенъиз, шахсий фикиримни сынап бакъынъыз. Бельки акъикъаттыр!
— Сен, Ира, агъызынъны пек толдырып лакъырды этесинъ,— деди Мансуров. Онынъ сабыры тюкене башлады,— озюнъ сезесинъми?
Анна Яковлевна, бельки дава токътар деп, беклеп отурды, токътамады, вира кескинлешти.
— Ира! Катя! Етти энди. Тезден бир-биринъизнинъ сачларыны юлкъаджакъкъа бенъзейсинъиз.
— Лякин юлкъаяткъан еримиз ёкъ!— Екатерина Васильевна ачувындан, кульди.— Озь-озюни тенкъид... ярамай шейми? Мансуров кечкен чаршенбе куню Искандерде бу хусуста доклад япты. Мен ондан огренем... Тезден партиягъа киреджегим.
— Партиягъа? Екатерина Васильевнамы?— Ирада ичиндеки эеджанны бекиталмай, юксек давушнен кульди.
— Не? Келишмейимми?— Екатерина Васильевна алевленип, еринден турды, аягъынен курсюни тепти. Курсю тентиреди, диваргъа янтайып къалды. Эки элинен столны юмрукълай берип, деди: — озюнъ кимсинъ? Турсуновнынъ башыны айландыргъан сен дегильсинъми?
— Турсунов аджаип инженер. О манъа белли...— деди Ирада,— башыны ким айландырды, бильмейим.
— Санъа айып дегильми, Катя?— деди Анна Яков¬левна,— бу насыл лаф?
Ирада, техникий назарет зайыфлыгъы себебинден, экскаваторларда къазалар чокълашкъаныны, Мансуровнынъ къарысынынъ бу хусуста тасавуры ёкълугъыны сёйлемек истеди, лякин пешман этти. Келишикли муит дегиль. Мусафирлернинъ юрегини къырмакъ керекмей.
Екатерина Васильевна тынмады, Ираданынъ устюне чапкъыла берди. Ниает, Мансуров онынъ белинден къапкъач этип, ерине отуртты.
Мен Екатерина Васильевнаны мында биринджи дефа корьдим. Дава къызышкъан вакъытта мусафирлер сусты, бир зевкълы левха юз бермезми экен деп, бекледилер. Екатерина Васильевна азачыкъ ятышкъан сонъ Менжевецкий эгилип, Джураевнинъ къулагъына бир шейлер пысырдады, Джураев ондан:
— Я сиз озюнъиз насыл?— деп сорады,— акведуккъа къаршысынъызмы?
— Эльбет де! Бир акведук, эки копюр къурып, дюнья пара сарф этмек не керек?
Анна Яковлевна, кенарда отургъаны алда, боюныны узата берип, лакъырдыны динъледи.
— Сигизмунд Генрихович акълы!— деди о,— не дейсинъ, Вадим?
Эр кес акведук меселесинен меракъланды. Мен ишни бирден анълап оламадым, анълагъан сонъ деръал Менжевецкийнинъ тарафдары олдым. Сёз, деривацион канал къуруджылыгъынен багълы ишлер устюнде кетмекте эди.
Мен кечкен саифелерде бу хусуста бир парча сейледим. Бент Чар-Чакъны юкъары котерген сонъ сув деривацион каналнен кетеджек. Деривацион канал боюнда гидроэлектростанциялар къуруладжакъ. Исвечре фирмасынынъ усулынен тертип этильген проектке бакъкъанда, деривацион каналда конделен сель эндеги къурулмакъ керек. Къышта тюшкен сель хатиринъиздеми? Бу ерлерде баарь сели даа кучълю ола. Дери¬вацион каналнынъ башы ойле ерде ки, анда чешит вакъиаларны беклемек мумкюн. О себептен, сель ичюн махсус бетонлы канал ясамакъ керек, бу канал дери¬вацион каналнынъ устюнден кечип, паром бетте Чар-Чакъкъа барып чыкъаджакъ Сель каналынынъ устюнде эки копюр къурулмакъ керек: бири демир ёл, дигери шоссе ичюн. Менжевецкий меселе ачыкъ анълашылсын деп, папирос къутусы устюнде учькошелик чызып корьсетти. Учькошеликнинъ катетлери деривацион ве сель каналларында арекетни акс этмекте эдилер.
— Мен гипотенуза тарафдарым,— деди Менжевецкий ве кибрит иле къалын чызыкъ ясады. — Барсын, сель плотина огюндеки тыйнакъкъа акъсын. Бойле япылса, бир каналнынъ астындан дигер каналны кечирмек ве бир акведук, эки копюр ясамакъ керек олмаз. Бунъа сиз де расызынъыз дегильми, Анна Яков¬левна?
— Гузель фикир!— деди Джураев.
— Бу не? Енъи йыл шерефине багъшышмы?— деп сорады Вадим Семёнович ве папирос къутусыны алып, огюне къойды,— меселени этрафлыджа тюшюнмек керек.
Мансуров эгильди, Вадим Семёновичнинъ къулагъы ичине чокъ вакъыт бир шейлер пысырдап отурды.
— Бу проектке бакъып чалышсакъ, экскаваторнынъ хызмети эки къат артаджакъ,— деди о, ишитилир-ишитильмез.
— Ничюн?— Вадим Семёнович элесленип бакъты.
— Хызмет артаджакъ. Догъру,— деди Менжевец¬кий,— амма копюрлер меселесинде эки миллион кумюш икътисад этиледжек. Бу сизинъ ичюн бир шей демек дегильми?
— Мансуровкъа коре не? Не къадар аз чалышылса, о къадар эльверишли,— деди Ирада, ачувланып,— Менжевецкийнинъ фикири яхшы. Сиз, Абдулла Садыкович, тюшюнип бакъынъыз!
— Ира, шубэсиз, Анна Яковлевнанынъ дегенини япаджакъ,— деди Екатерина Васильевна.— Башкъа шей беклемек мумкюн дегиль.
— Билесинъизми не?— Ирада стол устюндеки шекер макъасыны къакъып алды. Екатерина Васильевнанынъ буруны астында къакъыта яткъанда, Анна Яковлевна ишарет пармагъыны саллагъаныны корип, токъталды.
— Сизге бугунь не олды?— деди Анна Яковлев¬на,— не сени таныйым, не де Катяны!
— Бу авантюристкагъа айтынъыз, эр шейге буруныны тыкъа бермесин.
— Я сен, Андрей? Не индемейсинъ?— Розалия Николаевна Алмазовны тюрткючледи. — Копюр меселесине насыл бакъасынъ?
Машинист кулюмсиреди.
— Мен халкънынъ достым. Халкъ не десе, онъа разым.
Алмазов саргъуш эди. О стулнынъ аркъасына таянды, озюнинъ ничюн «халкънынъ досты..!» экенини анълатмакъ истеди.
Къарысы буны яптырмады, тарелкагъа къапыста къойып, огюне сюрди.
— Иче бересинъ,— деди онъа,— ашагъанынъны корьмейим.
Агъызына дёрт-беш къашыкъ эзме къартоп тыкъыштырды, Алмазов онынъ тизине ятып, юкълап къалды.
Вадим Семёнович козълерини папирос къутусындан тек шимди алды.
— Эх-хе-хе-хе, къыйметли Сигизмунд Генрихович!— деди о, ясама алда кулюмсиреп,— бу вакъыткъадже къайда эдинъиз? Проект энди бутюн инстанцияларда тасдикъланды. Денъиштирмек керек олса...
— Къайда эдим? Къуруджылыкъта эдим. — Менжевецкий кульди. — Эгер проектни денъиштирмек ке¬рек олса...
— Сизден оны сорамайым. Чокъ раатсызланманъыз!— деди Вадим Семёнович.— Баш идареде дюньяджа мешур инженерлер чалышалар. Не япмакъ кереклигини олар билелер.
— Билелер?! Акведук меселесиндеки къалабалыкъ неден чыкъты? Бильгенлери ичюнми! Мен намуслы инженерлеримиз шерефине ичмекни теклиф этем!— деди Джураев, аякъкъа турып, команда этти:— бир-эки-уч! Сизинъ сагълыгъынъыз ичюн, Сигизмунд Генрихович!
Джураев ракъыны бир ютумдан ичип, ерине отурды. Менжевецкий Джураевке яваштан бир шейлер сёйледи. Не эди? Ишитмедим. Менжевецкий аякъкъа ту¬рып, шойле деди:
— Мен озюме шубэли муамеле, ишанчсызлыкъ корьсетиле кельгенине алышып къалдым... Сизинъ тостынъыз, Джураев аркъадаш, меним гуналарымны афу этювге бенъзеди.
— Мен не дедим? Не бенъзеди?
— Ёкъ, джаным... Мен дейим, манъа даима...
— Намуслы инженерлер шерефине... дедим. Насыл ишанчсызлыкъ ола биле?— Джураев керчектен тааджипленди.
— Мен де ойле дейим...— Менжевецкий озь фикирини анълаталмагъанына кедерленди,— мен озюмни къабаатлы исап этмейим.
Менжевецкий стаканнынъ ракъысыны кичик ютумларнен ичти, сонъра тарелка ичинден ешиль, помидор туршусы алып, пычакънен кесе башлады. Бу эснада Алмазов козьлерини ачты.
— Тез къап! Агъызынъдан тютюн чыкъаята,— де¬ди машинист,— капсулинъ патлай къоймасын!
— Энди ишчи сыныфынынъ яш несили шерефине ичейик!— деди Анна Яковлевна ве ялкъ этип манъа бакъты.
Ирада араретле эль чырпты, стаканыны меним мешребеме ойле кучьлю урды ки, къабургъасы чатлап кетти, шарабынынъ ярысы тизлерим устюне тёкюльди. Тааджипли шей, Ирада буны атта абайламады.
Ирада мени Менжевецкийге корьсетип:
— Бу да студент!— деп къычырды.
— Бу да, дегенинъизнинъ себеби не?— деп сорады инженер.
Мусафирлер шакъылдап кулюштилер. Ирада ничюн экенини анъламады. Сусты, башыны къыбырдата берди.
— Сиз... амелияткъа кельдинъизми?— Сигизмунд Генрихович менимнен меракъланды.
— Ёкъ. Мен экинджи курста эдим. Арбий мектепке...— Эски тарихны къыскъадан икяе эттим.
— Эбет, эбет! — дей берди Менжевецкий. — Демек, Гитлер акимиет башына кечкен вакъытта сиз энди аткъа минген, къылыч такъынгъан эдинъиз!.. Лякин не олып чыкъа, билесинъизми? Биз фашизмге кин беслей, онъа дарбе эндирмеге азырланамыз, о, исе гъарбий Авропада эп пекине. Ничюн ойле?
— Осе... пекине!— Ирада инженернинъ сёзлерини текрарлады,— биз плотина къурамыз... Эбет! Ойле керек. Аят токътап къаламай... девам этмеге меджбур.
Биз бир ургъанда фашист ордуларыны ернен-ексан эте биледжегимизге эмин эдик.
— «Бинъ бир гедже...» — деди Сигизмунд Генрихович, ачувланып,— фашистлерни токътатмакъ ичюн ялынъыз гидроэлектростанциялар дегиль, барот, бом¬ба, топ, къуршун да керек. Мен дуям: сиз манъа инкъилябдан эвельки, эски спец, деп бакъасынъыз. Лякин фашизм меним ичюн де йиренч шей. Оны ёкъ этмек керек. Башкъа тюрлю мумкюн дегиль.
Дава башлады. О девирлерде бойле иддалар чокъ ола эди.
...Ер юзюнде учь фашист девлети мевджит: Герма¬ния, Италия ве Япония. Германия ве Япония янъчыкъ Миллетлер лигасындан чыкъкъан, бутюн кучьлерини къойып силяланмакъталар. Бу эки девлет — Узакъ Шаркъта ве Авропада дженк менбалары. Немселер ве итальянлар Абешистангъа сурюштирип кирди, Испанияда исе фесадчылар республикагъа къаршы силя котердилер.
О сенелерде агъыр санайымызны ве энергетикамызны техника иле силяландырмагъан олсакъ, бинъ докъуз юз къыркъ бирде алымыз не олур эди аджеба?
Ирада ничюн ачувлана эди, бильмейим. Сигизмунд Генрихович, фикиримдже, догърусыны сёйледи. Иш, къарт инженернинъ насыл сёйлегенинде дегиль, не сёйлегенинде эди. О Ватаннынъ такъдири ичюн къасеветленмекте эди.
Сигизмунд Генриховичнинъ лакъырдысыны буюк дикъкъатнен динълеген Джураев текрар тост котерди.
— Гъалебелеримиз шерефине!— деди о. — Намуслы адамларымыз... бахтлы аятымыз ичюн!
— Енъилюв не экенини бильмейик!— деди Менжевецкий.
Онынъ дипломатиядан хабери ёкъ... чылчыкъ, юфкъа юрек бир киши. Амма мында Чар-Чакъта адамлар саделер. Оларнынъ огюнде алидженап арекетлер япа бермек шарт дегиль. Асыл озю де ойле киши де¬гиль. Революция сенелери институт битирген, сонъра къуруджылыкъларда ве комюр оджакъларында ишлеген. Русиени севе. Онынъ ичюн джаныны бермеге азыр. Русие дегенде — Советлер Бирлиги деп анълай.
Лакъырды сакинлеген сонъ Анна Яковлевна, бир вакъытларда, институтта, Вадим Семёновичнен берабер, унутчакъ профессоргъа насыл этип имтиан бергенлерини, ондан сонъ старостадан насыл къачып къуртулгъанларыны икяе этти. 
— Бу енъи йылны мында къаршыларым беллемеген эдим,— деди Вадим Семёнович,— Сибирьге кетеджек эдим. Йибермедилер. Студентлик достлугъы киби достлукъ ёкъ.
— Сибирьге?— Екатерина Васильевна башыны котерди, юкъунчлы козьлерини Вадим Семёновичке тикледи,— нафиле кетмегенсинъиз! Бу тюпсиз чукъурда не яхшылыкъ таптынъыз?
— Ничюн чукъур олсун? Тезден яз келир...
— Яз? Мен мында бутюн мевсимлерни корьдим. Джарты бараклар, Сабира хала — башкъа шей ёкъ. Керчек, бир де Кандыба ве онынъ гитарасы! Ашханеде — запеканка ве экши къапыста.
Ирада чыдаялмады.
— Даа не керек эди?— деп сорады. — Бу къаялар арасында Петергофны корьмек истединъизми?
— Энъ гузель аш экскаваторджыларгъа бериле,— деди Алмазов, мыскъылнен. О энди озюне кельген эди. — Уйледе, биринджиге бульон, экинджиге къавурулгъан къой эти, учюнджиге — какао.
Гурультили кулькю котерильди. Сонъ патефоннынъ вызылтысы ишитильди. Эркеклер курсюлерини четке чектилер. Ирадагъа бакътым, кейфи бозукъ киби корюне. Янына бараджакъ олдым, озю меним яныма кельди ве гуя терен юкъудан уянмакъ истер киби, башы¬ны силькитип алды.
— Кельгениме пешманым...— деди о,— бу къадыннынъ мында оладжагъыны бильмедим... озь-озюме къач кере сёз бердим, башкъасынынъ лакъырдысына ич къарышмайым, дедим. Унутам... Яхут сабыр эталмайым.
— Сиз гъает незакетли эдинъиз, Ирада! — дедим мен.
— Мен? Незакетли?— шубэли-шубэли сорады менден, сонъ кульди:— юринъиз, ойнайыкъ!
Мен ойнамагъа бильмейим. Къайтарма олса, баш¬къа меселе. Энъ олмагъанда — вальс... Амма фок¬строт, танго, вальс-бостон, румба! О заманда мемлекетимизде бу оюнлардан анълагъан киши асыл да ёкъ... олса биле, беш-он киши эди.
Манълайымны сувукъ тер къаплады. Не япаджагъымны бильмейип, эеджанланып тургъан вакъытымда, Мансуров Ираданынъ элинден тутты, даире этрафында аякъ устюнде тургъан адамларнынъ ортасына чекип чыкъарды, оны чевире башлады. Козь къыйыгъындан Мансуровкъа бакътым: онынъ паларыны оюнгъа бенъзетмек къыйын эди. Адым сайын Ираданынъ аякъларына баскъалай. Сонъ токътала, къызнынъ козьлерине бакъып, тура, «бир-эки-учь» дей яваштан, Ираданы четке янтайта, сонъ догърулта. Куледжегим кельди. Мансуров ойнамагъа бильмей... бу, мени ашаламакъ ичюн япылаяткъан шей. Амма мен, Шолом-Алейхем дегени киби, инат кишим. Аселет, ачувланмадым! Э! Ачувланмадыммы аджеба? Бираздан сонъ, табанларым ве къулакъларым къызып кеттилер. Бунъа не дейлер? Куньджюликми? Гъалиба башкъа ады ёкъ.
Бойле тюшюнип тура эдим, узеримде кимнинъдир назарыны ис эттим. Екатерина Васильевна... ачувлы, лякин дюльбер козьлеринен мени баштан-аякъ тешкермекте ве азачыкъ кулюмсиремекте эди. «Ираданъ насыл, коресинъми? Къадынларнынъ эписи бойле...» демек истей эди. Мен юзюмни пенджере бетке чевирдим.
Саарь вакътында сагълыкълаша башладыкъ.
— ...Керчек, Турсунов къайда? Оны давет этмединъизми?— деп сорады Вадим Семёнович, аякъкъа тургъан сонъ.
— Турсунов Искандерде... достларында!— деди эвнинъ саиби.
— А! Обирси кунь Ташкентке чагъыртувлымыз. Акведук меселеси... бакъайыкъ, не дейджеклер?
— Къабул этерлер,— деди Ирада,— бир сёзсиз.
— Шай беллейсинъизми?
Ирада иле экимиз сокъакъкъа чыкъкъанда ири, юмшакъ къар ягъмакъта эди. Лакъырды этмей, эппии юрдик.
— Сонъ, Джевдет!— деди Ирада, ниает,— насыл? Джемиетни бегендинъизми?
— Гъает мемнюным...— дедим мен. — Хусусан, Ан¬на Яковлевнанынъ озюнден. Ильки дакъикъаларда озюмни къолайсызджа ис эттим, кишилернинъ саделигини сезген сонъ алыштым. Реберлер де.. инженерлер де адамлар экенлер.
Ирада юксек давуш иле шахылдап кульди.
— Сиз… насыл беллей эдинъиз? 
Мен джевап бермедим. Тюшюндим.
Ираданынъ къапусы огюнде токътадыкъ о мени, зияфеттеки дигер кишилер хусусында да бир шейлер сёйлер, деп бекледи. Мен башкъа шей айтмадым, онынъ давушыны динъледим, озюне бакъып, хошландым. Онынъ самимий кулькюсини ишитип, севиндим.
Сонъ хатириме башкъа шей кельди. Ирада... смена инженери, хызметте джиддий, озю дюльбер къыз, ме¬ни бойле буюк адамларнынъ джемиетине чагъырмагъа дегиль, алып кельмеге насыл джесарет этти.
Аралыкъ башында адам кольгелери сечильди, къадын сеси ишитильди.
— Келеяталар...— деди Ирада,— риджа этем, сиз къайтынъыз! Гедженъиз хайыр!


14



Ишлеген еримизде къум табакъасы пейда олды. Бу къум бетон ясамакъ ичюн кейфиетли танылды. Эвеллерде паровозлар къумны йигирми километр узакътан думпкарларнен кетире эдилер, шимди узакъкъа кетмек керекмей.
Экскаватор чукъур ичинден гедже-куньдюз къум чыкъармакъта. Демир ёл ясалса, экскаватор къазгъан къумны платформагъа деррик вастасынен юклеп алып кетмек мумкюн.
Бу фикир Краснянскаянынъ озюнде догъды, лякин шпал ве рельс етишмеди. Иш къалды. Бизим экскаваторгъа якъын барып янаша биледжек демир ёл яса¬макъ да мумкюн олмады, чюнки сары топракъ устюнде къурулгъан демир ёл агъыр юкли вагонларны котералмай. Бойле топракъ бир дефа бизим экскаваторны учурумдан ашагъы юварлатаязгъан эди.
Къыскъасы, демир ёл хусусында лакъырды этмеге — эттик, амма ишни япмагъа кельгенде, нетидже чыкъмады. Бугунь комсомол комитетининъ меджлисине демир ёл инженери ве бетон заводы векили чагъырылды. Меджлиснинъ реиси Ирада сёзни эвеля завод векилине берди. Ири, беяз козьлюкли яш киши анализлерни окъуды. Биздеки къум, карьерден кетирилеяткъан къумдан яхшы экен; эгер бизде демир ёл олса...
— Сиз анъламакъ керексинъиз, аркъадашлар,— деди демир ёл вакили. О бизни къандыраджакъ олып чекишти,— биз буны сизден яхшы билемиз, лякин имкян ёкъ. Шпал къайда? Рельс къайда? Бир шей ёкъ! Анъладынъызмы? Паровозлар озенге юварланып тюшкенлерини истейсинъизми?
— Афу этинъиз, Алексей Георгиевич!— демир ёл депосы комсомол ячейкасынынъ кятиби инженернинъ сёзюни больди. — Бизим «Енгиль кавалерия» эски шпал ве рельслер арасында ишке келишикли сойларыны тапты. Пек яхшы дегиллер, эр альде, файдаланмакъ мумкюн.
— Мен сизге, Лёша, къач керелер айттым, лакъырды эткенде пек къызышманъыз дедим,— демир ёл векили озюни акъламагъа тырышты,— демир ёл, о джиддий меселе.
Эппий вакъыт оларнынъ давасыны динълеп отурдым. Кимерде Ирадагъа козь этип алам. Ишни насыл чезер экен? Не дер экен, деп тюшюнем.
— Етер энди!— деп къычырды комсомол комитети бюросы азаларындан бириси,— эр шей анълашылды.
— Ёкъ, айта берсинлер...— деди Ирада. О саатине козь этип алды, сонъра манъа кулюмсиреди.
Меджлис дадсыз эди. Дадсыз экенине залдаки комсомоллар да, президиумдаки Ираданынъ озю де эмин эдилер. Амма кимсе индемеди. Чюнки бойле безгилек меджлислерге, къуру-узун нуткъыларгъа зпимиз алышыкъ эдик. Ниает, Ирада къарындашынен стол устюндеки графинни чынкъылдатып, тезден Анна Яковлев¬на келдежегини, онынънен акъыл танышып бакъмакъ мумкюн оладжагъыны сёйледи.
Дава битти. Йигитлер бирер сигар ясап, ичтилер, Ирада текрар саатине козь этеяткъан арада коридорда аякъ давушлары ишитильди.
Краснянская... О, залдаки адамларгъа башыны саллап, селямлашты, сонъра реиснинъ янына барып отурды.
— Сонъ, насыл?— деп сорады Ирададан,— келиштинъизми?
— Несине келишеджексинъ онынъ?— деди кимдир, зал ичинден,— демир ёл идареси тек бир шей биле — итираз этмек. Не олса-олсун.
— Итираз яхшы шей дегиль,— деди Анна Яков¬левна,— о тешеббюсни ольдюре... анъладьшынъмы? Мен шимди деподан кельдим. Бутюн резервлерни... бутюн утильни козьден кечирдик. Зан этсем, «Енгиль кавалерия» акълы. Олар энди эки юзге якъын шпал азырлап къойгъанлар. Башкъаларындан ич осал де¬гиллер. — Краснянская демир ёл векилине мураджаат этип, деди: — умумен, Алексей Георгиевич, демир ёл участкасына джиддий эмиет берильмей. Буны назар итибаргъа алынъыз! Меджлистен сонъ къызгъын куньлер башлады. Биз, Баш Дугюм комсомоллары, бу дёрт километрлик демир ёлны озюмиз къурмагъа къарар бердик. Биз, нижниклер — бу ишнинъ мутехассыслары, эльбетте, десятниклер хызметини корьдик. Ёлны учь афтада ясап битирмеге ишандырдыкъ. Бизге: яхшы тюшюнип бакъынъыз, бу къалабалыкъ ичинде, ишнинъ тертибинде янълышмакъ мумкюн дегенлер де тапылдылар, амма биз сёзюмизни кери алмадыкъ. Кимерде сменадан сонъ, ашханеге бармай, дос-догъру демир ёл къуруджылыгъына ювурдыкъ, дакъикъаны гъайып этмей чалыштыкъ. Керчек, иш алетлеримиз примитив эди: лом, кирка, курек. Башкъа шей ёкъ. Шпалларны ве рельслерни озь къолларымызнен дрезина платформаларына юклеп, ёлнынъ энди азыр пытагъы бою участкагъа алып келе бердик. Йигирми бир кунь — йигирми бир геджеде демир ёлны ясап битирдик.
Биткен сонъ, экинджи сменада пек чокъ адам топланды. Фышылдап, увулдап, бухар сачып паровоз кельди, елькъуван янында токътады. Текяран тургъан сонъ депогъа джёнеди. Бир саат кечти. Искандер беттен ильки поезд корюнди. Аркъасына думпкарлар такъылгъан... Демир ёлджулар айретте къалдылар.
— Бу не демек ола?— эски шпалларны корип, тааджиплендилер. — Бекитмеге-бекиткенлер, амма шпаллар озьлери чюрюк... Вагонлар юкленильген сонъ рельслер керилип кетмезлерми?
Краснянская экскаваторнынъ когертесинде, Алмазовнынъ янашасында тура. Биринджи вагон келип янашкъанынен, машинист ковш ичиндеки къумны думпкаргъа тёкти, сонъ елькъуванны чар-чабик сагъ тарафкъа чевирип, ковшны ерге тюшюрди. Бир къач сание кечкен сонъ, ковш текрар котерильди ве ичиндеки къум дигер думпкаргъа тёкюльди.
— Демир ёлдан чекилинъиз!— деп къычырды Анна Яковлевна. — Рельслер сынгъан киби олса, думпкарлар ерге къапакъланып, ишчилерни яраламакъ мумкюн.
Мен онынъ эмирини башкъа тюрлю анъладым. Манъа ойле кельди ки, Анна Яковлевна бизни къасевет этмей, бизге ве бизим ишимизге шубэлене. Онъа бунынъ аксини исбат этмек керек.
Бунда, якъын бир ерлерде Ирада ёкъмы экен, деп этрафыма бакъындым. Олса, манъа ярдым этер эди, лякин ёкъ... сеси узакъта, паровоз бетлерде чыкъмакъта. Шпаллар, керчектен де, агъыр юкнинъ тазикъы алтында азачыкъ чёккен киби корюнелер. Бельки эр ерде дегильдир?! Бельки бизге ойле корюнгендир?
Краснянская текрар:
— Демир ёлдан четке чекилинъиз!— деп къычырды. 
Мен энъ якъын думпкарнынъ тёпесине чыкътым, эллеримнен ишарет этип косьтердим: телюкели ич бир шей ёкъ. Рельслер кериледжекке бенъземейлер. Поезд гузель-гузель кечип кете биле. Дигер думпкарнынъ устюне де адамлар миндилер.
Демир ёл топракъ йыгъынлары устюнде къурулгъан: бир тарафы Чар-Чакъ, дигер тарафы —айланма канал. Платформа устюнден бакъсанъ, юксек къаянынъ тёпесинде тургъан киби келе. Эльбетте, буюк тазикъ нетиджесинде йыгъын четиндеки топракънынъ ашагъы тайгъан ерлери олды, шпалларнынъ устьлери ачыльш къалдылар.
Анна Яковлевна теляшкъа тюшти. Паровоз бетке ювурып кетти. Ирада исе, бизим платформа бетке бакъып, юмругъыны саллады, сонъ нелердир айтып къычырды. Не деп къычырды? Анълап оламадым. Бир талайдан сонъ озю бизим думпкарнынъ янында пейда олды. Думпкарнынъ устюнде он-он беш киши бар эди. Мен бираз ашагъы эндим, бир аягъымнен буферге басып, Ираданынъ элинден тутып, оны платформанынъ устюне чекип чыкъардым. О да, бизим киби, де ашагъыда, къайнап акъаяткъан Чар-Чакъ бетке, де экскаватор янындаки адамларгъа джылмайып козь эте берди.
Къум юклю ильки поезд еринден кочти. Эвеля пек
яваш юрди, сонъ сурьатыны арттырды. Биз эллиден зияде, бельки де юз къадар адам думпкар устюнде турып, эллеримизни саллай, «ура» деп къычыра, бир-биримизнинъ омузларыны таптай, къучакълашамыз. Бойледже, аман-аман Искандерге барып етеяздыкъ.
Поезд бетон цехининъ янында токътады. Биз ерге тюштик. Участка башлыгъы бизим кельгенимизге пек севинди.
Дикъкъатнен бакътым: огюмде беяз козьлюкли йигит... комсомол меджлисинде нуткъ сёйлеген йигит турмакъта.
— Там вакътында кельдинъиз!— деди о, бизге,— чюнки алтынджы номер ичюн къум аз. Ишсиз тураджакъмыз деп къоркъып башлагъан эдим. Къум карьерде де ёкъ. Сизден де кельмеген олса, ишлер фе¬на оладжакъ эди.
Думпкарлар къапакъландылар. Къум ерге тёкюльди. Паровоз платформаларны аркъа тарафкъа уйтеп алып кетти, елькъуваннынъ огюнде токътады, огден келеяткъан къум юклю экинджи поездгъа ёл берди.
Демир ел азыр. Лякин онъа даима козь-къулакъ ола бермек, кимер ерлеринде шпалларны ве рельслерни денъиштирип турмакъ керек олды. Чюнки ёлнынъ омюри узун дегиль... мувакъкъат. Клуб, фурун, мага¬зин, склад — эписининъ къуруджылыгъы ичюн бе¬тон керек. Поезд токътамай-тынмай бу объектлер ичюн ишлей, Тезден айланма каналны битиреджек, плотина къуруджылыгъына башлайджакъмыз, о вакъытта бир заводнынъ бетоны азлыкъ этеджек.
...Къум ве демир ёл тарихыны тафсилятлы сёйледим, чюнки бойле ишлерни даима бизге, комсомолларгъа авале эте эдилер. Биз онъа, керчектен де, алышып къалдыкъ. Озюмизни, дюньяда эр шейге бурун сокъмагъа акълы адамлармыз деп биле... эр участкада къуруджылыкънынъ тез битирильмесине ярдым этмеге тырыша эдик, чюнки бу ишлерде такълид этиледжек оджаларымыз бар эди.
Газеталарда басылгъан, радиодан айтылгъан хаберлерни, барып кельген адамларнынъ лакъырдыларыны ишитип, Волгада мешур трактор заводынынъ насыл къурулгъаныны тасавур эте, анда комсомолларнынъ корьсеткен ишкузарлыгъыны озюмиз ичюн нумюне деп къабул эте эдик. Ишни бутюн титаматынен огренген эдик. Сёз келими, механика цехинде, цемент пол устюнде борнен дёрткошелер чызылгъан эди. Бу дёрткошелер ичинде тезьялар ерлештириледжек. Озь-озьлюгинден келип чыкъкъан къарар. Адамлар вакъытны хызметке уйдурмагъа огрендилер. Волгадаки трактор заводынынъ яш шорбаджылары истисал амелиятында де янълышып, де тюзелип, манълайларыны диваргъа урып-тешип, мийлерини ёрултып, шай этип, техниканы менимсев ёлларыны таптылар.
Арды-сыра къач кунь ве гедже юкъламай, устаханеден устаханеге чапкъалап, адсыз-исапсыз трактор къысымларыны къарыштырып, бир-бирине уйдырувнен чекиштилер. Тракторны такъыштырыджы мутехассыслар болтларны ве гайкаларны иш эснасында озь эллеринен ясай, кетип азбар ичинде эгевлей эдилер. Ишчилер ильки тракторны бойле ясап, Москвагъа он алтынджы съездге алып кельдилер.
Он алтынджы съезд... Мен билем о съездни. Ильки дефа Москвагъа кельген вакъытымда Инкъиляб мейданындан кечеята эдим, буюк бина янында адам къалабалыгъыны корип, токъталдым, бу насыл ер деп сорадым. «Буюк опера театри,— деди милиция хадими,— он алтынджы съезд девам эте».
О вакъытта Ташкентке окъумагъа келе эдим. Москвада бир афта яшадым. Сонъ Ташкентке дженедим. Институтта, аркъадашларыма Москва акъкъында икяе эттим. «Москвада не коръдинъ?» деп сорадылар. «Он алтынджы съездни... Кировны корьдим». «Кировны?» «Эбет, Кировны...— дедим мен,— Орджонекидзени де». «Насыл корьдинъ? Арбатта кезине эдилерми?» «Ёкъ... машина ичинде... янымдан кечеяткъанда машинаны токътаттылар: «ким оласынъ?— деп сорады менден Киров» — «Джевдет Бекиров... Бадемликденим. Ташкентке окъумагъа кетеятам». — «Яхшы, чокъ яхшы,— деди Киров, омузымны таптады,— мазлум шаркъ энди уянды... Илим, фен, медениетке япышты...»
Ойле уйдурып, эеджанланып икяе эттим ки, бунъа эр кес инанды. Озюм де инандым...
Дейджегим, о вакъытларда эр кеснинъ агъызында «етмек ве озмакъ...» эди. Дюньяда ич бир мемлекет бойле буюк сурьатнен осе бильмеди. Девлет къудретли санайы менбаы усулгъа кетирди. Биз экинджи бешйыллыкънынъ къуруджылары... ёлумыз биринджи бешйыллыкъ адамларынынъ аякъларынен тапталгъан. Чар-Чакътан Ташкенткедже демир ве шоссе ёллар барлыгъы, Къадырьядан Искандер бетке юксек вольтлы электрик теллери чекильгени бизни энди тааджиплендирмей эди. Искандерде эки афта ичинде тула ясайыджы ве агъач бычыджы заводлар къурулды. Чар-Чакънынъ бир ялысындан дигер ялысына челик йип ёл тартылды, бу муддет ичинде бетон ве чакъыл заводлары тешкиль этильди.
Биз Социалист Шеэрчикте яшаймыз. Амма бой¬ле шеэрчиклер бизде секиз дане. Сонъундан базылары бир-бирине къошулды, эки буюк шеэр асыл олды.
Чар-Чакъ гидроэлектростанциялары каскады. Етмек ве озып кечмек! Техниканы менимсемек!—иште, куньлернинъ шыарлары. Дерслернинъ башлагъанына эки ай олгъан сонъ мени зорлап экскаваторджылар мектебине кирсеттилер. «Техниканы менимсемек керек...»
— Олар энди чокъ шей кечкендирлер,— дедим мен Ирадагъа. — Энден сонъ анда не япаджагъым?
Мен, бу джеэттен Ираданынъ сарсылмаз, сынмаз экенини биле эдим. Лякин айттым...
— Зарары ёкъ,— деди о,— санайы академиясы дегиль! Къоркъма!
Амма оларнынъ артына етмек ичюн чокъ чекиштим. Сменадан сонъ ашханеге чапам, андан бараккъа келип, койкамнынъ устюне къабыргъалап ятам, адыисабы ёкъ техникий терминлерни эзберлейим. Амма Николай озюни сыкъмай. Элинде гитарасы, Гавай тюркюлери чала... йырлай, сонъ суса — чокъ суса. Бир дефа бараккъа кельдим, къулакъларны тындырыджы концерт кетеята. Кандыба гитара чала. Архипка чызмасынынъ окчесини мыхлай. Басит Атакулов, Рашид Махкамов ве Михаил Бассараба, эллеринде чиленгир анахтарлары, эски моторны джыйыштыраяталар. Карим босагъа устюнде одун кесмекте.
Николай музыкасыны токътатмай, айнеджи козьлерини меним козьлериме догърултты.
— Къайда эдинъ?— деп сорады о,—кене сезгими?
— Севги? Ёкъ, къардаш!
— Дюньяда бир шей олып кечмеди, ойлеми?— о, кулюмсиреди. — Зарары ёкъ. Къыз фена дегиль.
Мен джевап береджек олдым, етиштиралмадым... юкълап къалгъаным.
Уянгъанда, тынч ода ичинде кимнинъдир, акъырындан лакъырды этеяткъаныны ишиттим. Козьлеримни аралыкъ этип бакътым: Джураев...
О яваштан бир шей айтты.
— Ёкъ, Бекировтан сыкъылмайым,— деп джевап берди Николай,— о озь кишимиз! 
Козьлеримни ачтым.
— Бу не битмеген юкъу!— деп къычырды Кандыба. Келип, одеялымны чекип алып атты,— тур!
— Ашханеге кетмек керек,— дедим мен. Турдым. Лякин юкъу ичинде тентрей бердим.
— Ашханеге? Токъта, ашыкъма!— деди Нико¬лай. — Отур текаран! Мен партячейкагъа муим бир шейни бильдирмек истейим. Лякин, Джевдет... тек озюнъ биледжексинъ!
— Хурма меселеси дегильми?— деп сорадым мен.
Кандыба сескенип кетти.
— Къайдан билесинъ Христофор айттымы?
— Ёкъ.
— Хурма не? Бу ондан зевкълы.
—...Къутуны элине алып, тюкяндан чыкъып кет¬ти,— дедим мен.— Сонъ не олды?
— Сырынъны айтаджакъ олдынъ. Албу ки эр кеске малюм. Бу насыл сыр? — Джураев соза берип, хихылдап кульди. Онынъ бойле кульгенини ильки сефер корьдим.
— Христофор ве Джевдет — эр кес демек де¬гиль,— деди Николай,— къыз хурма къутусыны эли¬не алып, кетти. Мен оны босагъагъа къадар озгъардым, пешинден кетмедим...— Николай икяесини ойле башлады,— о куню Туапсеге джёнемек керек эдим. Бир айдан сонъ Батумгъа къайтып кельдим. Къызны кене Самсон эмдженинъ тюкяны янында расткетирдим. Аджаип яз акъшамы эди. Мени узакътан сезди, лякин озюни лакъырдынен мешгъуль киби тутты. Янында, озюнден азачыкъ эсли, дюльбер къадын бар эди. Якъын кельдим.
«Афу этинъиз!— дедим сарышын къызгъа,— зан этем, мени унутмагъандырсынъыз!»
«Сизни?— къыз тааджипленген киби олды, сонъ джильвели козьлеринен   кулюмсиреди. — Юзюнъиз пек таныш. Амма хатириме кетиралмай турам».
«Ичериде...— пармагъымнен къавеханеге ишарет эттим,— Самсон эмджеде олгъан иш эсинъиздеми? Хурма алмагъа кельген эдинъиз!..»
— О гуя он сене эвельси олып кечкен адисени хатырламагъа тырышыр киби, козьлерини къаршыдаки дагънынъ тёпесине догърултты, козь бебеклери кенишлеп кеттилер.
«Эбет, эбет!— деди къыз, бир талай вакъыт кеч¬кен сонъ ясама, дюльбер давушнен,— шимди хатириме кельди. О сиз эдинъизми? Сонъ дередже уста ве чебер уйдурылгъан темаша эди... Озю бойле, умютсизден, даа догърусы, бираз незакетсиздже башласа да, эр альде, зевкълы шей олып чыкъкъан эди. Ойле дегильми?»
Мен Джураевнинъ юзюне бакъып отурдым. Николайнынъ икяеси онда насыл теэссурат догъурыр экен деп бекледим. Чюнки бу вакъыткъа къадар Джураеванинъ, Николайнен къадын хусусында лакъырды эткенини корьмеген эдим.
Николай, озюнинъ лирик сёзлерининъ давушындан хошланып къызышты, ролюне кире берди. Эеджанлангъан сайын сёзлери табиий ве тесирли янъгъырадылар.
Та сонъунда китаптан окъуп айткъан киби, тутулмай, тамшанмай сёйледи. Мен онынъ истидадындаки бу хусусиетни шимди бильдим. Джураев не тюшюнди, сезалмадым. О, кровать устюнде бираз къам-бурая берип отурмакъта ве джиддий чырайнен динълемекте эди.
Кандыба девам этти.
— «Эбет! Ойле!— дедим мен,— гъает хош вакъиа олып чыкъкъан эди. Шимди исе адынъызны бильмеге рухсет этинъиз! Зан этсем, бунъа акъкъым бар!»
«Не демек олсун...— деди сарышын къыз ве джазибели назар иле кульди. Дюльбер къадын кулькюси — дюнья зенгинлигининъ ярысы. Батумда шай дейлер.— Биз энди сизинънен эски танышлар кибимиз. Меним адым Маргарита».
 «Маргарита! Маргарита! — деп текрарладым мен, севинчимден башымны гъаип этип,— аджаип ад!»
Кандыба текрар сусты. Меним ве Джураевнинъ козьлеримизге бакъып отурды. Сонъра кедерли алда деди:
— Дюнья. сени... о вакъытта бирде-бир киши тапылып: Николай, вазгеч бу иштен деген олса, не олур эди?
— Языкъсынасынъмы?— деди Джураев. — Сен оны севгендирсинъ...
Николай, янбашына ине санчылгъан киби, секирип йиберди. Джураев оны анълады, даа алидженап ислерле динъледи. Мен ойле япкъаныны бегендим. Арада севги олмагъан олса, Николай бу тарихны бизге бойле, эдинип икяе этип отурырмы эди? Анълашыла, юрегини къуртчыкъ кемирмекте. Денъиз, дагълар. Маргаританынъ тыгъыз, яныкъ тени ве дюньяларгъа берильмез козьлери... Булар йигитнинъ юрегини ич бир вакъыт терк эткенлери ёкъ. Онынъ ичюн бугунь Николайгъа бир тёкюнмек керек олды. Джураев исе бойле, талийи сыныкъ адамларны динълемеге севе.
— О вакъытта манъа кимсе: сен алдандынъ, демеди. Мен Маргаританынъ козьлерине бакъып севиндим. Янашамызда тургъан къадын бир якъкъа ашыкъаяткъаныны бильдирди, бизден афу истеп, кетти. Экимиз къалдыкъ.
«Биревни беклеп тура эдинъизми?— деп сорадым мен Маргаритадан...— Мани олмадыммы?»
«Ёкъ...— деди Маргарита. — Акъшамлыкъ тазе ава алайыкъ, деп чыкъкъан эдик! Куньдюз гъает сы-джакъ».
«Акъшам ава олдыкъча серин!— дедим мен,— амма, бакъынъыз, денъиз не къадар мавы! Ава не къадар хафиф! Маркиз адалары... Сиз, бельки, Батумны яхшы бильмейдирсинъиз! Истесенъиз, бираз кезинейик!»
«Вай, бильмейим... сизинънен ильки корюшювимиз...— деди Маргарита. Козьлери мени сынагъан ве турушыма къыймет кесеяткъан киби, джиддий бакъмакъта эдилер.— Къолайсыз олып чыкъмазмы?»
«Раатсыз олманъыз! Эр шей истегенинъиз киби олур! Бунъа Батум дейлер!» 
Маргарита разы олды. Онынънен саиль джадде бойлап, парк бетке кеттим. Мен йигирми алты яшында эдим. Устюмде аджаип денъиз урбасы, джебимде къалын портмоне. Озюм тиджарет флотында хызмет этем. Узакъ мемлекетлерге барып келем. Испа¬ния ве Африка скелелерини беш пармагъым киби билем. Дейджегим, саиль джадде бойлап Маргаританен кетем, къафамнынъ ичинде чешит тюшюндже-лер... Гемимиз дёрт куньден сонъ Юнанстангъа джёнейджек.
Лякин къыз токътады... ничюндир, денъиз ялысына кетеджеги кельди.
«...Ялыда турып, далгъаларнынъ инъильтисини динълемеге севем, чюнки озюм де денъиз саилинде догъдым...» деди къыз.
Саильге кеттик. Далгъаларнынъ келип уруна ве кери чекиле берген еринде, чакъыллар устюнде отурдыкъ. Денъизнинъ дюльберлиги, далгъаларнынъ тылсымлы инъильтиси хусусында, севги хусусында лакъырды эттик.
Лакъырдыгъа кельгенде, мен, шубэсиз, башкъасынынъ ярдымына мухтадж дегилим. Гедженинъ бир маалинде оны озгъарып кеттим. Маргарита шимдилик кишининъ эвинде ода тутып яшагъаныны, кузьде исе айры квартира саиби оладжагъыны сёйледи.
Экинджи куню берабер Кабулетиге кеттик. Бутюн кунь анда эглендик. Маргарита кезинтиден чокъ мемнюн олып къайтты. Учюнджи куню паркта булундыкъ. Акъшам саильде кездик. О далгъаларнынъ шувултысына динълене берди.
Юнанстангъа кетеджек кунюмде мени озгъарып скелеге кельди. Гемимиз денъизге чыкъып, эппий ёл алгъан сонъ, онынъ ялыда аля манъа явлукъ саллай бергенини эследим. Учь афтадан сонъ къайтып кельдим. Асреттен юрегим куймекте эди. Скеледе Маргаританы корьдим. О мени беклей эди.
Сокъакъта онынънен ян-янаша кеткенде эркеклер ве къадынлар экимизге бакъып сукълана... мен исе бунъа гърурлана эдим. Онынънен эр кунь корюше эдим. Маргарита мени озь эвине давет этмей... утана эди, амма меним эвиме келип-кетювден ред этмей эди. Меним, террасасы денъизге бакъар эки одалыкъ, квартирам бар эди.
Сентябрь акъшамларынынъ биринде, къыз менде, террасада отургъан вакъытында, элимни енгильден бойнуна къойдым.
«Маргарита!— дедим онъа,— бизим корюше башлагъанымыз учь ай. Бу мулет етерлик дегильми?»
«Эбет, тамам учь ай...— деди о ве манъа назлы назарлар фырлатты,— такъдир бизни умютсизден бир-биримизнен ойле багълап къойды ки... шимди сенсиз насыл яшайджагъымны тасавур эталмайым. Анамдан мектюп алдым... Энъ олмагъанда, бир афтагъа келип кет, деп яза. Меним исе, сени бир саатке биле быракъып кетмеге меджалым ёкъ. Оларгъа сенинъ акъкъынъда язгъан эдим... Сени корьмек истейлер. Меним ичюн пек раатсызланар. Чюнки, билесинъми, мен баарьде Одессада къоджагъа чыкъкъан эдим. Онынънен бир афта... яшагъан сонъ, бы¬ракъып мында кельдим.— Къыз бу ерде агъламсырап алды,— коджам мени инсафсызджа алдады...»
Террасада чокъ отурдыкъ. Гедженинъ бир маалинде Маргарита еринден къалкъты, бойнуна мавы йипек явлугъыны багълады ве эвине кетмеге тедариклене башлады.
«Кетменъиз, къалынъыз мында, Маргарита!— де¬дим мен,— ана ве бабанъыз Батумгъа кельген сонъ мен оларнен озюм корюшир... афу истерим...»
Яз кечти. Кузь кельди — кечти, Маргаританынъ ана-бабасы корюнмедилер. Маргарита оларгъа чокъ мектюплер язды, насыл джеваплар алды, корьмедим. Баарь кельди. Бу вакъыт ичинде мен эки дефа даа Дженюбий Америкагъа барып кельдим. Сонъки сефер Португалиядан Маргарита ичюн къыйметли багъшышлар кетирдим. О пек севинди. Озюм де... Марга¬рита манъа къаны-джанынен багъланып къалды. Мен онъа инандым. Лякин... кимерде бу къызнынъ сёзлерине сокъурджа риает этюви, озюмнинъ шахсиетиме табынувы, арекетлериндеки мукъайтлыгъы къафамда чешит тюшюнджелер догъурып башлагъан эди. Насыл чешит тюшюнджелер? Ким бильсин? Манъа ойле келе эди ки, Маргарита манъа бир шейлер сёйлемек истей, лякин къоркъа. Неден?
Хатриме Маргаританен, онынъ анасы ве бабасы хусусында лакъырды этип бакъмакъ фикири кельмеген олса, бельки эр шей сырасында олур эди.
«Сонъ насыл? Сизинъкилер келеджеклерми, ёкъса кельмейджеклерми?— деп сорадым ондан бир дефа,— меним ичюн бу анълашылмагъан бир тарих. Не келелер, не де язалар... Ёкъса, экимиз Одессагъа барып келейикми? Бу о къадар къйын шей дегиль...»
«Ёкъ. Гъалиба озюм барып келирим...— деди Мар¬гарита ве козьлерини сюртип алды.— Бельки, оларнынъ хабери ве разылыгъы олмай сизге эвленгенимни ишиткен ве бунъа дарылгъандырлар?!»
Экинджи куню мен хызметтен эртедже къайттым. Квартирамызнынъ къапусы аралыкъ эди. Ичери кирдим. Кимсе ёкъ. Эски кольмеклерим ве штанларым, аякъкъап чёткюси, бош зембиль, кягъытлар полда яталар. Шифоньер ачыкъ, ичинде Маргаританынъ антерлери ве демисезон пальтосы асылы эди. Олар ёкълар. Тёшек астында пара туткъан адетим бар эди. Па¬ра ёкъ. Португалия багъшышлары корюнмейлер. Бу не демек? Маргаританы чагъыра, къыдыра башладым. Давушы чыкъмады. Азбаргъа чыкътым, къомшумыз Исмаил Цулукидзенинъ эвине кирдим.
«Исмаил эмдже! Маргаританы корьмединъизми?»
«Маргаританы?— къарт тааджипленип, къашларыны бир-бирине джылыштырды,— эвде ёкъмы?»
«Ёкъ. Квартирамызны чайпагъанлар!»
«Эй, алла..! Оладжакъ шей дегиль...— эмдже теляшкъа кельди, титреди-къалтырады, сонъра ишарет пармагъыны тёпеге котерип, деди: — Токъта сен, Ни¬колай!.. Сен, Маргарита эвде ёкъ, дейсинъми?»
«Эбет!»
«Бир саат эвельси огълум Сулейман Маргаританы вокзал мейданында корьген».
Исмаил эмдже даа нелер деди, бильмейим, мен бар кучюмнен вокзал бетке чапмакъта эдим. Вокзал янындаки базарчыкъта Маргарита тапылмады. Эски квартирасыны къыдырып таптым. Ёкъ...
— Къыскъасы, бир даа корюшип оламадынъыз, ойлеми?— дедим мен.— Языкъ!
— Корюшкен олса, бу иш озь зевкъыны гъаип этер эди,— деди Джураев.— Девам эт, Николай!
— Лякин биз, эр альде, корюштик.— Николай къасветли чырайнен кулюмсиреди.— Бир дефа даа корюштик. Мен Батумда бир йыл олмадым. Сонъ кельдим, итимал, бирде-бир ерде апансыздан козюме Маргарита чалыныр деп, шеэрге чыкътым. Ойле адетим бар, бир чыкъып, доланып келем. Тек Батумда дегиль... Гемимиз къайсы шеэрде токътаса, Маргаританы анда къыдырдым. Чюнки севе эдим.
Цулукадзенинъ эвинде янъылыкъ ишиттим: «Маргарита мында... Оны саиль-джаддеде коръгенлер. Бир озю дегиль, денъизджилернен берабер экен».
Паркта тапылмады. Зелёный мыске кеттим. Кабулетиде булундым. Сухумны, Гаграны айланып чыкъ¬тым.
Учь кунь даа кечти. Ниает, Маргаританы таптым. Озю де не маальде? Бей вакъыт геджеде... денъиз ялысында, учурумнынъ устюнде, эльбетте, бир озю дегиль эди. Денъизджиге эки сёз айттым — менден афу истеди... кетти. «Йигит бу ханымнен тюневин акъшам таныш олгъан. Денъизджининъ къадыны акъайыны сатмагъа истидатлы экенини бильмеген». О текрар афу истеди.
«Маргарита,— дедим мен,— бизим аджаип севгимиз бар эди. Оны ничюн бойле акъаретлединъ?»
Башкъа бир шей айталмадым. Юрегим солкъылдады. Туралмадым, кеттим... Кетмеген олсам, азабымдан йыкъыладжакъ, оледжек эдим.
Саба Самсон эмдженинъ духанына кирдим. Биринджи муштери. Сыджакъ янтыкъ ве «Цинандали» сымарладым. Учь кунь, учь гедже духандан чыкъмадым. Не къадар шарап ичтим, не къадар янтыкъ ашадым, бунынъ эсабыны къарт урум озю де шашырды. Дёртюнджи куню духанны терк эттим. Бетим мораргъан, сакъалым оськен эди.
Маргарита корюнмеди.
Учурым устюнде корюшювимизнинъ эртеси куню ялыда къадын джеседи тапылгъан. Джесед шишкен-копкен, кимер ерлеринде этлери къопкъан, джесед ойле хырпалангъан ки, экспертлер онынъ ким экенини тайин эталмай, башлары къатып тургъан вакъытта, кимдир, милициягъа, Маргаританен корюшкенимни хабер эткен. Мени чагъырдылар:
«Къадынынъны ольдюрдинъми?»
— «Ёкъ!» 
«Ойле исе Маргарита къайда?»
— «Бильмейим! Онъа элимнен токъунгъаным ёкъ!»
Милициянен бойле лакъырды олды. Экинджи куню мени гемиде хызметтен азат эттилер. Эки ай артельде балыкъчылыкъ этим. Сонъ бездим... вербовка олып Пятиречьеге кеттим. Мадамки севги бербад олды, денъизнен де сагълыкълаштым.
Николай гитарасынынъ теллерини чертти — олар окюнчли давуш иле инъледилер. О Маргаританы аля севе эди.
Джураев индемеди. Мен де сустым... Эльпиде хусусында тюшюндим, амма хатириме Ирада кельди, кулюмсиредим. Кандыба буны сезди.
— Сакъын... кимсеге сёйлеме!— деди о, ялварып,— ич кимсеге! Буны ялынъыз Христофор биле. Мен санъа достым деп... Не? Мен бу иште зерре къадар къабаатлы дегилим. Маргаританы кечкен сене Рос-товда корьгенлер.
— Севги... куньджюлик тааджипли шей...— деди Джураев тюшюнджели алда.— Мен онынънен чокъ керелер курешип бакътым — енъалмадым.  Санъа языкъ, Николай. Саф, пак киши... видждандан марум о, гиенанынъ къолуна тюшкенсинъ. Аля севесинъ?!
Джураев де бир тарихны икяе этеджекми не, деп тюшюндим, лякин о кульди ве сёзюни къыскъадан кесе къойды.
— Шимдилик къальбимни тырнагъан шей ёкъ,— деди о,— эгер эвленсем... О да тез оладжакъ шейге бенъземей.
— Ничюн?
— Плотинаны къурып битирейик... сонъ. Шимди гузель къадынгъа адам акъыллы эки-учь сёз тапып айтмагъа вакъыт ёкъ.
— Плотина бир шей, къадын — дигер...— деди Ни¬колай, кулюмсиреп,— арада алякъа ёкъ.
...Бу ерде, мутерем окъуйыджы рухсет этсе, бираз огге юрип, Джураевнинъ такъдири хусусында эки сёз айтыр эдим. «Плотинаны къурып битирейик...» деди о... Лякин арадан бир бучукъ сене кечкен сонъ Джу¬раев Русиенинъ дженюп шеэрлерининъ биринде яшагъан достынен Испания муаребесине кетти, анда Интернациональ Бригаданынъ аскери ве сиясий хадими сыфатында дженк этти. Оларнынъ батальоны муасарадаки Мадридде Кассо дель Кампо паркынынъ дивары янындаки мешур къанлы чатышмаларда буюк къараманлыкълар корьсетти.
Андан эки яранен къайтып кельди. Сонъ Арбий инженерлик Академиясы... Ватан муаребеси. Шимди мен бу сатырларны язаяткъан вакъытымда Джураев — истифа берген полковник, электрик станцияларыны проектлештирюв институтынынъ баш инженери хызметинде. Огълу — Гарсиа якъында политехника институтыны битирди. Гарсиа, Каталония этегинде кучюк койчикте эляк олгъан республика аскери Касионынъ огълу, шимди Джураевнинъ эвлятлыгъы. Джураевнинъ озюнинъ догъмуш эки къызы бар; энъ буюги — Мехри,— йигирми яшында, нишанлы. Гарсиа меним козьлериме бакъып, илекяр кулькюнен куле ве озьбекче, къою Ташкент шивесинде: — мадам ки къорантаджылыкъ башлады, мен аптем Манзура эвленгендже сабыр этеджегим, дей. Анълашыла, онъа чокъ вакъыт беклемек керек оладжакъ.
Джураевнинъ къарысы Халида — бала экими, шимди Ираданынъ якъын досты, экимизнинъ достымыз.
Закир Джураев йигирми дёрт сене ичинде зерре къадар денъишкени ёкъ. Эвелькиси киби, алидженап. Кене ойле раатсыз. Бир бакъасынъ — Девлет планы хадимлеринен иддалашмакъта, чюнки онынъ фикириндже, Орта Асиядаки гидростанциялар алкъасы, къуруджылыгъы ичюн керек материалларнынъ бир къысымы планда козьде тутулмагъан, бир даа — Рай¬совет мушавересинде енъи энергетик база акъкъында проектте денъишме япылмасыны, институт битирип кельген дёрт яш инженерге, энъ олмагъанда, бир буюк ода тапылып берильмесини талап этеяткъаныны коресинъиз. Адамларнынъ хызметте осюви ичюн гъайрет этюв — Джураевнинъ табиатынынъ энъ аджаип джеэти.
Джураевнинъ бугунь бизим баракта пейда олгъанына кимсе тааджипленмеди. Бу — биринджи дефа корюльген шей дегиль. О, манъа яшлар арасында низам-интизам, тербие хусусында лакъырды этмек ичюн бер-ген вазифесининъ эдасыны тешкермеге кельген. Кандыбанынъ меселеси оны эеджанландырды.
Бугунь башкъа баракларгъа кирмек ичюн энди вакъыт къалмагъаныны, акъшам исе эвде отурып сиясий окъувнен мешгъуль оладжагъыны, сёз сырасы айтып ташлады. Догърудан-догъру ойле деди: сиясий окъувнен мешгъуль оладжагъым. Бу меним ошыма кетти, институт битирген киши, аля сиясий окъувнен огърашып юре... худжур шей.
Джураев бизге,— «бизге» дегеним — манъа ве Ирадагъа — мында, барак ичинде ве анда, экскаваторда — йигитлерге, бу муим халкъ хызметинде озь ерлерини тапувда ярдым корьсетмемизни, ондан да гъайры, Архипка озюнинъ эски адетлерине къайтып бармасына ёл бермемек ичюн Бассараба ве Каримнен лакъыр¬ды этмемизни риджа этти.
Джураев бу вазифенинъ эдасы ичюн ич биримизни «мудир», «невбетчи», яхут «векиль» тайин этмеди. Бир-биримизге нисбетен аркъадашлыкъ дуйгъусы беслемемизни, достлукъ ичюн озюмизде месулиет сезип турмамызны риджа этти. Эбет, догърудан-догъру ой¬ле деди: достлукъ ичюн месулиет...
Баракларда низамны къавилештирмек, о, чешит къылыкълы адамларны бир гъает огърунда курешке бирлештирмек... бунда буюк зарурет сезильмекте. Джу¬раевнинъ кеткени ярым саат олмады, Рашид къып-къырмызы саргъуш алда кельди. Николай манъа бакъып, кульди. мен де, гъалиба, кульдим. Рашид ер юзюнде не бар — не ёкъ, эписини энъ къатмерли сёзлернен сёгерек, печканынъ огюнден энтир-тентир кечип, койкасы устюне барып йыкъылды.
— Къайда эдинъ?— деп сорады ондан Николай.— Банкеттеми?
— Басит акъыллы киши экен,— деди о, къарыкъ сесинен,— къышлакъкъа кетип — къуртулды. Мен, ахмакъ... бутюн гедже: ла-ла-ла, ла-ла-ла!
— Карамат ёкъ эдими?
— Бар эди. Онынъ адетини бильмейсинъми? Ка¬рим къайда, деп сорай менден. Куле бере... аселет япамы, бильмейим. Къызлар, не бар-не ёкъ, эписини чыкъарып стол устюне къойдылар... колбаса, балыкъ, хыяр туршусы. Отурдыкъ, ярымшар мешребе самогон ичтик, тиллер янъ чезилип башлагъанда, къайдан чыкъты-къайдан чыкъмады. Валя пейда олды... Зыр саргъуш. Отур, деймиз, отурмай.
— Дюльгерлер барагъында аткъандыр!..— деди Николай,— дюльгерлер оны сыйламагъа севелер. Озюне къалса, чокъ ичмей. Зевкълы къыз! Сонъ? Даа?
— Даа? Къызлар оны къап-къач этип алды, яткъызаджакъ олдылар. Элини бир сильтеди, къызлар анда-мында сепилип кеттилер. «Манъа Николайны тапып кетиринъиз!» деп къычырды. «Санъа Николай ничюн керек?— дейлер къызлар.— О шимди сменада!» «Къайда олса-олсун, тапып кетиринъиз! Кетирмесенъиз, озюм барып кетирем...» дей. Опладыкъ-топладыкъ, бираз ятыштыргъан киби олдык, кене къы¬чырды:   «Шакаллар!   Джоюлынъыз   козюмнинъ огюнден!» — Стол устюндеки къашыкъларны, чанакъларны урып парлады. Аз къалды, вилканен козюмни чыкъараязды.— «Не къутурасынъ?— дейим онъа. — Инсан киби отурсанъ олмаймы?» Алды-кочти: «Сен эркек дегильсинъ! Санъа штан дегиль, Сабира халанынъ йыртыкъ туманыны киймек керек...» Зий-чув. Карамат манъа дарылды, чыкъып кетти. Ничюн дарыла, бильмейим. Ондан сонъ, эки киши даа чыкъып кетти.
— Валя... матюв къыз!— деди Кандыба тюшюнджели алда,— онъа Николай неге кереккен?
— Бир лакъырды этип бакъсанъ не ола?— деди Рашид.— О сени севе. Озю акъыллы, дюльбер махлюкъ... Бельки ичмез эди.
— Керекмей...— Кандыба къолунен аваны кесип ташлады.— Барсын, истегени киби яшасын. Сен исе... юкъла! Эм пек хырылдама, дженаб Архипканы уянтырсынъ!
— Архипканы... топ атсанъ уянталмазсынъ!— дедим мен.
— Фаркъына бардынъмы, Джевдет?— деди Канды¬ба яваштан. О бугунь не хусуста лакъырды этсе-этсин, кедерли давушнен башлай эди.— Бу баракта секиз адам яшаймыз. Эр биримизнинъ озь дюньясы бар. Эр кеснинъ озь къасевети ве севинчи. Рашиднинъки бир тюрлю, менимки бир тюрлю, сенинъки даа бир тюрлю...
— Меним къасеветим ёкъ...— дедим мен,— ондан да гъайры, билесинъми?.. Севинч ве къасеветни ялынъыз севгиде къыдырмакъ олмаз.
— Даа къайда къыдырмакъ мумкюн? Аятта севгисиз бир шей ёкъ. Ава биле ёкъ. Севгисиз дюньяда сен, мен, Карим, Бассараба… кимсе олмаз эди. Марга¬рита биле. Чар-Чакъ къуруджылыгъыда севгиден асыл олгъан. Севги де саадет, де кедер. Кедерни корьмемек мумкюн дегиль. Корьмеге истемесенъ озю келе. Бахт, саадет исе... Сен ананънынъ этеги астында чокъ яшагъансынъ. Шимдиге къадар корьгенлеринъ — къарындан янъ чыкъкъан баланынъ корьгенлери эди. Бу му¬зыка энди битти. Энди ананънынъ огъулгчыгъы дегиль¬синъ.
— Анамнынъ огъулчыгъы?— ичтен юрегимни не-дир тырнап алды,— Э! Къардаш! Сен мени ат устюн-де... элимде къылыч, атакагъа кеткенимни корьдинъми?
— Арбий хызмет башкъа...— деди Николай.— Огюнъде душман. Тек къувет ве чевиклик керек. Амма Чар-Чакъкъа кельдинъ, этрафынъ чытырман дагъ, бир шей бильмейсинъ. Бильгендже башынъны гъайып эттинъ.
— Башымны? Ёкъ! Нени-нени, лякин башымны гъайып этмедим.
— Энди гъайып эттинъ. Менде анда... саильде кезинген вакъытымда сенинъ киби эдим. Сонъундан эр шей башлы-аякълы олып кетти. Гизлегенинъ не? Мен билем, сенинъ къафанъда шимди тек бир адам бар.
— Эбет... юрегим Эльпиденен яралы...— ялан айттым мен.
— Эльпиденен?— Николай козьлерини къыбырдатмай, ачувлы чере иле зорнен кулюмсиреди,— о яранънынъ тюзельгени чокътан.
Архипка уянды, турып печка бетке кетти, сонъ стол устюнде чайникни корип, токътады. Тенеке мешребеге сыджакъ сув къойып, дивардаки кучюк кузгю огюне барды, сакъалыны джибитти, фин пычагъынен тыраш ола башлады.
— Мына, инсан!— деди Николай, Архипкагъа ишарет этип,— дюньяда эр шейге тюкюрген. Мен онынънен буюк лакъырды этеджегим... Тезден. Эй!— деп къычырды о, Архипкагъа перишан сеснен,— къулакъларынънынъ ичлерини де тыраш эт! Пре бийлемесинлер!
Николайнынъ адети ич бир севиеде турмай. Дакъикъа сайын денъише бере ве ич текрарланмай.
О, ильки корьген вакъытымда, первасыз денъизджи эди. Эр эки сёзюнинъ бирине франсызджа къарыштыра эди. Сонъ агъызындан франсыз сёзю чыкъмады. Не озю, не табиаты текрарланмаз бир адам. Амма гитарада андалузия тюркюлери айтмагъа севе. Айткъан да, эр бейитнинъ сонъунда, испан тилинде. «Мио Каро, мио Каро» деп текрарламагъа севе. Сонъундан анъладым: «Меним севгилим» демек экен. Ля¬кин испанджа дегиль, итальянджа...
Койканынъ устюне чалкъагъа тюшип яттым, дерсликлерни элиме алдым. Мектептеки аркъадашларымнынъ артына тез етерим беллеген эдим, лякин къолай иш дегиль экен. Олар тек окъуйлар... амма мен чалышам, сменадан сонъ, Хазар Кендке ювурам, лекциялар динълейим, башкъаларнынъ эски конспектлерини язып алам, сонъра балчыкълы сокъакълар бою бараккъа чапам, эвге берильген вазифелерни чезем, схемалар чызам ве... механика къаиделерини эзберлейим.
Ильки куньлерде манъа мектепте скемле устюнде дёрт саат отурув ич къыйын корюнмеди, атта дерстен эвель ве сонъ, ёллар боюнда тазе авада юрювге файдалы шей деп бакътым. акъикъатта, бу кезинтилер мени ойле къыйнадылар ки, дерс вакъытында юкъсырай бердим, эвге къайткъан сонъ, геджелери тёшегимде юкъусызлыкъ басты ве маддем кесильди.
Кандыба манъа къач дефа мектепни быракъмакъны тевсие этти, къулакъ асмадым. Имтианларнынъ эпсини берип, мектепни эр кеснен берабер битирмеге емин эттим. Имтианларнынъ башламасына эки афта къалгъанда ишнинъ муим тарафыны анъладым. Мен экскаваторда чалышам, теджрибем буюк. Лякин назарий бильгим аз ве бу себептен имтианда йыкъыла билем. Ишнинъ акъкъындан насыл кельмели? Бу хусуста тюшюнип отура эдим, ярдымнынъ озю келе къойды.
Апансыздан Ирада мени комсомол комитетине чагъырды, берабер Новороссийскке командировкагъа кетеджегимизни айтты.
— Не? Севинесинъми?— деп сорады о, манъа бакъып ве кулюмсиреди.— Ничюн?
— О тарафларда чокътан олмагъан эдим. Эр альде Бадемликке якъын...
Ирада кулеяткъан еринде бирден кусти.
— Кетеджекмиз... Насыл ишнен, деп сорамайсынъ!
— Бунынъ не эмиети бар?— дедим мен.— Энъ муими... берабер кетеджекмиз.
Иш шундан ибарет: Новороссийскте Америкадан кетирильген кранлар ята экенлер. Тезден плотина ичюн керек донатманынъ монтажыны башламакъ керек, амма кранлар ёкъ. Чар-Чакъ къуруджылыгъы Баш Идареси ве комсомол комитети экимизни Новороссийскке ёлламагъа къарар бергенлер. Биз анда бу донатманы тапып, аджеле суретте мында ёлламакъ керекмиз.
— Не къадар муим вазифе, хаберинъ бармы?— Ирада, Анна Яковлевнанынъ онъа не теклиф эткенини, сонъра Ираданынъ озю комсомол Меркезий Комитети¬не телефон чекип, не сёйлегенини, анда, Меркезий Комитетте насыл этип, Новороссийск порты комсомолларына мураджаатнаме язып азырлагъанларыны озюне хас тамлыкъ ве ачыкълыкънен анълатты.
Ондан сонъ Ирада:
— Мен Мансурованы... Екатерина Васильевнаны корьдим,— деп ташлады,— онынъ бу меселеден хабери бар. Хабери олгъаны бир шей дегиль, халкъ арасында чешит ошеклер даркъатып юрмекте... гуя биз экимиз кезинтиге кетеята экенмиз.
Бу не демек? Екатерина Васильевна Ирададан не истей? Керчек, Ирада зайыф кишилерден дегиль. Дюльбер кишининъ табиаты да кучьлю ола. Мен бунъа къач дефалар эмин олдым. Ирада менден бир шей гизлемей. Манъа якъын ве садыкъ олмакъ истей. Ира¬да истей. Буны къолдан къачырмакъ мумкюнми? Мен буюк бир иш... ишми? Бир къараманлыкъмы? Япмакъ кереким. Ойле ки, Ирада корьсин, бегенсин, айретте къалсын. Буюк иш... Насыл буюк иш? Эльбетте, янгъын ичине кирип, биревни олюмден къуртармакъ дегиль. ...Мында янгъын олмай. Къапугъа бир козь этип алдым, сонъ яваштан Ираданы къучакъладым, лякин бираз къолайсызджа къучакъладым,— юзюмни онынъ юзюне таядым, онынъ... дюньяда энъ гузель къызнынъ, Ираданынъ, дудакъларындан опьмек истедим.
О чар-чабик башыны кери чекти, мучесини четке янтайтып, пенджереге догърулды ве кетеяткъанда, башыны биле чевирип бакъмайып:
— Сиз мени башкъа тюрлю анъладынъыз, Джевдет!— деди.
Шу геджеси мени идареге чагъырдылар. Краснянская ве теминат болюгининъ башлыгъы экиси менимнен лакъырды этти, эр шейни анълатты, менден: кранларны къайда ве насыл къыдырып тападжагъым ве мында насыл ёллайджагъым хусусында талиматны текрарламамны талап этерек, репетиция япып бакътылар.
Кабинеттен чыкъаджакъта Анна Яковлевна мени токътатты.
— Бир озюнъиз кетеджегинъизден хаберинъиз бармы?— деди о манъа,— Ираданынъ бетон заводында иши бар. Экинджи сефер берабер кетерсинъиз. Ишинъизде кучьлюк олса, телеграмма беринъиз! Биз почтамткъа язармыз.
Анна Яковлевнанынъ сёзлерини динъледим, анълап оламадым. Къафамда фикирлер къарыштылар.
Ираданен лакъырды эткеним секиз саат олды. Чар-Чакъкъа кельген ильки кунюмден башлап, бу дакъикъагъа къадар экимизнинъ арамызда юз берген муамелелерни тюшюнип бакътым. Мен Ираданы керчектен де севгенимни анъладым. Буны къызнынъ озюне айталмай юрем. Бугунь муаббеттен нефесим тутула язды. Амма, бакъынъыз! Ирада кетмей! Ничюн? Онынъ иле мутлакъа лакъырды этмек керек. Бельки кетер.
— Тезден меним машинам келеджек,— деди Анна Яковлевна.— Ашханеге кирип, озюнъизге ёллыкъ эрзаркъ алынъыз. Бухгалтериягъа эписини анълаттым.
Бир сааттен сонъ «Фордкъа» минип, ашханеге кельдим, андан — бараккъа, сонъ паромгъа джёнедим. Ирада иле корюшалмадым. О къачып, сакъланып юрди. Лякин къайсы якъкъа насыл адым аткъан олсам, эписини корьди. Секиз кунюм-секиз геджем поездда кечти.
...Иште, Новороссийск. Адрес муреккеп дегиль. Порт, комсомол комитети. Мен — ишлерни уйтейиджим. Русча бунъа толкач дейлер. Лякин тек мен дегилим. Якъында мында Криворожье ве Магниткадан да келип-кеткенлер. Мени гузель къабул эттилер. Кранлар къар астында яталар. Оларны платформагъа юклемекни кимсе тюшюнмей. Къабулханеде невбетте тургъан юзлернен кишилернинъ къабургъаларыны къакъыштырып, скеле башлыгъына кирдим. «Мен Шаркътан... кельдим. Беклемеге вакъытым ёкъ», дедим онъа, «экинджи бешйыллыкънынъ энъ буюк къуруджылыгъы...»
Скеле башлыгъы графикни элине алды, онълы-соллы айландырды, айландырды, бизим кранларнынъ платформаларгъа йигирми куньден сонъ юклениледжегини бильдирди.
Чешит муэссиселернинъ къапуларыны къакътым, файда бермеди. Кельген донатма чокъ. Юклемеге адам етишмей. Меним исе беклемеге вакъытым ёкъ. Меним дегиль, Чар-Чакънынъ. Эгер бу ишнинъ астындан чыкъалмасам... Чар-Чакъкъа къайтмагъа, Ираданынъ козюне корюнмеге юзюм къалмайджакъ.
Бир кунь комсомол комитетининъ секретарынен берабер скелеге чыкътыкъ. Адамларнен лакъырды эттик, ишнинъ муимлигини анълаттыкъ. Бунъа социа¬лизм дейлер, дедим мен. Мадамки ойле, социализм беклеп оламай. Йигитлер мени анъладылар. Эки кунь¬ден сонъ Анна Яковлевнагъа телеграмма бердим. «Кранлар аджеле юк тарифинен Чар-Чакъ къуруджылыгъы идаресине ёлланылды».
Бу ишлернинъ пешинден чапкъалап юрген куньлеримде аз юкъладым. Куньде эки-учь саат... Комсомол комитети одасында динар янында юксекли-алчакълы дёрт курсюни бир-бирине тиркеп, оларнынъ устюнде ята эдим.
...Ташкентке келип еткендже сабырым тюкенди. Эр шейни... эр кесни сагъындым. Энъ зияде Ираданы... Вокзалда берберханеге кирдим. Кузьгюден манъа, осюк, чуллы сакъаллы пек таныш бир киши козь эт¬ти. Бербер сачларымны кескелейяткъанда: «етмиш яшыма кельсем, тыпкъы бойле оладжагъым» деп тюшюндим ве озь башыма кулюмсиредим.
Озюмни энъ аздан къыркъ беш сене яшаргъан ис этип, вокзал алдына чыкътым. О вакъытларда вокзалнынъ огюнде кучюк тереклик бар эди. Акъылыма зевкълы фикирлер кельдилер. Археологнынъ бири: «инсаннынъ фаджиасы вокзалда башлай, пантеонда бите» деген. Фаджиа!? Меним ичюн вокзал даима эрлик омюрининъ башлангъычы олып кельди. Старый Константинов, Тамбов, Новороссийск вокзаллары... не? Олар меним аятымда енъи девирлер ачмадылармы?
— Бу ким? Джевдетми?— янашамда умютсизден таныш давуш ишитильди.— Манъа сиз керек эдинъиз... Сиз, сиз!— давуш чыкъкъан бетке чевирилип бакътым, Екатерина Васильевна эллерини кере берип, манъа догъру ювурмакъта эди,— къычырам, къычырам, ишитмейсинъиз! — О элиндеки зембильни аякъларынынъ уджуна, ерге къойды.
— Эслемедим, афу этинъиз!— дедим мен.
— Эслемегенинъизни корьдим. Тюшюнджеге далгъансынъыз... Кимни тюшюнесинъиз?— Агъызымны ачтым: «Ираданы...» дейджек эдим, бунъа фурсат бермеди, зембильге ишарет этип: — ярым саатлик вакъытынъыз бармы?— деп сорады.— Олса, ярдым этинъиз! Бизим эшьяларымызнынъ ярысы мында, шеэрде, ярысы — Чар-Чакъта.
Кеттик. Зембиль ойле-бойле зембиллерден дегиль, агъыр. Екатерина Васильевна бутюн ёл бою насылдыр чыбалыкъ меселе хусусында лакъырды этип кельди.
— Ташкентте чокъ отураджакъсынъызмы?— деп сорады менден, тап сонъунда.
Новороссийсктен кельгенимни ве кранлар аджеле юк тарифинен келеяткъанларыны бильдирдим. Чюнки къапап туралмадым.
— Машшалла! Машшалла!— деди Екатерина Ва¬сильевна.— Сизни чокътан котермек... Краснянскаягъа муавин къоймакъ керек. Айса?! Мансуровкъа къач керелер айттым.
— Краснянская?— мен энъкъастан мемнуниетсиз чырай ясадым — энъ эйиси... Торизогъа муавин тайин этсинлер,— дедим мен.
— Мумкюн!— деди Екатерина Васильевна. Мени анъламады.— Торизогъа да мумкюн.
— Билесинъизми, Екатерина Васильевна? Сиз мени пек котерменъиз. Мен юксек первазларгъа алышыкъ дегилим.
Екатерина Васильевна шахылдап кульди.
— Билем. Сиз адден ашыкъ намуслы къыз балагъа бенъзейсинъиз!
Енъи йыл акъшамында бу къадын манъа пек дюльбер корюнмеген эди. Шимди бакъам... дешэт!
— Мында меним достым яшай... яш къадын. Япялынъыз. Шимди онъа бенъзеген къадынлар пек аз. Бир мунасебет кельгенде онынъ акъкъында сизге тафсилятлы сёйлерим.— Лякин Екатерина Васильевна му¬насебет беклеп турмады, дост къадыны онъайтсыз севги нетиджесинде пек тюшкюнленгенини, бир якъкъа чыкъмакъ, кимсенен корюшмек истемегенини, ялынъыз кутюбхане хызметинен мешгъуль олып, сабадан акъшамгъа къадар анда вакъыт кечиргенини айтып къойды. «Чокъ дюльбер... джазибели къадын!» деп битирди сёзюни.
Салар четинде шарап заводы къаршысында алчакъ эвнинъ азбарына кирдик, Екатерина Васильевна къапуны къакъты, джевап берген киши олмады.
— Эвде ёкъ,— о, элини сокъуп, босагъанынъ астыны къарыштырды,— корьдинъизми? Бутюн сырларыны билем!— Элиндеки анахтарны манъа коръсетти. Биз кениш коридордан кечип, джамлы софагъа чыкътыкъ. Кучюк къапунынъ огюнде токъталдыкъ,— къойынъыз ерге!
Зембильни ерге къойдым, чар-чабик сагълыкълашып кетмек истедим. Къайсы къапудан, насыл чыкъып кетеджегимни тюшюнеяткъан арада, омузларымнынъ устюне Екатерина Васильевнанынъ эли тюшти.
— Ашамакъ истейсинъизми?— деп сорады о мен¬ден ве джевабымны беклемей,— баре, сизни бир сыйлайым!— деп кульди.— Сонъ берабер шеэрге чыкъармыз! Не дейсинъиз бунъа?
Кичик оданынъ ичине кирип кетти. Онда, асыл да, башкъасынынъ сёзюни динълемек, манасына коре джевап бермек деген адет ёкъ эди. Тек суаль бере... сонъ унутып, чыкъып кете.
О шимди бир шейлер даа тюшюнип чыкъармакъ истей. Не ола билир? Э! Мадамки чыкъып кеталма-дым, чаре ёкъ, сабыр этмек керек. Отургъан сонъ, эльбетте, азачыкъ къапынмакъ да мумкюн. Къашкъыр киби ачым...
Екатерина Васильевна текрар пейда олды. Устюнде пальтосы, башында шляпасы энди ёкъ.
— Не? Аля еринъизден къыбырдамадынъызмы?— деди манъа,— тез шинелинъизни чыкъарынъыз! Ас-къыч! Ичериде... Мен де пек яхшым. Сизге тешеккюр биле айтмадым. О къадар агъыр юкни... гъарипчик!
Манъа эгильди, шап этип янагъымдан опьти. Бунъа тааджипленмек керек эдимми? Бильмейим. Озю софагъа чыкъты.
— Тахта устюне ят, раатланынъыз! Сакъынманъыз! — деп къычырды манъа андан,— стол устюнде тазе журналлар бар.
Керчектен де, стол устюнде «Красная новь» ве чешит газеталар ятмакъта эдилер. Оларны къарыштыра башладым. Мен къачмакъ истей эдим. Неден? Не ичюн? Кельди, тутты — янагъымдан опьти. Сонъ? Не олды?
Екатерина Васильевна къайтып, ичери кирди, элимден тутып, крангъа алып кетти. Ювунмакъ керек. Мени бала киби чеккелеп юргени озюнинъ де ошына кетти...— ха-ха-ха! — этип кульди.
Тарелкаларнен борщ кетирди. Тюневинден къалмалы. Экимиз стол башына отурдыкъ.
— Ракъы ичесинъизми?— деп сорады менден,— сиз арбий кишисинъиз.
— Ичем!— дедим мен.
Яш бала исап этмесин деп айттым. Ичтик.
Ашайяткъанда меним бу къадын хусусында шубэлерим гъаип олып кеттилер. Козьлеримнинъ шефаатыны алыджы бакъышлары, стол устюндеки савутларны джыйыштыргъанда, балдырынен, бир кере дегиль, аягъыма токъунып кечюви, сачларыны къакъытып, уджларыны юзюме тийсете берюви ве, ниает, битмез-тюкенмез хахылдылар, шубэсиз... эркеклерни, хусусан яш кишилерни, пек севгенинден делялет экенини сездирдилер.
Биринджи къадеден сонъ, башым айланып кетти, сонъ шорбагъа зыкъарладым. Бир тарелка этли борщ ашадым.
— Даа къояйыммы?— деп сорады Екатерина Ва¬сильевна.
— Къойынъыз!— башымны салладым. О мени янълыш анълады. Къадеге кене ракъы толдырды. Мен исе, акъылсыз... ичтим. Сонъ гъалиба, бир шейлер даа ашадым, бельки де ичтим, акъылымда ёкъ. Не олды, бильмейим. Козьлеримни ачкъанда Екатерина Василь¬евна аякъларымдан чызмаларымны чыкъараята... гим-настёркам кушетка устюнде эди.
— Ят, раатлан!— деди Екатерина Васильевна. Онынъ бети ве боюны къып-къырмызы эди. 
Мен аякъкъа къалкътым, гимнастёркамны кийдим.
— Кетмек... тез-тез поездгъа етишмек керек. 
Екатерина Васильевна мугъайды. Мен сезмеген киби олдым. Берабер сокъакъкъа чыкътыкъ.
— Сизинъ бу къадар гунахсыз экенинъизни бильмей эдим...— деди манъа,— багъышланъыз!
Мен джевап бермедим. Вокзалгъа барып еткендже не онынъ, не меним агъызымдан сёз чыкъмады. Вагонда о пенджеренинъ янында отурды, мен учюнджи полкагъа чыкъып яттым... деръал юкълап къалдым. Чар-Чакъта паромдан тюшеяткъан вакъытымызда Екатерина Васильевна тез-тез огге юрди, сонъ аркъасына чевирилип, шенъ ве ойнакъ давушнен къычыр¬ды.
— Манъа борджлы къалдынъыз, Бекиров! Хатиринъизден чыкъмасын!
Кишилер тааджипленип, эвеля онъа, сонъра манъа козьлерини акъайттылар. Бетим къызарып кеткенини озюм дуйдым. «Мен борджлым. Кимге? Екатерина Васильевнагъамы?»
— Къадын, деп бойлесине айтыла...— деди джалос къалпакълы киши. Туркмен эди гъалиба... агъызыны къулакъларына къадар керип кульди.
Кишилер арасында Мушукъ пейда олды. О, манъа кулюмсиреп, козь этип алды. Екатерина Васильевна оны корьди... зевкъындан ирип кетеязды.
Акъшам Ираданы коралмадым. Экинджи куню саба комсомол комитетинде расткелиштик. Насыл бардым, насыл кельдим — эписини эеджанлы сёзлернен, тафсилятлы икяе эттим. О меним сёзлеримни сувукъ, лякин дикъкъатнен динъледи, сонъ озюнен берабер Краснянскаянынъ  кабинетине  кирмемни  риджа этти.
Ёлда кетеяткъанда:
— Мен сизни пек сагъындым, Ирада!— дедим мен,— бир айдан бери...
Къыз индемеди.
— Билесинъизми, Ирада? Новороссийск скелеси комсомол комитетинде... Кене сусты.
— Менимнен лакъырды этмек истемейсинъизми, Ирада?
— Истемейим!
Анна Яковлевна ишимден мемнюн къалды. Мени макътады. Ирада исе индемеди. Онынъ бойле тюшкюнлигининъ себебини сорадым.
— Озюмни фена ис этем...— деди. 
Анна Яковлевна бизни бойле куськюн алда корьген сонъ ачувланды.
— Ойле олса, барынъыз, экинъиз де авада бираз кезинъиз, араретинъизни бираз ятыштырып келинъиз!— деди, аркъаларымыздан уйтеклеп,— мен даргъын адамларнен лакъырды этип оламайым.
Авада кезмек? Анна Яковлевна шай деген сонъ, Ирада менимнен адым атмакъ истемеди. Эвине къадар озгъардым. Къапусы огюнде токъталып, башыны ашагъы эгильтти, пошусынынъ уджунен гизлиден козьлерини силип алды.
— Джевдет,— деди о манъа. Сеси асретли ве кедерли эди.— О кахпе... инсан ташламасы сизге не ичюн керек олды?
15
Сонъки куньлерде, мектептен бараккъа дегиль, дос-догъру «Мавы къаягъа» къайтып келем, смена вакътынадже мында конспектлеримни козьден кечирем ве экинджи куньге берильген вазифелерни азырлайым.
Бугунь пек ёрулып кельдим. Фуфайкамны чыкъарып, дивар янында пол устюне тёшей, яттым. Яттым, дегендже юкълап къалгъаным. Гъалиба, чокъ юкъламагъаным, чюнки кишилер кире-чыкъа берди, ичери кирген сувукъ мени уянта берди.
Бунъа ачувланаяткъанда, къулагъыма худжур сёз кирди.
— Оны машинадан азат этмек керек...— деди ким-дир. Сесни Мансуровнынъкине бенъзеттим,— чокъ зайыф...— деп иляве этти киши.
— Ничюн зайыф?— Ирада тааджипленди.
— Зайыф... насыл этип анълатайым!?
— Ойле экен, къайсы машинистинъизни кучьлю исап этесинъиз?
— Киши бутюн йыл чалышып кельди,— деди Токътабаев,— шимди азачыкъ сурюнгенинен... зайыф олдымы?
— Зайыф... башкъа лакъырды ёкъ. Лякин онъайтлы ёлу бар...— деди Мансуров.— Бассарабаны Андрей Захаровичке ярдымджы этмек мумкюн. Шимди Бассарабанынъ экскаваторында эдик. Машинистлиги осал. Пек чий. Ярдымджы оларакъ яхшы.
— Озюнен лакъырды этип бакъмакъ керек...— Ирада элиндеки блокнот устюнде нелердир язып къойды, тюшюнджели алда еринден турды, эвнинъ тёрюне юрюш этти. Устюме басмасын деп, диваргъа таба чекильдим.
Бунда, чибин неджасетинден ве тоздан къарарып къалгъан чатлакъ шишели лампанынъ улькюн ярыгъында инсанны ялынъыз давушындан танымакъ мум¬кюн. Худжур шей... Буюк экскаваторлар, карьерлер ве бетон заводы электрик кучюнен чалышкъанлары, эр объекттте дюнья электрик кучю сарф этильгени алда, невбетчи механиклер одасында, бир бучукъ айдан бери керосин лампаты янмакъта. Бу не икмет, бильмейим. Машинистлер: Токътабаевнинъ инатлыгъы... дейлер. Чюнки бир дефа онынъ: «Бу — идаре дегиль. Язув-чызув ери, меджлислер залы дегиль. Къызындынъмы, ачыл!» дегенини ишиткен эдим.
— Ёкъ, ёкъ, Абдулла Садыкович.— Кене Ираданынъ давушы...— Бассараба, сиз айткъан киби, чыкъымсыз дегиль, онъа ярдым этмек керек. Сиз озюнъиз...
— Мен? Сиз кимерде худжур шейлер айтып йибересинъиз, Шадманова... айретте къалам. Экскаватор паркы башлыгъынынъ рычаг башында отургъаныны къайда корьдинъиз? Билесинъизми не? Эгер маши¬нист чалышмагъа бильмесе, курскъа кетсин, окъусын! Керчек, анавы... не эди шу? Бекиров!..— меним адымны аселет чокъчып-къазгъалап отурды,— о да маши¬нист олмакъ истей.
— Истесе, не?— деди Токътабаев.— Кимден эксиклиги бар? Сен тез Бассарабаны чагъыр, лакъырды этип бакъайыкъ! Ярдым керек олса, озюм ярдым этерим. Инсаннынъ такъдирини бойле, аякъ устюнде, аль этмек олмаз. О къадар вакъыттан берли чалышып, планыны толдырып кельген машинист, шимди, ничюндир, бегенильмей къалды. Машина эски, бир кунь чалышса — дёрт кунь тура. Бунда Бессарабанынъ къабааты ёкъ. Адамларгъа, Мансуров аркъадаш, Адам муамелеси керек. Кадрлар... озюнъиз билесинъиз, эр шейни аль этелер!
— Меним биревге осал муамелем олдымы?
— Сиз къуру адамсынъыз,— деди Токътабаев,— машинистлер огюнде итибарынъыз ёкъ. Лякин бу хусуста сонъ лакъырды этеджекмиз. Шимдилик Бассарабанынъ меселесини чезмек керек.
Токътабаев чыкъты. Эвнинъ ичини сукюнет басты. 
Мен турып кетмек истедим, мумкюн олмады. Текрар Мансуровнынъ сеси ишитильди.
— Сизинъ кавалерия юзсиз киши экен,— деди о Ирадагъа. Мен буз-бузладым.
— Кимнинъ кавалериясы?— Ирада ачувланды,— кавалерия — экскаватор паркынынъ нижниги, паркнынъ башлыгъы исе сизсинъиз. Менден, Абдулла Садыкович, не истейсинъиз?
— Сизден? Ич бир шей!— Шай деген сонъ сусты. Хайли вакъыт артына-огюне юрди, сонъ девам этти,— айтмайджакъ эдим, амма сабырым тюкенди. Эльбетте, бу шахсий меселе. Бекиров меним къадыныма, билесинъизми, не деген? «Мансуровта не таптынъ? Быракъ о харабени! Ташкентке кочейик, берабер яшайыкъ!» деген. Анъладынъызмы?
— Я сизинъ къадынынъыз не джевап берген?— деп сорады Ирада,— о якъы да меракълы...
Ираданынъ давушы эеджанлы чыкъты. Демек, Мансуровнынъ сёзлерине чокъ инана къоймады! Бу, эр алда, бир шей демек. Екатерина Васильевна намуссыз адам экен. Новороссийсктен кельгенимнинъ ильки куню Ираданен корюше бильген олсам, эписини олгъаны киби айтыр эдим. Ирада манъа инаныр эди. Де¬мек, Екатерина менден эвель орталыкъны къарыштырып етиштирген.
Оданынъ ичи бирден ярыкъланып кетти. Козьлеримни аралыкъ эттим. Мансуров серник черткен, сигарыны якъаята.
— Екатерина Васильевнамы? О бойле алчакълыкъкъа даянсынмы ич!? Айып дегильми санъа, кучелек?!— деген онъа,— мен эвли-баркълы къадыным. Ананъ кибим. Бу не сенинъ айткъанынъ?— Шарт этип бир шамар япыштыргъан.
— Ялан!— атылып аякъ устюне турдым,— къа¬дынынъыз ялан айта. Инсафсыз киши... озю мени тутып, зорнен опьти.
Ирада абдырап, еринден къалкъты. Мен столгъа якъын кельдим.
— Сиз бу ерде эдинъиз... эр шейни ишиттинъиз, ойлеми?— Ирада титрек сесинен къычырды.
— Мен ич бир шей ишитмедим. Юкълай эдим.
— Юкълай эдинъиз? Ничюн? Биревнинъ лакъырдысыны динълемек... бир шейлер уйдурып-чыкъарып, озюнъизни акъламакъ ичюнми?— къапуны шарт урып, тышары чыкъып кетти.
— Демек, опюштинъиз!..— Мансуровнынъ къалын, узун къашлары экишер ерден сынып-сынып кетерек, арекетсиз къалдылар.— Чокъ ашагъы инсан экенсинъ!
Шырх этип ерге тюкюрди. О да чыкъып кетти.
Мен къалдым. Вазиетим, эльбетте, парлакъ дегиль. Манъа энди кимсе инанмаз.
Бассараба ве Менжевецкий кирдилер.
— Токътабаевни корьмединъизми?— деп сорады Бассараба.
— Сени къыдырмагъа кетти,— дедим мен. 
Сигизмунд Генрихович яныма кельди.
— Риджа этем, манъа смена инженерини ве экс¬каватор паркы башлыгъыны тапып беринъиз!
— Янъчыкъ мында эдилер,— дедим онъа,— бираз сабыр этинъиз!
Менжевецкий манъа ойле окюнчли бакъты ки, утангъанымдан «шимдичик...» деп, тышары сыптырылдым.
Мансуров ве Ирада агъач копюр янында эдилер. Мансуров эллерини саллап, юксек сеснен бир шейлер айта. Ирада янында тура. Индемей... Якъын кель¬дим: — Сигизмунд Генрихович сизни беклей,— дедим. Мансуров сёзлеримни дикъкъатнен динълеп турды, сонъ: хи-хи-хи этип кульди.
«Бу да не экен?» — дедим озь-озюме, ачувланып, кери къайттым.
— Шимди келеджеклер, дедим Менжевецкийге.
— Сагъ ол, Бекиров!— О, печканынъ огюнде тиз чёкип отургъан, атеш ичинде къалып тельнинъ уджуны къыздырмакъта ве Бассарабанен лакъырдыны девам этмекте эди: — Бильмейим, археологларгъа айтсам, бельки кулерлер,— дей эди о,— лякин инсан элинен япылгъан шей экенине эминим. Бу улькелерде та, араб укюмдарлыгъындан эвель юксек севиели медениет олгъан. Бу ерлерде Искандер Зулькарнайн биле булунгъандыр. Амма топракъ певренк ичюн... эки бинъ йыл — акъылгъа сыгъмаз муддет дегиль. Бойле сув ёлу Ромада шимди де бар... Мадамки ойле, бу инсан элинен ясалгъан шей. Геологлар буны эслемегенлер. Ер къазылгъан вакъытта янашада беш тешик тешип, кечип певренкке илишмемек мумкюн эди. Бойле адиселер чокъ олалар.
Токътабаев кирди.
— Сени къыдырдым!— деди о Бассарабагъа.
— Биз ялыда эдик.
Сигизмунд Генрихович къып-къырмызы тельни чыкъарып, сигарыны тутандырды.
— Демирджи тюкянында чалышкъан вакътымда сигарны даима бойле якъа эдим,— деди о,— балалыгъымда, бабам сигарны ничюн атешнен якъмай экен, деп тааджиплене эдим. Сонъундан анъладым. Сигарны бойле якъмакъ, белли дереджеде, аристократлыкъ экен. «Демирджи олып, сигарны кибритнен якъа...» дейджеклер. Атеш, адетиндже тютей — медениеттен узакъ шей.
Инженер Токътабаевке чевирилип, башынен Бассараба бетке ишарет этти.
— Бунъа тешеккюр этинъиз! Сезикли киши экен. Аджаип машинист. Топракъны ковшнен къаза, амма ерни пармакъларынынъ,— Менжевецкий пармакъларыны козьлерине якъын кетирип, оларгъа дикъкъатнен бакъты,— пармакъларынынъ уджларынен тутып бакъкъан киби ис эте.
Менжевецкийнинъ тырнакълары арасында балчыкъ толу экенини корип, тааджиплендим. Меним тааджипленгенимни сезди. Деръал джебинден явлугъыны чыкъарып, эллерини сюрте башлады.
— Демирджи не вакъыт олдынъыз?— деп сорады ондан Токътабаев.
— Инженерлик амелиятым вакъытында олдым. Мени келеджектеки инженер деп, демирджи ханеге ёлладылар. Анда учь ай балабан демир чёкючнен чалыштым. Яхшы ки, устам юваш къарт эди, тырышып чалышкъанымны корип, сонъундан мени инженер хызметине авуштырды. Амма мында, Чар-Чакъта тырыш-тырышма, даима пишкен-тюшкен инженерсинъ.
Токътабаев кулюмсиреди.
— Афу этинъиз, Сигизмунд Генрихович, мен партиялы адамым...
— Не? Партиялы экенлигинъиз ичюн афу истейсинъизми?
— Мумкюн олса да, сёзюмни больмесенъиз... сонъуна къадар айтып битирсем...— деди Токътабаев,— чюнки...
— Баш устюнде, начальник аркъадаш!— къарт инженер шакъалы сёзге шакъалы джевап берди.
— Мен партиялы адамым, Сигизмунд Генрихович, ве ишинъизге партия козюнен бакъмакъ истейим. Юрегинъиз темиз, мен билем. Куню келир, партия сизге бенъзер эски, теджрибели мутехассыслар хусусында озь фикирини сёйлер.
— Сёйлерми?
— Сёйлер!— деди. Токътабаев къатиетнен ве сёзюне девам этти: — амма ынджынгъан олсанъыз, о хусуста эр ерде айта берювинъиз яхшы шей дегиль. Бельки джанынъызны агъырткъан кишилер олгъандыр, лякин биз сизге урьмет этемиз, сизни сая-севемиз. Сизинъ ичюн бу азмы? Даа не керек? Джанынъыз агъыргъаныны эр ерде айта бермек керекми? Эр кеснинъ юреги бар.
— Бельки сиз акълыдырсынъыз...— деди Менжевецкий ве тюшюнджели алда джылмайды, сонъ лакъырдыны башкъа тарафкъа чевирди,— Бассарабанынъ ковшы илишмеген олса, бир шей бильмейджек эдик,— деди.
Ирада ве Мансуров кирдилер. Мансуров, Сигиз¬мунд Генриховичнинъ къолундан тутып селямлашты, ал-хатир сорады, Бассарабагъа исе башыны бир силькитип алмакънен кифаетленди.
— Достлар!— Менжевецкий сёзге эр кестен эвель киришти. — Достлар, машинист Бассараба не япты? Шимди сизге айтайым...
— Биз оны джиддий лакъырды ичюн чагъырдыкъ,— деди Мансуров,— сиз токътап турынъыз!
— Афу этинъиз, мен сёзюмни битирмедим... Битирмек дегиль, атьта башламадым, Шай... биз айланма каналны тездже къурмакъ ичюн тырышамыз, ойлеми?— Сигизмунд Генрихович джебинден явлугъыны чыкъарып, пенснесини сюрте башлады.— Озен ичюн енъи ёл къурамыз. Амма онынъ астында не бар? Айтынъыз, не бар? Бильмеймиз. Тёпеси куюк къарагъач эсинъиздеми? Эсинъизде олмаса, чыкъып бакъынъыз. Мындан дёрт юз метр узакъта тура... онынъ янында, ер астында, буюк канал тапылды. Номай сувлу ка¬нал. Тасавур этип оласынъызмы?
— Канал? Ер астындамы?— Мансуровнынъ козьлери бир-бирине бакътылар,— оны Ким ясагъан?
— Ким ясагъан? Бунынъ шимди эмиети ёкъ,— деди Менжевецкий,— канал...
— Сиз янълышмайсынъызмы, Сигизмунд Генрихо¬вич?
— Ёкъ.
— Умют этильмеген шей.
— Эльбетте...— деди Сигизмунд Генрихович,— сув Хазар Кенд беттен келе, айланма каналнынъ астында юз метр юрип, тёпеси куюк къарагъачнынъ янында, Чар-Чакъта тамам плотинанынъ озю оладжакъ ерге чыкъа. Бу, ишни муреккеплендиреджекке бенъзей. Сёз келими, Чар-Чакъны къурутмакъ ичюн, сувны ай¬ланма каналгъа йибердик, амма ер астындаки каналдан Чар-Чакъкъа саниеде къыркъ кубометр сув акъып тураджакъ. Демек, сувдан кене къуртулалмайджакъмыз,
— Бу мумкюн дегиль!— деди Мансуров.
— Ничюн мумкюн олмасын? Мумкюн...
— Сен бунъа инанмайсынъмы?— Токътабаев меселени анълатып башлады.— Мен мында ильки сефер кельгенде, озеннинъ юксек ялысында эски арыкъ корьдим. Онъа сув насыл чыкъкъандыр дейсинъ? Электрик моторненми? О вакъытта электрик моторны кимсе тюшюнде корьмеген. Амма плотина бар экен. Къач сене эвель? Беш юзми? Бинъми? Лякин плотина керчектен де бар экен. О ернинъ озго плотина ясамакъ ичюн пек келишикли.
— Биз бу адамнен берабер,— Менжевецкий Бассарабагъа чевирильди,— меселеге эки тарафтан янаштыкъ. Меним плащым тюневин паромда къалгъан эди. Хатириме тюшти, айланма канал четиндеки топракъ йыгъынлары устюнден паромгъа кеттим. Яныкъ тёпе къарагъачнынъ янына кельгенде сувнынъ астындан копюклер чыкъаяткъанларыны эследим. Озеннинъ къайнагъан ери... айланма белледим. Ялыгъа тюштим: копюклер теренден чыкъалар. Кене тёпеге котерильдим, анда Бассараба турмакъта эди. Экимиз сусып, динъленип бакътыкъ. Ернинъ астындан сувнынъ сагъыр увулдысы ишитильди. Эки ерден топракъны къазып бакътыкъ — къайдан чыкъкъаныны корьмек истедик, лякин труба къалын... сувны коралмадыкъ.
— Токъта сен!— деди Токътабаев. Акъылына бир шейлер тюшкенге бенъзеди.— Гедже сменасында ковшнынъ тишлери бетон трубагъа илишти, деген эдинъ. Акъылынъдамы, Бассараба? Ковшнынъ копюрчиги ве эки тиши сынды.
— Билем, о бетон дегиль, таш экен,— деди Басса¬раба. Чакъмакъ таш. Ковш вастасынен эки ляпек ташны бирден котерип алдым, тюбюнден къую чыкъты. Экскаваторны аркъагъа джылыштыргъанда, итимал, ернинъ асты — буюк къобадыр, батып кетермиз деп къоркътым. Лякин къоба ёкъ эди. Къую исе ер асты каналнен бирлешик экен... шимди анъладым.
— Ким бильсин? Эльбет де...— Сигизмунд Генри¬хович муайен нетиджеге келалмайып,  тамшана берди.
— Ойле олгъанда, бутюн машиналарны сол тарафкъа джылыштырмакъ керек,— деди Ирада.
— Анда эки экскаватор бар. Меним шимди келювимнинъ себеби де шу,— деди Менжевецкий,— эки машинаны аджеле суретте четке чекмек керек.
Лакъырды меракълы эди. Мен дикъкъатнен динълеп отурдым. Демек, бизим экскаваторнынъ учурымдан ашагъы юварланаязгъанынынъ себеби де бу ола биле экен!? Эски каналнынъ этрафындаки топракъ, эр алда, бош экен.
Бу арада Мансуров мени коре къалды. 
— Ишке! Ишке! Тез!— деп къычырды о, къырмызы козь къапакъларыны ойнатып,— озюнъизге алякъасы ёкъ ишке къарышманъыз.
Кишилер онъа тааджипленип бакътылар. Менже¬вецкий оксюрип алды, бурунынынъ уджуна тайып тюшкен козлюгини, ишарет пармагъынен уйтеп, тёпеге котерди. Ирада янымда тура эди. Индемеди манъа аркъасыны чевирди.
Ойлеми? Мен кеттим. Юрегимдеки агъры ве кедерге чыдаялмай кеттим. Къафамнынъ ичинде чешит тюшюнджелер бир-бирлеринен чеккелеше бердилер. «Бойле олдымы, Ирада? Мен сизни дюньяда энъ дюльбер, энъ инсафлы къыз беллей эдим. Сизни севдим даима сизни тюшюндим. Сиз кечкен сокъакъларда юрдим, сизинъ джигерлеринъизге кириджи аванен нефес алмагъа тырыштым. Мен сизни адамлардан, дагълардан, рузгярлардан куньледим. Шимди... мен къабаатлы олып чыкътым. Екатерина Васильевна мени озю опьти, озю ракъынен сыйлады. Мен...»
Ава къуру ве сувукъ. Озен беттен кучьлю ель эсе. Юксек топракъ йыгъыны устюнде тургъан экскаваторнынъ елькъуваны кок юзюнде долана.
— Эй! Казак! Санъа не олды?— деген давуш ишиттим. Башымны котердим, Архипка,— биз сени беклеймиз...— о чиркин давушнен кульди.
Экскаватор чалышмай, тура. Машинистнинъ кабинасы бош. Якъын кельдим. Топракъ йыгъыны артындан Кандыба ве Алмазов чыкътылар.
— Ничюн кечиктинъ?— деп сорады менден Алма¬зов,— ишлернинъ сыкълет экенини бильмейсинъми?
Мен индемедим. Ковшкъа козь эттим. О чукъур ичинде ята. Трос авада салланып тура.
— Чекиль... мен чыкъайым,— деди Кандыба,— бугунь чалышмасакъ, график харап оладжакъ. Агаповдан айып.
— Бана айтмадыммы?— Алмазов зияде эеджанлы эди,— сувукъ ель сылакъ елькъуваннынъ устюни бузлаткъан. Тёпеге чыкъмакъ керек... чюнки трос валиктен тайып, болтнынъ уджуна асылып къалгъан. Тюневин яхшы майланмагъангъа бенъзей, лякин...
Онынъ тёпесине насыл чыкъмалы? Резина чызмаларнен буз устюне басмакънынъ чареси ёкъ. Эр кес арекетсиз, индемей бакъып турмакъта. Кабинагъа кирип, чызмаларымны чыкъардым, чылгъавларны аякъларыма сарып, тобукъларымдан юкъарысыны тельнен багъладым, фуфайкамны дёгмелеп, чиленгир анахтарыны, кичик чёкючни джеблериме тыкъыштырдым, май къутусыны къолтугъыма къысып, елькъувангъа тырмаша башладым. Мен бугунь эр тюрлю хызметке азырым. Айгъа уч деселер, бир сёзсиз учаджагъым. Тек айгъа дегиль, энъ узакъ сейяреге биле... копек-мышыкъ, сычавул къыдырып отурмакъ керекмей.
Елькъуваннынъ ортасына еткен эдим, къулагъыма ашагъыдан Алмазовнынъ сеси кельди.
— Тюш? Тез тюш!— деп къычырды о. Мен элимни салладым: «селям!» Сонъ ёлума девам эттим. Кельгенимнинъ ильк куню Христофор тёпеде валикни майлайяткъаныны корьгенде —«бир шей дегиль...» деп тюшюнген эдим. Эльбет де... ашагъыдан бакъсанъ, ойле.
— Тюш, дейим санъа! Ишитесинъми?— Алмазов кене къычырды.
Мен юкъары джылыша бердим. Озюмни косьтермек ичюн дегиль. Шай... козюм батты, онынъ ичюн, кимсенинъ сёзюне къулакъ асмадым. Бу не? Къараманлыкъмы..? Сёз сырасы айтып кечейим. Мен бир дефа, челюскин эпопеясынынъ иштиракчиси Ибраим Факидовдан: «Насыл! Буз дерьясында гемининъ батувы дешетли эдими?» — деп сорадым. О худжур этип, кульди: «Дешетли? Ойле дегени не?— деп тааджипленди,— эгер къоркъунч манасында олса, бойле дешет гемиге минген ильки кунюмизде башлагъан ве биз оны ильки кунюмизде акъылдан чыкъарып аткъан эдик. Лякин биз Неапольге дегиль, Шималий къутупкъа кетеяткъанымызны биле эдик... Ишиттинъизми?»
Тёпеге котерилир экеним, ашагъы бакъмамагъа тырыштым чюнки ...ким биле? Шу вакъыткъа къадар ойле олды-бойле олды, манъа Чар-Чакънынъ бузлары арасында, истер-истемез, бир къач керелер ювунмакъ керек олды. Бу сефер бельки учмакъ сырасы келир! Ювунмалардан сонъ сагъ къала бильдим, ля¬кин бунынъ тёпесинден учсам...— чюнки елькъуван пек юксек,— не оладжагъыны алла бильсин. Экскаваторнынъ озю юксек топракъ сарпаны устюнде тура. Учсам, парчаларымны джыйыштырып юреджеклер. Меним ичюн ким агълайджакъ? Бир Ирадам бар эди, о да...
— Тюш! Тюш!— ашагъыдан къычыра бердилер.
Юкъарыгъа котерильген сайын ель къуветленди. Истинад нокътам — сагъ элим. Сагъ аягъымнен къармалап, ашагъыдаки конделен демирге басам, ондансонъ сагъ элимнен тёпеге котерилип, эки аягъымны текрар басамакъкъа къоям. Май къутусу зияде кедер эте. Къутугъа бакъайым дегенде козюме дели озен чалына. Юкъарыдан бакъкъанда, озюмни гуя айланма каналдан атлап кечеяткъан, Чар-Чакъ сувлары устюнде асылып къалгъан киби ис этим.
Бир талайдан сонъ алыштым. Юкъары адым аткъанда, кевдемни елькъувангъа сыкъып, сагъ элимни юкъары узаттым. Мукъайт арекет эттим... чюнки озюм¬ни ель чекип алып кетер деп къоркътым.
Бир дефа аякъларым еринден къуртулды ве бизим Бадемликнинъ ибаресинен айткъанда — чомпас керас ашагъы юварландым, ёкъ... бу манъа шай кельди, асылында тек аякъларым къуртулды, къолларыма асы¬лып къалдым. Бундан сонъ ашыкъмадым, ашагъы козь этювни быракътым. Кимерде елькем устюнде электрик къыгъылчымлары чапкъалагъан киби олды. Бу шубэ эди.
Ниает, елькъуваннынъ тёпесине чыкътым. Йыкъылмамакъ ичюн, сагъ аягъымны конделен демирнинъ арасына кечирдим, май къутусыны эки демир арасына тыкътым, сонъ валикни къыбырдатаджакъ олып бакътым. Бузлап, къатып къалгъан. Бир къач дефа чёкючнен урдым, балчыкълы къатты майны темизлеп бакътым. Валик къыбырдамай къалды. Пармакъларым сувукътан эвеля къызарды, сонъ агъарды... сонъ когерип башладылар. Валикни айландырмакъ истедим, эллерим таби олмадылар. Билегимни демир арасына кечирип, эллериме сыджакъ нефеснен уфюре башладым. Чокъ вакъыт уфюрип турдым, сонъ къыбырдатып бакътым. Даа уфюрдим... авучымны ачып-япып бакътым.
Озь-озюме вазифелер бердим. Бираз вакъыт кечкен сонъ оларнынъ иджрасыны тешкердим.—«Гузель тур, сен елькъуван устюндесинъ. Аякъларынъ тюпсиз дюньягъа асылып туралар. Къолларынъа кучьлюдже уфюр, кучьлюдже! Бакъ, ишарет пармагъынъ иштен чыкъаята! Айды, къыбырдатып бакъ! Гузель... энди авучынъны ач! Яп! Ач! Яп! Сызлаймы? Зарары ёкъ. Ач! Яп! Ач! Яп! Бакъ, эллеринъ къызарып башлады¬лар. Демек, аят къайтып кельди. Бельки сувукъ ель эксильгендир? Ёкъ, ель, эвелькиси киби, кучьлю. Энди къолчакъларынъны кийип, гимнастиканы девам эт: Ач! Яп! Токъта! Бу не демек? Мен мында гимнастика ичюн чыкътыммы? Бунынъ ичюн ашагъыда ер азлыкъ эттими? Эллерим къыздылар.»
Озь-озюмнен лакъырды эте бердим, Ашагъы бакъмадым. Балчыкълы май парчаларыны урып тюшюрмек ичюн кочернинъ этрафыны къырып темизледим. Валик къыбырдагъан киби олды. Чёкючнен эки-учь дефа урдым. Еринден кочьти. Бир къач кере айландырып бакътым. Делик ичиндеки къатты май парчалары тюштилер. Янъыдан майладым, Ель кучьлешти. Увулдай башлады. Май якъкъан сонъ валикни бир даа айландырып бакъаджакъ олдым, тирсегим май къутусына токъунды, къуту авада сызгъырып, озен ичине тюшип кетти. Пек афыдан тура экен.
Къуту тюшеяткъанда, насыл эттим де, ашагъы бакъмадым, бильмейим! Бир аягъымны демир арасы¬на къыстырып, тросны валикке кечирдим.
Иш битти. Азачыкъ нефес алмакъ мумкюн. Манълайымдан, къулакъларымнынъ артындан тер акъмакъта. Кольмегим шыр-сув.
Ашагъы тюшмек, тёпеге чыкъмакътан къолай кельди. Эльде май къутусы ёкъ. Алетлерни кене джеблериме ве къойнума тыкъыштырдым. Аякъларым бармы-ёкъмы, дуймайым. Олар, анълашыла, пек ушюгенлер. Ким бильсин, бельки чылгъавлар тюшип кеткен, мен бузлы демирлер устюне чыплакъ аякъларымнен турмакътадырым? Аякъларыма бакъмакъ истемейим, бакъсам — ерге де бакъаджагъым, ерде исе Чар-Чакънынъ далгъалары увулдамакъталар.
Яваш-яваш ашагъы тюше бердим. Бакъсам, энди экскаватор устюнде рычаглар янында турам. Дёрт къол мени илиндирип алдылар. Козюме Ирада чалынды. Бети ап-акъ, къансыз. Башыны ашагъы эгильткен, тюшкюн алда когертеде турмакъта. Козьлери теляш толу.
— Аякъларыны къарнен шыкъламакъ керек!— деп къычырды о,— Бу сувукъта, бу ельде...
Алмазов ве Кандыба индемедилер. Мени алетлер сакълы ящикнинъ устюне отуртты, чылгъавларымны чезип, аякъларымны къарнен шыкълай башлады¬лар.
— Сонъ, насыл?— деп сорады Кандыба.— Джанынъ табанынъдан чыкъып кетмедими?
— Ёкъ...— дедим мен.— Даа ичимде.
Ираданынъ эмирине бинаэн, чылгъавларны текрар аякъларыма сарып, чызмаларымны кийдим. Алмазов энди рычаглар башында эди. О тросны ашагъы тюшюрди. Николай алель-аджеле ковшны такъты. Мен ерде турдым. Козьлерим эп тёпедеки валикте эди. Трос валиктен чыкъып кетерми-кетмезми? Ёкъ... трос зияде тартылды, энди чыкъмайджакъ. Ковш топракъны бошатып, кене чукъургъа энди.
Экскаватор, демир ёлнынъ уджунда, учурым устюнде турмакъта эди. Биз онъа енъи ёл ясамагъа башладыкъ. Машина бугуньки киби, ритмнен ич бир вакъыт чалышмагъан эди.
Дёрт сааттен сонъ оны арткъа джылыштырдыкъ. Алмазов мени тёпеге, озюнинъ янына чагъырды.
— Кель, отур!— деди о манъа, рычагны косьтерип,— огрен! Тезден мектепни битиреджексинъ!
Онынъ енгиль, сабырлы чалышаяткъаныны корип, сукъландым. Ковш де топракъ йыгъыны устюне къапакълана, де ашагъы тюше, де тёпеге чыкъа. Ковшкъа, йыгъын устюнде токъталмагъа имкян бермей, аман елькъуванны сагъ тарафкъа айландыра, ковш кене чукъур ичинде гъаип олып кете. Сылакъ топракъны ковш ичинден бошатмакъ къыйын, лякин хызмет устадан къоркъа, дейлер. Ковш юкъары кетеяткъанда ичиндеки топракъ авадаки сарсынты нетиджесинде диварларындан айрыла, ковш йыгъын устюне къапакълангъан вакъытта тёкюльмеси къолайлаша. Бу процесске цикл... бир цикл дейлер. Сменада эписи не къадар цикл ола биле? Беш юзми?
Машинаны мен де бойле уста идаре эте бильсем... Алмазов къафамдаки фикирлерни окъудымы, не япты?
— Сабыр эт, сен де огренирсинъ!— деди манъа ве рычаглар башындан турды:— Отур!
Бир сааттен сонъ Ирада пейда олды. Не вакъыт кеткен эди? Бильмейим. Топракъ йыгъынынынъ зияде юкселип чыкъкъаныны корьген сонъ, Алмазовнынъ усталыгъыны, беджериклигини макътап башлагъан эди, машинист онынъ сёзюни больди.
— Бу тек меним ишим дегиль,— деди Андрей За¬харович,— Бекиров де чалышты.
— Бекиров?— Ирада инамсызлыкънен кулюмсиреди.— Джевдет рычаг башында отурып оламы?
— Ёкъ, отуралмай...— дедим мен юксек, серт давушнен,— эки адам, эки омузындан тутып тура. Тутмасалар, йыкъылып кете.
Ирада меним ачувлангъанымны сезди — индемеди. Алмазовнынъ янына барып:
— Мен ничюн кельдим, билесинъизми?— деп сорады.
— Ёкъ.
— Ярын саат онда идареде техника активининъ мушавереси оладжакъ. Краснянская ве Вадим Семёно¬вич Ташкенттен къайтып кельдилер. Акведук меселеси чезильгенге бенъзей. Озюнъизнен берабер экипажны да алып келинъиз!— деди Ирада,— Меселя, Каримни, Кандыбаны... Бекиров аркъадашны да мумкюн.
Ирада кеткен сонъ, Андрей Захарович манъа козь
къыпты.
— Не къадар буюк ресмиет... корьдинъми?— деди о,— «Бекиров аркъадаш»... халкъ комиссары. — Сонъ давушыны кучюльтип, менден сорады: — Къавгъа эттинъизми? 
— Ойле олды!
— Керекмей, Джевдет! Къавгъа этмек керекмей!— Алмазов теренден кокюс кечирди.— Тюневин мен де озюмнинъкинен къычырыштым. Шимди пешман этем. Бала багъчасына ишке киреята. Анда дёрт муреббие бар. Бизимки — бешинджи. Озюмиздеки эки данени анда алып кет, дейим. Алып кетмесенъ, эвде дженк токътамаз. Ёкъ, алып кетмем, дей. Ничюн? Багъчада балаларны яхшы бакъмайлар, хасталанырлар, дей. Ишитесинъми? Озю муреббие олгъан бала багъчасына озь баласыны алып кетмеге къоркъа. Бу не демек?
Эвге къайткъанда, Андрей Захарович ёл бою къадыны хусусында шикяетленди. «Даа ишке киргени ёкъ, бутюн гедже балаларнынъ адларыны айтып, сандыракълап чыкъа» деди.
Ашхане янында токъталдыкъ.
— Къайда?— деп сорады менден Алмазов.
— Бираз тыкъынмакъ истейим...— дедим мен.
— Анда бизимкини корьсенъ,— бельки аш алмагъа кельгендир — айт, саба мушавереге кетеджек, де! Къыскъасы, бир афтадан бери даима бойле: мен иштен эвге, о эвден ишке. Корюшип, лакъырды этип оламаймыз. Тюневин кягъыт язып къалдырып кеткен.
— Не япсын? Къуруджылыкъкъа ярдым этмек керек!— дедим мен, не айтаджагъымны бильмегенимден...
— О да шай: ярдым этмек керек, дей. Мен итираз этмейим, ярдым эте берсин, лякин нетиджеде не олып чыкъа? Мен мындам, о анда, балалар эвде. Къарма-къарышыкъ.
...Ашханеде адам аз эди. Экинджи смена ашап кеткен, шимди гедже сменасындан къайтып келеяткъан ишчилер бирер-экишер кире бермектелер.
Залнынъ бир кошеси брезентнен болюнген. Бунда, адети узре, булашыкъ савутлар туралар. Сабира хала манъа тюй пастасы... устюнден этли шорба къойып берген арада, перде артындан къадын сеслери ишитильди.
— Не? Мен онынъ хызметкярыммы?— деди бириси. Бу, фикиримдже, Екатерина Васильевна эди,— танъ аткъанда турдым, азлыкъ эттими? Эр кес ашханеде ашай, о да ашасын. Къыздырып бермеси къыйын дегиль, лякин борщ пиширем деп, ыскъа тутунмагъа вакъыттым ёкъ.
Бир талайдан сонъ озю залгъа чыкъты, элинде богъча ичинде чанакъ-чёльмек. Мени корьгени киби, келип янашамда отурды.
— Селям-алейкум, Джевдет!— деди манъа, ясама незакетнен,— корюшмегенимиз чокъ вакъытлар олды. Сагъындым сизни.
Эппи вакъыт сусып отурдым. О, бир-биринен багъы ёкъ, дадсыз сёзлернен, насылдыр, худжур бир тарихны икяе этти, къач дефа хакъылдап кульди. Сабира хала четте турып, бизни сейир этти. Ачувындан чатлаязды.
— Ошек даркъатып юресинъиз, ойлеми?— деп сорадым мен Екатерина Васильевнадан.— Буны не макъсаднен япасынъыз?
— Насыл ошек? Сизни бегенгенимни башкъалардан гизлемек керекимми? Токъта! Бу шейтанлы хала сизге бир шейлер къарыштырдымы? Эгер Мансуров сизни бирде-бир шейде опькелесе, манъа айтынъыз, озюм лакъырды этерим.
— Озюнъизден башкъа кимсе бир шей къарыштыргъаны ёкъ. Мен анъламайым, сизинъ иле меним... экимизнинъ арамызда не ола биле?
— Не бар? Оны билем. Севги... Сизни севем. Амма не ола биледжек... айтып оламайым. Сизинъ киби тюленьлерни къозгъай бермеге севем. Адамларнынъ алынъыз табиатча бир-бирине акс сойлары бирлеше экенлер. Лякин эбедий дегиль...— О бир шейлер даа айтмагъа тедарикленгенде, Мансуров кирип кельди, бизим столымызгъа отурды.
— Сени беклеп оламайджагъым,— деди о къарысына,— баре ашханеде ашап кетейим. Затен сабалыкъ ашны даима мында ашап кете берсем не?
— Пек гузель...— деди Екатерина Васильевна. Еринден сычрап турды, элиндеки савутны тарс этип курсю устюне къойды.— Мына сабалыкъ емегинъ бунынъ ичинде!— деди о,— уйлелигинъ де бунда! Риджа этем,— о къутурып башлады. Эки-учь адым огге, эки-учь адым арткъа юрди, сонъ: — Сагълыкънен къал, Джевдет!— деди манъа,— эр кунь сменадан сонъ мында келип ашайсынъмы?
Мен джевап бермедим. «Ёкъ, Ригинада...» дейджек олдым, эриндим.
Мансуров аш савутыны элине алып, къарысынынъ пешинден кетти, Манъа айланып биле бакъмады.
Гедже экскаваторнынъ елькъуваны устюнден тюшеяткъан маалимде Ираданынъ манъа бакъып тургъан теляшлы козьлери хатириме кельди. О, гъалиба, манъа бир шейлер сёйлемек истеди... сёйлеялмады.
16
Екатерина Васильевна иле не къадар корюшкен олсам — эписининъ нетиджеси къолайсыз олып чыкъты. Лякин ялан сёйлегениде не? «Сизни бегенем... борджлы къалдынъыз» ве саире. О кимсени бегенмей. Не мени, не Мансуровны. Джаны сыкъыла. Кимдир: Ека¬терина Васильевнанынъ институт битиргенине даир дипломы бар деди. Токътабаевден: бу керчекми, деп сорадым.
— Не? Сени де эльге алдымы?— деп кульди ве мени баштан-аякъ козьден кечирди,— о, утанмаз-арланмаз къадын, Джевдет! Инанма онъа!
Мен, Екатерина Васильевна лакъырдысы чыкъса, ачувланам. Амма кимерде ичимде шейтанчыкъ пейда ола, юрегимни тырнап ала. «Быракъ, Джевдет! О къадар мубарек олмакъ керекмей. Бу дюльбер къадыннен озен ялысына чыкъ, бир доланып кель» дей.
Абдырап, силькинип кетем.
Ирада..?! О манъа даргъын. Мен оны севем, о мени, гъаилба, севмей. Лякин ёкъ... севе. Мен билем. Ирада ялынъыз меним оладжакъ. Эбет, эбет! Не? Меним? Ола биледжекми, аджеба?
Не олса-олсун... Беклейим, заман корьсетир. Заман? Меним Эльпидеге севгимни заман эляк этмедими?
Бу фикирнен баракнынъ къапусыны ачтым. Эвнинъ ичи чым-чырт эди. Карим ве Басит юкълайлар, Бассараба тюшюнде сандыракълай: «Къапакъны мен сындырдым. Къапакъкъа асыл да токъунмадым, кет, дейим санъа». Николай ве Архипка корюнмейлер. Ра¬шид къуруна берип, стол башына отургъан, чай иче баят пите къапып, тююлип ашана.
— Къайда къалдынъ?— деп сорады менден о,— ашамагъа шей къалмады. Эписини сыпыштырдыкъ.
— Мен ашханеде ашадым. Чай иче билем.
— Чай ёкъ... битти,— деди Рашид,— сабыр эт. Мен шимди сув кетиририм.
Рашиднинъ пельтекленген адети бар. Лакъырды эткенде «р» ерине «й» дей. «Байып... кетийийим...» олыл чыкъты.
Онъа бу арфни догъру сёйлемеге огретмек истегеним чокътан. Вакъыт ёкъ. Ондан сонъ, яваш-яваш озю огренип кетер белледим. Мен озюм де... алты яшымда экенде «р» ерине «л» дей эдим. Балалыкъ... лякин Рашид, шукюрлер олсун, йигирми дёрт яшында.
Яз куньлерининъ биринде бизим койде къомшумызнынъ огълу студент татильге кельген эди. Пельтек экенимни ишиткен. Бир кунь мени тизлери устюне къойып:
— Къана айт,— деди: — «Арарат устюнде къар ириди».
— «Алалат устюнде къал илиди...» — дедим мен. 
Лякин эки кунь кечкен сонъ, бу арфни догъру айтмагъа огрендим. Бу усулнен Рашидни де окъута билирим зан эттим.
— Меним айткъанларымны текрарла: «Арарат ус¬тюнде къар ириди...»
— Ийе!— деди Махкамов.— Бу не демек олды? Бутюн дюньянынъ белясы «р» устюнде къурулдымы? Бизим къышлакътаки кишилернинъ эписининъ лакъырдысы бойле.
— Къайсы къышлакъта?
— Сен бильмейсинъ... Хорезм бетте, кучюк къышлакъ...
Бойле дер экен, онынъ «р» арфи олмагъан, яхут аз олгъан сёзлернен лакъырды этмеге тырышкъаныны сездим.
— Бизим якъта бу арфни чокъ кишилер айтып оламайлар.
Рашид эп озюни акъламагъа тырышты.
— «Бизим якъ..! Бизим якъ!» Сен гъалиба бираз алып къачтынъ!?
— Ёкъ, ич алып къачкъан ерим ёкъ. Керчек айтам.
— Караматнынъ адыны насыл айтасынъ? 
Махкамовнынъ юзю къызарды.
— Кульгенинъ де не? Карамат аджаип къыз,— деди манъа,— эр вакъыт адыны айтып турмакъ шарт дегиль, келишикли эпитетлерден файдаланмакъ да мумкюн. Сёз келими: «меним севимлим», «меним гузелим...» ве иляхри. «Севимлим...» анъладынъмы? «Севгилим» дегиль. Арада буюк фаркъ бар.
— Сен онъа «севгилим» деп бакътынъмы?
— Ёкъ— Махкамов турды, барак ичинде, арткъаогге юре башлады. Чокъ юрди... сонъ оджакъ янында агъачлар устюнде тургъан чайникни алды.
— Рашид, меним ичюн замет этме!— дедим мен,— озюм кетиририм.
Элиндеки чайникни чекип алып, тышары чыкътым. Арыкъкъа кельдим, бутюнлей бузлагъан. Янашада, ерде яткъан рельс парчасынен урып, бузны парладым. Бакъсам — асты къуп-къуру. Сув та, Хазар Кендде кесильгенге бенъзей. Дюльгерлер барагына кеттим. Анда сыджакъ сув даима ола тургъан. Къапуны къакътым, давуш чыкъмады. Зембелегинден чектим — ачылмады. Къызларнынъ нумюневий барагына джёнедим. Мында комсомол къызлар яшайлар. Озьлери шимди ялыда бетон ичюн блоклар ясайлар. Былтыр баш хызметлер — айланма канал ве арарет станциясы къуруджылыгъы исап этиле эди. Шимди станцияда монтаж ишлерине Турсунов реберлик япа. Енъи бир участка даа пейда олды — эсас хызметлер участкасы... плотина. Къызлар плотинанынъ ялысыны пекитювнен мешгъуллер. Озь ятакъханелерини нумюневий ятакъхане деп илян эттилер. Бизге — эркеклерге онъа кирмек ясакъ. Кирсек, поллары булашаджакъ экен...
Оларда, эльбетте, истенильген вакъытта къайнагъан сув тапмакъ мумкюн.
Буюк ода ичинде сыра-сыра кроватлар... Тёшеклернинъ устюнде кенъ юзбезлер, ерде тар, уджуз орьме килимлер яйылгъан. Диварлар чыр-чыплакъ. Ичериде чым-чырт.
Пенджере огюндеки сандыкъ устюнде къыз отура. Ким? Юзю корюнмей, чюнки манъа ярыкъкъа къаршы бакъмакъ къыйын. Янында эркек киши... кишининъ башында ялтыравукъ къаснакълы къара фураж¬ка. Бойле фуражка кийген адамларны Одесса базарында корьген эдим. Аякъларында токъал бу¬рун, лаклы чызмалар... «Джимми». Устюнде кенъ балакълы штан, къыскъа быджакъ — чарльстон. Онынъ да устюнден къыскъа пальто — огю чезик.
— Сиз, Бекировсынъыз... таныдым,— деди къыз. Бу вакъыткъа къадар къайда эдинъиз? Сизни Баш Дугюмден къачты, дедилер. О вакъытта... хатиринъиздеми? Архипка иле...
Къызнынъ сеси манъа таныш кельди. Гъалиба, даа якъында... бир ерде корюшкен эдик.
— Манъа азачыкъ сув керек,— дедим мен.— Арыкъ къуругъан.
— Сув? Арыкъта сув ёкъмы?— къыз зевкъланып кульди,— урьметли Кандыба не япа? Бугунь баракта невбетчи экен.
— Оны къайдан бильдинъиз?
— Ялынъыз онымы? Башкъа сырларынъызны да билем. Отурынъыз!
Къыз дивар янындаки агъач сетке ишарет этти. Сонъ, янындаки къара шапкалы кишиге:
— Бар, къайнагъан сув кетир!— деди. 
Киши еринден къыбырдамады. Къыз озю турды, элимдеки чайникни илип алды.
— Ма! Бар, сув кетир!— деди къатты давушнен ве чайникни кишиге узатты. Киши чайникни алып азбаргъа чыкъты. Мен къызны таныдым. Бу — Валя Синицкая эди.— Христофор насыл?— деп сорады о менден.
Хастаханеге барып-келип корюшип тургъанымызны ве энди тюзелип башлагъаныны айттым.
— Ким барды?— деп сорады къыз.
— Мен, Карим ве Николай, берабер...— дедим мен.— Бизимкилернинъ эписи. Бассараба учь кере барды.
Къара фуражкалы адам къайтып кельди.
— Тез кельдинъ...— деди Валя.
— Узакъкъа кетип отурмадым. Демир ёлджулардан.
— Буюк бактан алдынъмы?
— Ёкъ. Анда сув экшиген. Мен билем...
— Рахиль къайда? Хаберинъ ёкъмы?— деп сора¬ды Валя менден, лякин джевабымны беклемей, девам этти,— ...о вакъытта бираз къолайсыз олып чыкъты. Ичтик, бираз дадыны къачыргъанмыз. Энди ичмейим.
— Ичмейсинъ? Сенми?— Киши балабан агъызыны зияде ачып, кульди.— Бана шишени тюплеген сен дегильми эдинъ?
— Бир парчачыкъ... о да ракъы дегиль, зверобой.
— Къайда ишлейсинъ. Валя?— деп сорадым ондан.
—Ишим зевкълы. Коммутаторда отурам. Шнурларны кечирем-чыкъарам. Кимерде кишилернинъ севги сергюзештлерини динълейим. Сиз даа къармакъкъа тюшмединъиз.
— Чайнигинъ сувып къалмадымы?— деди киши. Анълашылды, кетмек керек. Киши ким? Къара картузыны козьлерине баса берип кийген. Юзю корюн¬мей. Ана энди къабургъалап отурды. Козюме бакъмагъа истемей.
Сол къашынынъ устюнде пычакъ изи. Джаным бу...
— Мушукъ! Сен эп гизленип юресинъми?
— Ничюн? Не мана бар?— Мушукъ тынч джевап берди. Къадын тукъумынен багъландынъмы, битти. Якъанъны къуртаралмазсынъ. Сен...— о Валягъа ачувлы козь этти,— мени къач кере эльге бердинъ? Шимди де ойле... Тилинъ къашына. Бакъ, Валя... эсинъи джий!
— Къоркътым... отюм патлады! Гъарип Мушукъ! меним аятым ойле ки, ич сакъынмайым. Ольдюмми къалдыммы эп-бир, дюньягъа мерагъым олса эди, башкъа меселе. Шимди, догърусыны айтсам, буюк зевкъ иле юзюнъе тюкюрир эдим.
Мушукъ, аякъларыны полдан узди, авада бир сильтеп, еринден турды. Авучларыны къач кере тизлерине урды, сонъ ырджайды. Бу — ырджаюв дегиль, ачувнынъ бюркип чыкъувы эди.
— Не? Бу адамнынъ севги акъкъындаки лакъырдысыны ишитмек истейсинъми?— деп сорады о къыздан,— тезден ишитирсинъ... телефонда. Кеченлерде оны паромда аджаип къадынчыкънен корьдим. Медений тильде айткъанда, дама... бутюн шербетинен берабер. О ким эди?— Мушукъ козьлерини манъа тикледи,— тек ялан айтма!
— Ялан айтмагъа не аджет? Мансуровнынъ къарысы... Валя бильсе керек.
— Мансуровнынъ? Шашыладжакъ шей! 
Сонъундан насыл вакъиалар олып чыкъаджагъыны бильмедим. Бильген олсам, Екатерина Васильевна акъкъында бир шей айтмаз эдим.
— Сагъ ол, Валя!— дедим мен, барактан чыкъаяткъанда,— бизде сув ёкъ, амма оджакъ яна. Чай пиширмек мумкюн.
— Николай не япа?— деп сорады Валя текрар,— эвленмедими?
— Ёкъ, эвленмеди.— дедим мен.— О бир сефер эвленмекни догъру таный.
Къызнынъ суалине джевап берир экеним, сёзлеримнинъ акъибетини тюшюнип бакъмагъным. Сонъ¬ундан анъладым.
— Бир сефер? Эльбетте!— лакъырды бунынънен битте белледим мен, лякин ёкъ... Валянынъ ичинде насылдыр къуртчыкълар уяна башладылар,— токъта, ничюн бир сефер? Николай асыл да эвленген эдими? Сенден сорайым Бекиров! Николайнынъ къадыны олгъан эдими? Къайда? Ким— меним эки сёзюм Валя ичюн енъилик... олып чыкъкъаны алда, Мушукъны сонъ дередже севиндирди. Ойле кучьлю хахылдап кульди ки, бутюн вуджуды лыкъылдады.
Сонъундан не олды, бильмейим. Озюмизнинъ бараккъа къайтып кельдим. Рашид терен юкъуда эди. Сувны къайнаттым. Тумбочканынъ чекмеджеси ичикде эки кесек шекер тапып, мешребе ичине къойдым, къарыштырдым, сонъ койканынъ устюне узандым, юкълап къалгъаным.
— Саба мени Рашид уянтты.
— Юр, кеттик!
— Къайда?
— Мушавереге!
— Бизни къоярлармы?
— Къоярлар...— деди Рашид,— чабик ол!
Тураджакъ олдым, вуджудымны къыбырдаталмадым. Аякъларым сызламакъта эдилер... шишкенлер. Гъалиба, сувукълангъаным. Стол янындаки мешребени алмакъ истеп, зар-зорына аякъкъа турдым. Козьлериме къаранлыкъ чёкти, аякъларым букленип кеттилер. Койканынъ устюне отура къойдым.
— Санъа не олды?— деп къычырды Рашид. О, меним алымны корип, къоркъты,— чырайынъ ап-акъ...
— Бильмейим, дост. Аякъларым сызлайлар. Бузлатмадыммы аджеба?
Устюме текрар ёргъанымны орттим. Рашид ювурып азбаргъа чыкъты, фанера парчасы устюне къар алып кельди.
— Котер башынъны!
Къулакъларыма ве бетиме къар ышкълады. Бир талайдан козьлериме ярыкъ кельди. Башымны котердим дегенде, текрар вуджудымны агъырлыкъ басты, башым ашагъы тыгъырып кетти. Рашид манъа ятмагъа рухсет этмеди.
— Отур! Къыбырдама! Оджакънынъ тютюнинден олгъан шей. Кечип-кетер.
Бир къач дакъикъадан сонъ бир джорукъ олдым. Рашид мени къолтукълап, азбаргъа чъыкъарды. Чи¬нар янында, къар устюнде баягъы турдым. Эсимни топлагъан сонъ, абына-сюрюне, Рашиднинъ янашасындан кеттим.
Авасы бозукъ ве тынчыкъ ашхане ичинде юрегим кене сыкълетленди. Кухнягъа кирдим, Сабира халадан сыджакъ сув алып, башымны ювдым; сонъ од¬жакъ янында турып, сачларымны къуруттым. Эгер, гедже оджакъ башымны туткъан олса, агъры кечип кетеджек. Ёкъ... даа фена олды. Аякъларымны зар-зорына къыбырдатып, залгъа чыкътым, курсюге отурдым дегенде, башым стол устюне тюшип кетти. Манъа не олды?
— Джевдет! Достым!— Рашиднинъ эеджанлы сесини ишиттим.— Кене ярамайсынъмы?
Карим да пейда олды.
— Не? Зияфет башладымы?— деди о, шенъ давушнен. Онынъ бир шейден хабери ёкъ.
— Зияфет? Киши хаста. Сен зияфет...
— Ким? Джевдетми?— Карим айретте къалды,— индемегенинъ не? Доктор чагъырмакъ керек!
Эки элинен белимден къапкъач этип алды, юкъары котерди.
— Тут!— деди Рашидке,— медпункткъа алып кетейик! Биз бу меселеде не билемиз? Котер!
Мени чеккелеп медпункткъа алып кеттилер. О идаре янында эди.
Доктор... эсли къадын, мени курсюге отуртмакъ истеди. Мен отуралмадым. Кушетканынъ устюне яткъыздылар. Аш къазанымны ювдылар... бу — муим процедура экен. Ондан сонъ, озюме кельдим. Диагнозны корип, айретте къалдым.
— Зеэрленюв,— деди эким,— кимерде кишилер бараккъа паровоз чёюнинден сув алып келелер. Онынъ ичинде тотмы истейсинъ, къатранмы, эписи бар. Сонъундан, тааджипленелер. Мында энди ойле бир ал олып кечти. Къадын-аммаллар барагында чамашыр ювмакъ ичюн сув кетирип къойгъанлар. Къызлардан бири алгъан, ичкен.— Эким бойле делиллер кетирип сёйлене-яткъанда, хатириме гедже олып кечкен сергюзешт тюшти.
«Чёюнден алдынъмы?» деп сорады Валя. «Ёкъ. Чёюнде сув экшиген. Мен билем...» — деди Мушукъ.
Мушукъ манъа не ичюн экши сув кетирди? Шакъа этипми? Ёкъ. Заныма къалса, Мушукъ омюринде шакъа эткен киши дегиль.
— Не? Ишитмейсинъизми?
— Сенинънен доктор лакъырды эте. Козьлеринъни ач!— Карим енъимден тутып чекти — джевап бер!
— Сизден сорайым, гедже ичкенинъиз насыл чай эди? Достынъыз айта... гедже чай ичкен экенсинъиз.
— Чай дегиль, къайнагъан сув.
— Къайнагъан сув? Сизинъ баракта къайнагъан сув оламы?
— Тюневин, пакъыл киби, ёкъ эди. Кетип, къомшу бараклардан къыдырдым.
— Сизге ятмакъ керек. Энъ аздан эки кунь...
— Ятмакъ? Доктор, мени Чар-Чакънынъ астына далмагъа, ель къуван тёпесине чыкъып-тюшмеге меджбур этинъиз, доктор... тек «ят» деменъиз!
— Тёшекте ятмакъ керексинъиз!.. Шимди! Бу дакъикъада! Мына рецепт.— Каримге кягъыт язып берди,— достынъыз ичюн бираз раатсыз олунъыз! Хазар-Кендде аптека бар. Ювурыныз! Амма барагынъыздаки сувны мутлакъа тешкерип бакъмакъ керек.
Азбаргъа чыкъкъан сонъ Каримге ялвардым: керекмей. Мен адам тапарым, кетме!— дедим... Сёзюмни динълемеди, ювурып кетти. Рашид къолтугъыма кирип, мени мушавереге чеккелеп алып кетти.
Идаренинъ къапусы огюнде адамлар турмакъта эдилер. Оларнынъ ичинде козюме Мансуров чалынды. Мени эслегени киби, аркъасыны чевирди. Буны Рашид корьди.
— Онъа не олды? Кене шейтанлары туттымы?— деп сорады менден.
Омузларымны къыстым.
— Насылсынъ? Бир джорукъсынъмы?
— Гузель.
— Кирип отурайыкъ. Тышарыда сувукъ.
— Аксине... бираз   авада  турайыкъ!— дедим мен.— Башым аля шувулдамакъта...
Къапу огюне «Форд» келип токътады. Ичинден Торизо чыкъты. Чар-Чакъ къуруджылыгъынынъ башлыгъы... онынъ бу келювини бир вакъиа исап этмек мумкюн.
Ишиткенимизге коре, Анна Яковлевнанен чыкъышмай экен. Бельки, бу ошектир! Чар-Чакъ киби буюк къуруджылыкъ башлыгъынынъ иши гъает чокъ. Баш Дугюмден узакъта... чыплакъ къаялар арасында эки гидроэлектростанция къуруладжакъ. Деривацион ка¬нал... йигирми беш километр узакъта, сагъ ялыда, электрик-химия комбинаты ичюн негиз къойылмакъта.
Къуруджылыкънынъ озюни самолётнен энине ве боюна учуп, айланып чыкъмакъ ичюн биле чокъ вакъыт керек. Таш ве демир ёллар, онларджа енъи посёлоклар, эвлер, тюкянлар, хастаханелер, ашханелер мейдангъа кетирильмекте. Эльбетте, ребернинъ иши чокъ. Бельки Торизо бу себеплерден бизге сыкъ-сыкъ келалмайдыр?!
Амма Вадим Семёнович Кандалов даима мында, Баш Дугюмде. О, Анна Яковлевна иле бир институтта, бир курста окъугъан. Студентлик адамларны бир-бирлеринен къави багълап къоя.
Ираданынъ сёзлери хатириме кельди.
Къум ташув меселесини чезмек ичюн топлангъан вакъытымызда, Ирададан: Анна Яковлевнанынъ хабери бармы? Келеджекми?— деп сорадым мен. Ирада бурулды-къыйышты, сонъ меселени олгъаны киби айтты: «эвине кирмедим, чюнки анда Вадим Семё¬нович бар эди. Идаредеки секретарьгъа айттым, кельсе хабер этеджек».
О вакъытта бу сёзлерге эмиет бермеген эдим. Барып айттымы? Айтты! Пек яхшы. Краснянская, чокъкъа бармай, мушавереге кельди. Даа не керек?
Мен озь башыма кулюмсиредим: «Эсли-башлы кишилер севги ве муаббетни унутмайлар. Реберлер олгъанлары ичюн... олар да инсанлар. Анна Яковлевна отуз беш яшында...
— Не кулесинъ?— деп сорады Рашид.
Себепни айтмадым.
Торизо идаренинъ къапусындан ичери кирди, онынъ артындан Мансуров чапты. Сонъ къапу огюнде тютюн ичеяткъанларнынъ эписи кирди.
— Рашид! Сизни айрыджа давет эткенлерини беклейсинъизми?— деди яш къыз. Онынъ Ирада иле къач керелер бизим участкагъа келип-кеткенини корьген эдим. Амма озю ким?
— Карамат... Сиз де мушавереге кельдинъизми?— деп сорады ондан Рашид. Сонъ анъладым... Эписини анъладым.
— Кельсем не? Мумкюн дегильми?— къыз озюни джоймады. Бугуньки мушаверенинъ себепчилери бизмиз.
— Ничюн себепчилери?— деп сорадым мен.
— Менжевецкий ер астында канал тапкъан. Бизим геологлар къабаатлы олып чыкътылар.
Карамат геология идаресинде хызмет эте экен. Оны да бильдим.
— Себепчилери дегиль... Сиз къабаатлыларсынъыз.— Рашид ишарет пармагъыны тикледи, авада къакъытып алды,— бильмиш олунъыз, биз сизге савускъаннынъ юва ясагъан ерини корьсетеджекмиз.
— Сизинь корьсетеджегинъиз бир шей дегиль, Менжевецкийнинъ озю телюкели типке бенъзей.— Биз къапудан киреяткъанда Карамат хахылдап кульди,— мен гидротехниким. Бу ишнинъ, эльбетте, манъа да алякъасы бар. Къана, кеттик!
Клуб къурулып биткени ёкъ. Меджлислер я ашханеде, яхут мында — прораблыкъ идаресиндеки конструкторлар бюросы одасында кечириле. Оданынъ ичиндеки чертёж тахталары четке джыйыштырылгъан, дигер одалардан курсюлер кетирилип къойылгъан, юзге якъын адам топлангъан.
Рашиднен экимиз энъ аркъадаки скемлеге отурдыкъ. Караматны коридорда гъаип эттик. Мушавере даа башлагъаны ёкъ. Къырмызы сатиннен ортюли стол огюнде, аякъ устюнде Мансуров тура. Ченгесини юксекке котере берип, зал ичиндеки адамларгъа козь этмекте. Онынъ аркъасында — Красняскаянынъ къабулханесине кирильген къапу. Биз кельген сонъ, бу къапу ачылды, Джураев ичери кирди. Артындан Менжевецкий пейда олды, Джураевнен лакъырдыгъа тутынды, онынъ сёзлерини днкъкъатнен динълеп, башыны саллай берди. Сонъра Торизо корюнди. Огдеки скемлелернинъ янында токъталып, Анна Яковлевнагъа бир шейлер айтты: адам чокъ чагъыргъансынъыз... деди гъалиба.— Союнмасакъ олмайджакъ. Ойлеми, аркъадашлар? Сыджакъ... Я сиз?— о брезент плащ кийимли, гидромониторгъа пармагъыны узатты,— энъ олмагъанда, къалпагъынъызны чыкъарынъыз! Торизо бир шейлер даа айтты, адамлар кулюштилер. Биз ишитмедик.
Зал ичинде гъала-гъула башлады, эр кес устюндеки иш урбасыны чыкъарып, кошеде пол устюне быракъты, тезден буюк оба асыл олды. Кишилер союнгъан сонъ ерлерине отурдылар. Краснянская къолуны тёпеге котерди, сеслер тынгъангъа къадар ашагъы эндирмей, бекледи. Сукюнет асыл олгъан сонъ, Торизодан сорады:
— Биринджи меселе къалды. Ойлеми, Михаил Эдуардович?
Торизо къашларыны сытты, омузларыны къысты. Залдакилер, ребернинъ агъызындан, не чыкъар экен, деп беклеп отурдылар.
— Эвеля айланма каналны битирейик...— деди Торизо, ниает,— плотина меселесини сонъ бакъармыз. Не дейсинъиз?
Краснянская джевап бермеди. Элиндеки къарындашнен графинни чыкъылдатты.
— Башлайыкъ, аркъадашлар!— деди о,— бугунь айланма канал акъкъында лакъырды этеджекмиз. Чюнки каналда сонъки афтада темплер бираз зайыфлады. Эльбетте, бунынъ себеплери бар.
— Айтынъыз, биз де билейик!— деп къычырды залдан ер патлатыджыларнынъ буюги.
— Сиз, Михаил Эдуардович, бир шейлер айтаджакъсынъызмы?— деп сорады Краснянская, къуру-джылыкъ башлыгъындан... гуя залдан берильген репликаны ишитмеди.
— Ёкъ,— Торизо башыны терсине саллады,— озюнъиз айтынъыз! Меркезий Комитетнинъ къарары сизге малюм.
Краснянская теклифни къабул этти.
— Иш шойле,— деди о,— укюметнинъ енъи къа¬рары муджиби, айланма канал бу сене баарьде би-тирильмеге борджлы. Лякин биз бу муддетни музакере ичюн топланмадыкъ. Къарарны эда этейикми? Этмейикми? Бу хусуста лакъырды ола бильмез. Ла¬къырды башкъа шей хусусында: ишни вакъытында эда этмек ичюн не япмакъ керекмиз?
Менжевецкий еринден турды.
— Мен бир шейни бильмек истейим... деди о, Торизогъа бакъып,— мумкюнми?
Торизо башыны къыбырдатты: «Мумкюн».
— Манъа бугунь акведук меселеси чезиледжек дедилер. Онынъ ичюн кельдим.
— Сиз шай да меджлисимизнинъ къараманысынъыз...— деди Торизо кулюмсиреп.— Ер асты каналы-нъыз башымыз узерине апансыздан ягъгъан къар олды.
— Мен тюневин коммунистлернен лаф эттим,— энди аякъкъа Джураев турды,— олар, ер асты ка¬налы акъкъында, джиддий талимат беклейлер.
— Ничюн бильмем, меджлисимиз озь чыгъырына миналмай. Мушаверенинъ кунь тертибинде бир меселе, базы аркъадашлар исе тамамынен башкъа меселе хусусында лакъырды этелер. Оларнынъ илериси — акведук... техникий меселе,— деди Вадим Семёнович отургъан еринден,— баш инженернен аль этмек мумкюн. Ойле дегильми, Михаил Эдуардович?
Торизо сагъ козюнинъ къапагъыны къыбырдатып алды, индемеди. Вадим Семёнович ичюн бунынъ, озю етерлик эди. О Торизонынъ къылыкъларыны биле.
— Ондан да гъайры,— Вадим Семёнович девам этти,— урьметли Менжевецкий техникий проект боюнджа базы къайдлар япмакъ истей. Мусааде этсенъиз, сизни о къайдларнен озюм таныш этер эдим. Итираз ёкъмы? Биз къырдан тюшкен сель ёлунда бетонлы кестирме ясамакъ истеймиз. Кестирме олса, сель Чар-Чакънынъ ашагъы ялыларына тюшип кетеджек. Къышта сель юз сене ичинде бир кере даа оладжакъмы-олмайджакъмы? Белли дегиль. Сель ба¬арьде сыкъ ола. Сель, эгер дикъкъат этсенъиз, атта плотина къуруладжакъ ерге якъын къыр этегинде биле озюне дере ясагъаныны кореджексинъиз. Биз сельни истеген тарафымызгъа догърултмакъ истеи¬миз. Оны асты бетонлы, къуни шекильдеки чукъурда джыйып, бетон ортюли канал бою деривацион каналнынъ устюнден кечирип, озеннинъ ашагъы ялы¬ларына акъызмакъ истеимиз. Бу ишлернинъ проекти чокътан азыр, бутюн укюмет дистанцияларында тасдикъ этильген.
— Бойле проектни мында кимсе корьгени ёкъ,— деди Джураев.— Биз бу ишнинъ мутехассысларымыз. Ничюн бизге корьсетмединъиз? Эгер проект укюмет идарелери тарафындан тасдикъ этильген олса, бу Баш идаре ичюн даа фена. Лякин проектни тюзетмек мумкюн.
— Тюзетмек? Ойле шейлер бар, тюзетмек мумкюн дегиль. Лякин мен сёзюмни девам этмек истейим. Ин-женер Менжевецкий, заныма къалса, буюк хаялперест киши. Сель ёлуны плотина огюндеки сув тыйнагъынен бирлештирмекни теклиф эте. Деривацион канал ве, шоссе ичюн копюрлер ясалмасын, дей. Бу не демек? Озюнъиз къыймет кесинъиз! Сель каналы, фикиримиздже, эки копюр астындан кечмек керек. Ондан сонъ, сель каналыны ашагъыда япмалымы, юкъарыдамы? Копюрлерни къурмалымы, ёкъмы? Булар, зан этсем, техникий меселе? Оны бойле аудиторияда музакере этмек мумкюн дегиль.
— Техникий меселе? Сель ёлуны бир тарафтан, плотина тыйнагъына тюшюрмек, дигер тарафтан, сельни озеннинъ шагъы ялыларына акъызып, канал устюнде эки буюк демир копюр къурмакъ. Бу, сизинъдже, техникий меселеми?— Джураев озь фикирини сабырлы, лякин исрарлы суретте исбат этмеге тырышты. Сёйленир экен, самайларындаки къан дамарлары, асабийликтен, къабармакъта эдилер Менжевецкийнинъ теклифи къабул этильсе, эки миллион кумюш девлет парасы икътисад этиледжек. Сиз буны техникий меселе дейсинъиз.
— Закир Гулямович, сиз смена инженерисинъиз...— Торизо «смена инженери», сёзлерини айры бир аэнкнен айтты,— ве Баш Дугюмнинъ партячейкасынынъ секретарысынъыз. Чар-Чакъ къуруджылыгъы техникий болюги реберининъ сёзлерине, эр алда, урьмет этмек кереклигини бильсенъиз керек. Теджрибели инженер, Днепрде меним коълумда чалышкъан киши. Онъа фикирини айтыл битирмеге имкян бермейсинъиз. Яхшы шей дегиль.
— Эки миллион да аз пара дегиль...— деди залда кимдир,— иш урьметтен кечкен.
— Эки миллион!— деп фысылдады Рашид ве тирсегинен меним къабургъама тюртти.
Джураевнинъ сёзлери адамларда, шубэсиз, теэс-сурат догъурдылар. Буны Вадим Семёнович сезди, эллерини первасыз алда эки якъкъа ачып, боюныны къысып, залнынъ тёрине бакъып турды. Бакъты... кимсенн корьмеди, бир шей ишитмеди.
— Ёкъ!— деди о, бир талайдан сонъ,— бу, эр ал¬да, техникий меселе. Оны аль этермиз.
— Манъа мумкюнми?— Торизо сёз истеди. Анна Яковлевна башыны саллады.
Мен Торизогъа дикъкъатнен бакътым. Башындаки сачлары джыйнакълы суретте таралгъан, ортадан джик ачылгъан. Лякин олар ашагъыдан эппий чаларгъанлар. Озю кениш омузлы, къуру мучели ки¬ши. Сёйлегенде, юзюнде хош тебессюм асыл ола, ачыкъ, дюльбер давушынен динълейиджиде гузель теэссурат догъура.
— Айланма канал, достлар, улу ишнмизнинъ башлангъычы. Биз айланма канал вастасынен озеннинъ муаен къысымындаки сув акъынтысыны башкъа ёлгъа тюшюреджекмиз. Лякин бизге плотина къурмакъ керек. Бу исе гъает муреккеп иш. Чар-Чакънынъ астыны къурутып, терен чукъурлар-къуюлар къазмакъ, оларны бетоннен бекитмек керек. Язда дегиль — къышта... Котлован?— Торизо муреккеп техникий вазифелер устюнде токъталды экен, деривацион каналнынъ башында сув къабул этиджи камералар оладжагъыны айтты: — Сув бу камералардан кечип, деривацион каналгъа киреджек, ашагъыда турбиналарны арекетке кетиреджек, турбиналар исе генераторларны айландыраджакълар. Электрик кучю подстанциялар вастасынен химия комбинатына кетеджек. Комбинат Орта Асия памукъчылыгъы ичюн минераль кубре менбаы ола. Биз шимди кубре ичюн пек чокъ пара сарф этемиз,— деди Торизо.— Алтын берип, кубре аламыз. Комбинат къурулгъан сонъ, озюмизнинъ минераль кубремиз оладжакъ. Кунь зарфында юз бинълеп пара икътисад этеджекмиз. Шимди исе... вакъытны икътисад этмеге тырышмакъ керекмиз, чюнки бойле буюк къуруджылыкъта икътисад этильген эр саатнынъ озю — миллион демек ола. — О токъталды, терен кокюс кечирди.— Амма биз вакъытны икътисад эталмаймыз. Чюнки айланма канал буны яптырмай. Къана, бир лакъырды этип бакъайыкъ, не япмакъ керек?
Торизо акъырын ве сабырлы сёйленди. Айтаджакъ нуткъынынъ эр джумлесини кунь-эвельден тюшюнип, азырлап кельгени сезильди. Торизонынъ эр шейге озь нокътаи назары бар.
— Гедже ве куньдюз чалышып каналны битирмек керек. Сель каналы шимди эсас меселеми? Муим меселе — айланма канал, сонъра — плотина. Сель ёлу меселесини инженерлер башкъа вакъытта озьлери чезсинлер. Канал устюнде эки копюр къурмакъ керекми — керекмейми? Бу меселени музакере этер, бир къараргъа келирмиз,— деди Торизо.
— Биз, Михаил Эдуардович, бу хусуста сизинънен лакъырды эткен эдик. Хатиринъиздеми?— деди Краснянская, эеджанлы алда,— олды! Меселе чезильди, деген эдинъиз. Шимди кене: бакъармыз, чезермиз... анълашылмай.
— Чезильген шей ёкъ... тахминий лакъырды эткен эдик. Сиз мени янълыш анълагъансынъыз.
— Ёкъ... мен сизни догъру анълагъан эдим. О вакъытта Вадим Семёнович бизим варианткъа къаршы чыкъкъан эди. Шимди сиз бизни къорчаламакътасынъыз!
— Экимизнинъ айткъанымыз да бир шей, Анна Яковлевна! Оны бир меселеде сиз къорчалайсынъыз, дигер меселеде мен.— Торизо текрар кулюмсиреди. Анна Яковлевнанынъ юзю къызарды, иддетленип, къарындашынен графинни чала башлады.
— Мен меселе бойле чезилир, деп, тюшюнмеген эдим,— деди Краснянская, фикирлерини топлагъан сонъ,— Джураев аркъадаш! Баш идареде акведук меселеси чезильгенде сиз бармы эдинъиз?
— Чезильгенде, дегиль — чезилыен сонъ... бар эдим. Михаил Эдуардович акведук проекти техсоветте тасдикъ этильгенини айткъан эди.
— Мен Баш Дугюм къуруджылыгъы ичюн месуль кишим,— деди Анна Яковлевна,— техникий активнинъ огюнде текрар айтам: муим меселе бойле чезильмей. Бу, девлет ичюн эки миллион кумюшлик файда кетирджек иш ольдю демек ола. «Музакере этер... бир къараргъа колирмиз...» Чар-Чакъ къуру¬джылыгъы башлагъанындан бери мутехассысларнынъ чокътан-чокъ алтын фикирлери эляк олып кельдилер. Мен бойле ишке разы дегилим.
— Мен исе меселенинъ къойылувынен разы де¬гилим,— деди Торизо.— Сизинъ вазифенъиз, Анна Яковлевна, берильген эмирни эда этмек. Биз базарда дегильмиз. Акведук... бу шимди не ичюн керек олды? Не? Къырлардан сель акъмакътамы. Айланма канал, иште, муим меселе. Экскаватор машинистлер хусусында тюшюнмек, оларнынъ амелий бильгилерини тешкермек керек. Бельки бу фикирнен де разы олмазсынъыз, амма мен ойле тюшюнем. Бизим машинистлер — аджеми кишилер. Рычагны огге-арткъа уйтемеге билюв, бу иш билюв дегиль. Кичик деталь бозулса, тюзетмек турсын, еринден чыкъарып алмагъа бильмейлер. Бутюн Баш Дугюмде бир акъикъий машинист бар... Андрей Алмазов. Башкъаларыны къой чувалгъа — ур диваргъа! Агапов... Бассараба, оларгъа машинист демек мумкюнми?
— Бассарабагъа токъунманъыз!— деп къычырды нижниклерден бири.
— Ничюн?— деп сорады Торизо ве залнынъ ичинде бу сёзнинъ саибини меракънен къыдыра башла¬ды,— токъунсам, не? Дагъылып кетеджекми?
Сонъки эки сёз кишнлернинъ ошларына кетти… кулюштилер. Торизо илекяр... не вакъыт, не ерде, насыл лакъырды этмек кереклигини биле. 
Рашид даянып оламады.
— Бассараба аджаип машинист...— деп къычырды, аякъкъа тура берип.— Тек бир планны толдырмады. Себебини бильмек керек! Мансуров кимсени бегенмей.— Рашид бир шейлер даа айтаджакъ олды, сыкъылды, ерине отурды.
Адамлар сустылар. Динъленип отурдылар: Торизо не дер экен?
— Аджаип олса, демек, аджаип экен даа!— деди Торизо,— ич бир шей деп оламайым. Онынъ акъкъында экскаватор паркы башлыгъынынъ рапорты бар. Ачувлангъанынъыз да не? Реберни вазиетнен таныштырып турмакъ — онынъ борджы. Мен ондан айлыкъ планларнынъ иджрасыны талап этем. Базы экскаваторларымызнынъ рычаглары башында кутюр адамлар отуралар. Ойлеми? Ойле! Сёз олар хусусында кете. Сиз, Абдулла Садыкович, бу вакъыткъа къадар маши¬нистлер меселесини ёлуна къоямадынъыз. Анна Яков¬левна ве сиз — экинъиз машинистлернинъ ве олар¬нынъ ярдымджыларынынъ эркяныны козьден кечирмеге борджлы эдинъиз. Буны япмадынъыз!
— Япсакъ, не оладжакъ, билесинъизми?— деп со¬рады Краснянская,— ярыдан зиядеси иштен бошатыладжакъ. Бошагъанларнынъ ерлерине кимлерни аладжакъмыз? Тек машинистлер дегиль. Экскаваторлар да... эски-пускю машиналар... Тросыны багъласанъ, болты сына, барабан къыза, ковшнынъ тишлерини тюзетсенъ, хамуты къопа. Биз, эр альде, базы чарелер корьмек истеймиз.— Анна Яковлевна Мансуровкъа чевирильди:— Сиз, экскаватор паркынынъ башлыгъы, бу хусуста дейджексинъиз.
Торизо мушавере иштиракчилерининъ дикъкъатыны бир меселеден дигер меселеге къолайлы-къолайлы авуштыра бильгенинден пек мемнюн къалды.
Мансуров къаарьли алда аякъкъа турды, эски портфелини къарыштыра башлады. Чокъ вакъыт къарыштырып турды, сонъ ичинден былашыкъча папка чекип чыкъарды.
— Машинистлер хусусында биз эвельде тюшюнген эдик,— деди о, пармагъынен бурунынынъ астыны къашып алды,— лякин базы меселелер хусусында Торизо аркъадашнен келишмек керек эди. Беклемеге меджбур олдыкъ. Мусааденъизнен...
— Келишмек ичюн мени секиз ай беклединъизми?
— Мусааденъизнен...— деди Мансуров, суальни ишитмеген олып,— Баш Дугюм идаресининъ фикирини бильдирмек истейим.
— Насыл фикирини? Краснянскаянынъ эмириними?— деп сорады Токътабаев къаба сеснен,— оны чокътан билемиз! Эмирлер эр ерде толу: идаре коридорлары ичинде, «Мавы къая» къапусы устюнде, алай ерде... машинистлер насыл чалышалар? Бу хусуста лакъырды ёкъ. Торизо аркъадашкъа итираз этмек истейсинъиз. Нафиле... Машинистлеримиз, акъикъатен, чыкъымсызлар. Бир шей олса, Алмазовны орьнек этип корьсетесинъиз. Бу яхшы дегиль.
— Фельсефенъизге итияджымыз ёкъ!— деди онъа Ирада. Буны эр кес ачыкъ-айдын ишитти. Токътабаевнинъ агъызы ачыкъ къалды,— адамгъа лакъырды этмеге имкян бермейсинъиз? Айтсын, ишитейик... Краснянскаянынъ эмири олса, не олгъан? Оны динълемек мумкюн дегильми? Эмирлерге урьмет этмек... тек урьмет этмек дегиль, оларны эда этмек керек. Токътабаевнинъ репликасыны янълыш таныйым.
Краснянская къарындашынен кене графинни чалды.
— Девам этинъиз, Абдулла Садыкович!— деди о.
— Машинистлер бир шей бильмейлер демек, эльбетте, янълыш фикир,— деди Мансуров. О эски папканы эп къарыштырмакъта эди,— секиз айдан бери рычаг башындалар. Оларнынъ ишине къыймет кесмек ичюн бунынъ озю кяфи. Керчек. нукъсанлары ёкъ... дегиль. Буны эпимиз билемиз.— О, андан-мындан алып, чыбалыкъ сёйленди,— Агаповнынъ ерине Ка¬рим Ёлдашевни тайин этмеге, Агаповны исе Баш идаре кадрлар болюги ихтиярына ёлламагъа къарар бердик.
— Агаповны кадрлар болюгине ёлламакъ не ке¬рек?— деп сорады Торизо,— Ёлдашевнинъ ярдымджысы япсанъыз олмаймы?
— Мумкюн дегиль...— деди  Мансуров,— чюнки Агапов тек машинист оларакъ дегиль, ярдымджы хызмети ичюн де зайыф. Инженер Джураевнинъ айткъанына коре, Агапов яхшы бетонджы экен. Шимди Искандерде бетонджылар ве арматурджылар азырлайыджы курс ачыла. Агапов анда адамларгъа бу зенаатны огрете биле.
— Тезден пек чокъ бетонджы керек оладжакъ...— деди Ирада,— оларны къайдан аладжакъмыз? Искандерге кетсин. Айланма каналны бу йыл мартта битирмек керек. Амма бизге даа бинълердже кубометр топракъ къазмакъ керек. Дёрт драгляйн, эки «ковровец». Башкъа экскаватор ёкъ. Тек машинистлер хусусында дегиль, экскаваторлар ичюн де тюшюнмек керек. Кимерде экскаваторлар саатларнен токътап туралар. Электрик кучю етишмей. Андан сонъ, ер патлатыджыларнынъ ишини алынъыз! Оларгъа яхшы ребер, къатты къол керек. Ер патлатыджыларнынъ месулиетсизлиги себебинден, кимерде смена чалышмай тура. Иштеки первасызлыкъ базан адамларны къурбан эте. Христофор Дураниди агъыр яралы, хастаханеде ята... чюнки паровоз машинисти сигналны вакъытында бермеген.
— Ира акълы,— деди Анна Яковлевна,— Дуранидининъ яраланувы дешетли ал. Ер патлатыджылар бюросынынъ башлыгъы бу фаджиа ичюн иштен алынды. Лякин меселе тек бунда дегиль. Закир Гулямович! Сиз бир шейлер айтаджакъсынъызмы?
— Бир меселе акъкъында...— деди Джураев.— Сиз, Михаил Эдуардович, Баш Дугюмде сийрек корюнесинъиз. Бу мени пек раатсызлай. Партячейка олгъаным ичюн дегиль. Ачыкътан-ачыкъ лакъырды этейик. Сиз, Михаил Эдуардович буюк мутехассынъыз. Ондан да гъайры, бутюн къуруджылыкънынъ башлыгъысынъыз. Сизни бу вазифеге Меркезий Коми¬тет таин этти. Сиз, эгер истесенъиз, Баш Дугюмге буюк ярдым корьсете билесинъиз. Истесенъиз... бир ай эвельси мен сизге телефон этип, бюронынъ меджлисине кельменъизни риджа эттим. Кельмединъиз. Кунь тертибинде экскаваторджылар мектеби хусусында меселе тура эди. Бизге мектепни ачмакъ не къадар къыйын олды, бильсенъиз!? Оны ачтыкъ. Лякин сизнинъ ярдымынъызнен дегиль... Сиз бизге эки драгляйн бермекни ишандыргъан эдинъиз. Бермединъиз! Юк котериджи кран бермекни ишандырдынъыз бермединъиз. Ашханеде ишчилерге береяткъан ашымыз пек осал. Теминат болюгине къартоп, эт, макарон кетирмеси ичюн эмир бермекни ишандырдынъыз! Къана? Къайда? Михаил Эдуардович, бизни алдамакъ керекмей! Япаджакъ олсанъыз да, япмайджакъ олсанъыз да, ачыкътан-ачыкъ айтынъыз! Биз бильмек истеймиз. Баш идаре бизим ишлеримизнен джиддий мешгъуль оладжакъмы, ёкъмы? Бугунь, Вадим Семёновични озюнъизге адвокат этип алып, кельдинъиз, бу ердеки саде ве самимий лакъырдылар устюнден кульди, адамларны мыскъылладынъыз. Энди кетеджексинъиз.
— Кульдим?— Торизонынъ бети чукюндир киби олды,— лакъырды эткен шейлеримиз, фикиримдже, ич кулюнчли дегиль эдилер.
— Аксине... кедерли эдилер. Ясама, дюльбер сёзлернен лакъырды эттинъиз, эсас меселеге токъунмай, уфакъ-тюфек шейлер этрафында айлана бердинъиз. Машинистлерни тешкермек керек экен... ничюн? Къолларында весикъалары ёкълугъы ичюнми? Олар экскаваторларгъа кутюр кишилер олып минген олсалар биле, секиз ай ичинде машинаны истер-истемез огрендилер. Мен бунъа эминим.
— Битирдинъизми, Джураев?— деп сорады Анна Яковлевна,— Гузель. Сиз, Михаил Эдуардович, бир шейлер айтмакъ истейсинъизми?
— Бу къадар къабаатлавлардан сонъ... бир шей айтмамакъ мумкюнми?— деди Торизо. О, гъает даргъын эди исе де, сездирмемеге тырышты.— Мен къыйметли Джураевнинъ аджаип натыкъ экенини шимди бильдим. Амма таякънынъ уджуны къарардан зияде къыйыштырды. Бильмек истер эдим: Баш Дугюмге реберлик ничюн тайин этильген? Ишлерге реберлик япмакъ ичюн дегильми? Бойле узун нуткъларны, тек ишлер яхшы кетеяткъан вакъытта сёйлемек мумкюн. Не? Сизнинъ еринъизде мен чалышмакъ керекимми? Меним озюмнинъ хызметим етерлик. Эки драгляйн даа бермекни ишандыргъан эдим. Драгляйнлер Америкадан кельселер... Сизге беририм.
— Айланма канал биткен сонъмы?— деди Джу¬раев,— сагъ олунъыз!
— Билесинъизми не?— деди Торизо Краснянскаягъа,— мында котерильген меселелернинъ базылары джиддий ве принципиаль. Олар хусусында, зан этсем, айрыджа лакъырды этмек керек. Бир телефон этинъиз... корюшейик.
Торизо еринден къалкъты. Зал дувулдап башлады.
— Ярын машинистлерни, эмир муджиби, ерли-ерине таин этинъиз,— деди Анна Яковлевна, Джураевке,— эсас иш айланма канал. О мартнынъ башында битмеге борджлы. Ира, ишитесинъми? Мартнынъ башында! Башкъа муддет ёкъ.
О, ишни къайсы участкада, насыл ве къач сменада тешкиль этмек зарурлыгъыны анълаткъан сонъ, сме¬на инженерлерининъ ве экскаватор паркы башлыгъынынъ саба саат секизде кабинетине кельмек кереклигини бильдирди. Мушаверенинъ иши битти.
Албу исе, ёкъ... мушавере битмеген. Адамлар аякъкъа тураяткъанда Менжевецкий элини текрар котерди.
— Ер асты каналы?
Торизо абдырады... балабан кевдеси бирден къакъынды, Краснянскаянынъ къабулханесине догърулмакъта экен, токъталды.
— Ер асты каналы хусусында къарар саде ве къыскъа олмакъ керек,— деди Анна Яковлевна.— Бизим амелий ишимиз ичюн онынъ кереклиги ёкъ. Археологик бир делиль оларакъ меракълы шей. Не япаджакъмыз? Онынънен огърашаджакъмызмы, ёкъса плотина къураджакъмызмы?
— Чар-Чакънынъ къаршы ялысында къышлакъ бар... Искандер. Анъладынъызмы?— деди Менжевец¬кий ве сусты, нелернидир хатырламакъ истеди.
— Эбет! Ойле къышлакъ бар,— Торизонынъ козь къапакълары липильдеп алдылар,— лякин ер асты каналгьа не мунасебети бар?
— Не мунасебети? Искандер къышлагъы олгъан ерде эки бинъ сене эвельси Искандернинъ чадыры ол¬гъан.
Торизо зорнен кулюмсиреди.
— Энди тарих дерсине кечтикми?— деди о, Менжевецкийнинъ лафазанлыгъына ачувланып.— Канал эки бинъ сене топракъ астында яткъан. Шимди не демек истейсинъиз?
Менжевецкий джебинден кучюк таш парчасы чыкъарып, Торизогъа корьсетти.
— Бакъынъыз, не къадар агъыр! Ничюн, билесинъизми? Бу суньий таш. Канал труба ичинде... бойле таштан ясалгъан,— Менжевецкий ташны текрар джебине къойды,— къач куньлер эвельси машинист Бассараба гедже Айыкъ-Бурун бетте чалышкъанда, ковшы ерге тюшип кеткен, учь тиши сынгъан. Ковш бу суньий ташкъа урунып, сынгъан. Каналны гузель тешкерип, сувуны кенаргъа чыкъармакъ керек. Башкъа чаре ёкъ.
Залнынъ ортасында насылдыр эль котерильди. Ка¬рим аякъкъа турды. О не вакъыт келип кирген? Дуймай къалдым.
— Мен Бассарабанынъ ярдымджысы олып чалышып кельдим,— деди Карим.— Оны бугунь тенкъид эттилер. Мансуров озю бизге ничюн ярдым этмей? Базан электрик кучю етишмей.
— Электрик кучю, эльбетте, кимерде етишмей,— деди Турсунов, отургъан еринден.— Озь станциямыз ишке башлагъандже электрик кучюнде къыйынлыкълар олып тураджакълар.
— Бир меселе даа...— Карим къызышты,— бана сель каналы, копюр лакъырдысы чыкъкъанда, техникий меселе... инженерлер озьлери чезсинлер, дединъиз!
— Акведукны айтасынъызмы?— деп сорады То¬ризо.
— Шубэсиз! Сёз келими, айланма канал къуруджылыгъы битти. Экскаваторлар не япаджакълар?
— Котлован къазаджакълар,— деп джевап берди Краснянская,— иш деривацион каналда да чокъ.
— Сель ичюн канал къазыладжакъ олса, бизни йиберинъиз,— деп къычырды Агапов арттаки сырадан,— кадрлар болюги керекмей.
— Сельни тыйнакъкъа тюшюрмек мумкюн экен, копюрлер къуруп юрмек не керек?— деди Карим. Акведук меселеси онынъ ичюн аля чытырман дагъ эди.
— Ашыкъманъыз! Сёз алып лакъырды этинъиз!— деди Торизо.— Топлашув базаргъа чевирильмесин.
— Мен энди битирдим,— деди Карим. Ерине отурды.
Сонъ Турсунов турды, элиндеки къулакълы къалпагъыны саллай берип, электрик бюросынынъ шимдики вазиети ве келеджеги акъкъында сёйледи. Енъи станция арекетке кельсе, электрик кучю ёкъ, ярыкъ сёнди деген шей олмайджакъ. Шимдилик Къадырьянынъ кучюнен яшап турамыз.
Бу адам аякъкъа тургъан вакъытта, оны фикрен Ирада иле ян-янаша къойып, мукъаесе эттим. Сёз истеп, элини котергенде, онынъ тар ве узун авучынынъ ичини корьдим. Бельки пармакълары кучьлюдирлер. Бельки бу эльнинъ озю Ираданы къучакълагъандыр? Башымы котерип, этрафыма бакъындым, Ираданы коралмадым. О огде биринджи сырада эди. Зенимдеки худжур фикирлерни тез-тез даркъатмагъа тырыштым, лякин олар къайтып келе бердилер. Шимди Турсуновнынъ нуткъыны динълейяткъан Ирада бельки мени къафасындан чыкъарып аткъандыр... Бельки бу мушавере биткен сонъ, Турсуновнен берабер чыкъып кетер!?
Токътабаевнинъ сеси ишитильди. Мен билем, о кене Мансуровкъа уджюм этеджек. О сёзюне башлагъан эди, Краснянскаянынъ къабулханесинде телефон чалды. Анна Яковлевна, огде отургъанлардан кимгедир башынен ишарет этти, Ирада къалкъты, къабулханеге кирип кетти, къапуны къапатмай, телефоннен лакъырды эте башлады. Бир талайдан сонъ Анна Яковлевна къолуны котерди. Эпимиз сустыкъ, нефес алмагъа къоркъкъан киби, къапугъа бакъып къалдыкъ.
— Шимди, Серго аркъадаш!— деди Ирада.
Курсю тасырдады. Пол устюнде къызнынъ аякъ давушлары чыкъты.
Торизо атылып турды, кевдесини тик тута берип, къабулхане къапусына догърулды, босагъанынъ ус¬тюнде Ираданен экиси токъуштылар.
— Сизни дегиль...— деди къыз. Къашларынынъ арекетинен Краснянскаягъа ишарет этти,— сизни!
Анна Яковлевна кетти, Телефон трубкасыны элине алгъан эди, Торизо онынъ артындан ичери кирип, къапуны къапатты. Биз бири-биримизге бакъыштыкъ. Индемедик... бекледик. Ирада турды. Барып, къабулханенинъ къапусыны артына къадар ачып къойды.
— Эбет, эбет,— деди Краснянская, сонъ сусты, Орджоникидзенинъ айткъанларыны динъледи. Халкъ комиссарынынъ суаллерине джевап берди. Серго: ай¬ланма каналны не вакъыт битиреджексинъиз?— деп сорады. Буны эпимиз ишиттик. Краснянская онъа, шимди Баш Дугюм активининъ мушавереси кетеяткъаныны сёйледи, сонъ кене динъледи:
— Яхшы, Серго аркъадаш, айтырым...— онынънен сагълыкълашты, трубканы асып, залгъа чыкъты. Юзю къып-къырмызы, озю эеджанлы эди.
— Аркъадашлар! Бир къач кунь эвельси мен ак¬ведук ве дигер меселелер хусусында халкъ комиссарына телеграмма берген эдим., шимди эписине джевап алдыкъ. Айланма канал февральнинъ сонъуна битирильмек керек, дей. Буны сизге бильдирмемни риджа этти. Акведук меселесине кельгенде, озюнъиз бактъынъыз, насыл эльверишли олса, ойле аль этинъиз, деди. Эгер имкян олса, эки миллион дегиль, эки кумюшни биле икътисад этмеге тырышынъыз... шай
деди.
— Серго башкъа тюрлю демейджегине мен эмин эдим!— Джураев хош ве гъурурлы чере иле кулюм-сиреди.

17

Баракта мени Николай беклей эди. Койкасынынъ четине отургъан, акъырындан гитара чалмакъта. Киргеним киби, гитараны быракъты, аякъкъа турып, мыхтан фуфайкасыны алды.
— Христофоргъа кетейик,— деди о. — Текяран тюзельген олса, лакъырды этип бакъмакъ керек. Ёкъса, Архипка къачып кете биле.
— Кетейик... десенъ, кетейик!
Бир бучукъ саат кечкен сонъ Троицк хастаханесинде эдик. Христофорны уфакъча ода ичинде таптыкъ. Онынънен берабер эки адам даа бар эди: бири — шишикче юзьлю, эсли киши, дигери — сепкилли бет яш киши... экиси де койкалары устюнде отурып, аякъларыны ерге саркъыткъан, карта ойнайлар. Хри¬стофор юкъуда. Одеялынынъ уджу полгъа саркъкъан, омузы гипс ичинде.
Палатанынъ босагъасы устюнде токъталдыкъ.
— Юкълагъаны чокътанмы?— деп сорадыкъ, достымызгъа ишарет этип.
— Беш дакъикъа...— деди яш киши. — Пек аз юкълай.
Палатагъа кирдик. Екяне пенджере тереклик азбаргъа чыкъмакъта.
— Биз дава этемиз...— деди сепкилли бет киши, къомшусы ичюн. Къомшусы астманен хаста олмалы, агъыр нефес алмакъта эди,— ёллар хусусында. О, ёлларны бетонлы негиз устюнде ясамакъ керек, дей. Мен исе бойле къуруджылыкъ йылларында зийнетли шейлер талап этмек олмаз, саде топракъ ёлнен де кифаетленмек мумкюн, дейим. Къатранлы шоссе олса, баш¬къа шей керекмей. О да ёл ишлери устасы, мен де. О, бетонлы ёл ясай, мен — къатранлы.
— Ойле олгъанда, эм къатранлы, эм де бетонлы ёллар къурмакъ керек,— деди Николай.
— Оны билемиз,— сепкилли киши итираз этти,— бизни икътисадий тарафы меракъландыра.
— Сизде экскаваторлар... насыл?— деп сорады бизден къомшусы,— Христофорнынъ сёйлегенине ко¬ре...
Онъа лакъырды этмек къыйын эди. Элинен тамагъыны тутып, оксюре берди. Киши заметленмесин деп, мен айланма каналдаки ишлерни ве Орджоникидзенен олгъан лакъырдыны икяе эттим.
— Достынъыз пек гузель киши,— деди сепкилли бет адам, сонъ аякъкъа турып, къомшусына: — юр, чыкъып, бираз думанлатайыкъ!— деди.
Астмалы киши коридоргъа чыкъкъан сонъ къапуны тарс этип къапатты, Христофор абдырап козьлерини ачты, хайли вакъыт тавангъа козь этип ятты. Сонъ ода ичинде башкъа киши барлыгъыны ис этерек, башыны къыбырдатты, бизни корьгени киби, севинчтен череси шенъленип кетти.
— Э! Кельдинъизми? Не гузель олды... 
Мен Христофоргъа бильген янъылыкъларымны икяе эттим.
— Эльпидеден мектюп алдым,— деди о,— яшайышны гузель экен. Хастаханеде экенимни язгъан эдим. Мында кельмек... мен тюзельгенге къадар янымда отурмакъ истей. Онъа, эльбетте, башыма кельген къазаны язып отурмадым. Сувукъландым... башкъа шей ёкъ.
— Христофор! Афу эт!— деди Николай,— сенинънен башкъа бир шей хусусында лакъырды этип алмакъ истейим.
— Риджа этем! Насыл... башкъа шей?
— Сен, керчектен де, ер патлавы нетиджесинде яраландынъмы?
— Бу неге керек олды?
— Шай, озюм... Чокътан сорамакъ истейим, бираз тюзельгенинъни беклемеге меджбур олдым.
— Эбет,— деди Христофор ве бираз тюшюнип алды,— ер патлавы вакъытында яраландым.
— ...Вакъытында экенини билем... нетиджесиндеми? Суальге догъру джевап бер! Неден яраландынъ?
— Бильмейим. Эким таштан яралангъансынъ, де¬ди. Мен сакъланмакъ истегенде патлавлар башлады. Экскаваторнынъ когертесинден ашагъы тюшип етиштиралмадым, компрессор болюгине кире къойдым. Онъа таш киралмаз, белледим. Ер патлавынынъ гурультиси эсимде, башкъа шей ишитмедим.
— Янынъда ким бар эди?
— Янымда? Эки-учь киши... Архипканен берабер ер патлатыджыларгъа ярдым этип кельдик. Сонъ азачыкъ таклештик.
— Таклештинъиз?
— Эбет, къавгъа эттик. Мен онъа алчакъсынъ, мунафыкъсынъ дедим. О согюнди. Мен башкъа шей айтмадым. О манъа сёз къатып бакъты, мен индемедим. Сонъ океленди, мени кирканен ураджакъ олды. Лякин бунынъ ишке мунасебети ёкъ. Йиплерни якъа башлагъанда, мен когертеге чыкъып, Бассарабанынъ кишилерине: Къачынъыз! Сакъланынъыз!— деп къычырдым. Сонъ ичери кирдим. Къая парчалары мында келип еталмаз... етсе биле, экскаваторнынъ тышы тене-кенен ортюли, тенекенинъ асты къалын агъач, оны тешалмаз белледим.
— Архипка... бу вакъытта къайда эди?
— Архипка?— Христофор онъа тааджипли бакъ¬ты,— Архипка да менимнен эди.
Христофор белини котерип, аркъасыны ястыкъкъа таяды, эвеля манъа, сонъра Николайнынъ юзюне козь этти.
— Не? Мени Архипка ольдюрмек...— сеси къалтырады узюльди. — Олмайджакъ шей.
Христофорнынъ далгъалы сачларына, агъаргъан ве азгъан чересине козь эттим. Батумдаки гурьдели омюри хатириме кельди...
Мында къач кунь даа ятаджакъсынъ?— деп сорады ондан Николай,— экимлер не дейлер?
— Даа чокъ...— деди Христофор тюшюнджели алда.— Учь афта даа ятмакъ керек. Гипс алынгъаны
ёкъ.
— Учь афта...— Николай теренден кокюс кечирди.
— Сен чыкъкъандже биз айланма каналны битиреджекмиз,— дедим мен. — Бельки котлованны да къазып башлармыз.
— Эбет,— деди Николай,— Христофор кельгенде биз чукъур ичинде оладжакъмыз.
— Бильмейим, чалышмакъ мумкюн олурмы?
— Сен онъа яздынъмы? Келип-кет, деп яздынъмы? — деп сорадым Христофордан. 
О дудакъларынынъ кенарындан зорнен кулюмсиреди. 
— Раатсыз олма, Эльпиде келе къоймаз!
— Мен оны корьмек истейим.
— Сенде видждан бармы?— деди манъа Николай, даргъын алда,— эчки джан дердинде, къасапчы мал...
Христофор козьлерини тавангъа тикледи, ишитилир-ишитильмез давушнен деди:
— Бакъ сен... бир баракта яша, бир чанакътан аша да, киши сенинъ аятынъа хаст олсун!
Николай тизлери устюндеки кучюк богъчаны ачты, юзюм, нар, алма ве эки пите алып, тумбочка устюне къойды.
— Буларны тапкъанджа учь базарны доланып чыкътыкъ,— деди о,— сенден тек бир шей талап эти¬ле... тез тюзелип чыкъ!
Кеч олгъан эди. Биз турдыкъ.
Озен боюнда кучьлю ель эсмекте. Къатты, уфакъ къар юзлеримизни шыбаламакъта. Кельген-кечкен ма¬шина корюнмей. Джаяв кетмеге меджбур олдыкъ. Ёл боюнда экимиз ян-янаша адымлар экенмиз, Николайгъа козь эттим. О гъает кедерли эди.
— Шубэленмей билесинъ,— деди о манъа,— мен эр шейни анъладым. Христофор яралангъан ве хастаханеге ёлланылгъан сонъ, акъылынъда олса, мен компрессор болюгине кирип бакътым. Йыкъылгъан еринде, пол устюнде къан тамчылар бар эди. О вакъытта дикъкъат эттим: таш гуя къапудан кирген. Киргенде, авада ярым даире ясап, Христофорнынъ энъсесине ве омузына тюшкенми? Ондан сонъ, мени динъле! Мен эписини бильдим. Тасавур этейик ки, ер патлагъан вакъытта машина болюгине бир таш учып кельген, къапуны парчалап, демиргеми, негедир урунып ерге тюшкен. Буны Архипка корьген. О Христофорнынъ янашасында экен. Акъикъатта не олгъан? Ар¬хипка ташны алып, Христофоргъа аткъан, амма таш козьлеген ерине дегиль, бираз ашагъы, энъсесинен омузы ортасына тюшкен. Христофор гурультини ишит¬кен, башкъа шейден хабери ёкъ. Адети узре, эвеля не ола? Патлав, сонъ гурульти.
— Буны, билесинъми, чешит тюрлю анъламакъ мумкюн.
— Ёкъ. Буны тек бир тюрлю анъламакъ мумкюн. Мадамки Христофор гурультини ишиткен, демек, ер патлавындан яраланмагъан, чюнки ер патлавы ишитильген маальде таш-топракъ кесеклери энди тюшеджек ерлерине тюшкен олалар.
— Ойле тезми?— деп сорадым мен.
— Я не? О къадар кучь! Амма экскаватор юксек топракъ сарпанынынъ артында тура эди, онынъ устюне таш тюше биле эдими? Козь огюне кетирмек къыйын. Лякин насыл олгъан — насыл олмагъан, бир таш, эр алда, тюшкен, къапуны урып парчалагъан, деп тасавур этейик. Дигер ташлар... анълашылгъан меселе, эр бири авада озюнинъ чыкъа бильген юксеклигине еткен сонъ, ерге тюшип кеткенлер. Олар экскаваторнынъ тек дамы устюне тюше биле эдилер. Бу таш, ничюндир, къапудан кирген?! Христофор патлавнынъ гурультисини ишиткен олса, демек, патлавдан сонъ яралангъан. Архипка эписини назар итибаргъа алгъан. Лякин бир шейге акъылы етмеген,— Христофор сагъ къала биледжегини тюшюнмеген. О Христофорны экинджи ташнен урып ольдюре биле эди, анълашыла, ракъы кедер эткен. Бу бир.
— Буны исбат этмек къолай дегиль,— дедим Николайгъа.
— Къолаймы-къыйынмы, эр алда, бу бир. Экинджиси, шу! Бугунь нижниклерден бир йигит меним яныма кельди. Бакъ сен, расткелиш... Яныма келип, бир лакъырды ишиткенини айтты. Гедже атеш башында учь адам Христофор хусусында лакъырды эткенлер. Кимлер эдилер деп сорадым. «Бири сизинъ нижник... Рахильнинъ этеги» деди. Шубэ ёкъ, бу Архипка эди, дигери, аляметлерине бакъкъанда, Мушукъ. Устюнде ёлакълы кольмек, къыскъа тон ве къара фуражка... Эльбетте, Мушукъ. Къая патламаздан эвельми? Сонъмы!?— деп сорадым. Патламаздан эвель, деди. Бизде патлавлар, эльбетте, чокъ олалар. О яхшы бильмей...
Николай ёлнынъ ортасында токъталды. Манъа чевирилип, козьлеримнинъ ичине бакъып турды.
— Мушукъ, Архипка... бу кишилернен эсаплашмакъ керек,— деди о, яваштан,— сен кимсеге индеме! Мен озюм бакъарым.
— Сакъын... Николай!— дедим мен онъа,— керекмей!
— Ничюн?— деп джекирди о, тынч къаранлыкъ ичинде,— Архипка меним достымны ольдюрмек истеди... тесадюфен сагъ къалды. Сагъ къаладжакъмы? Белли дегиль. Мен Архипканынъ нишаретли такълетине бакъып, сусып юреджегимми?
— Сусмакъ керекмей. Макеме этмек керек.
— Макеме? Мен де ойле тюшюнем.
Николай меним айткъанымны башкъа тюрлю анълады. Енъини тёпеге чекип, къалын, къыскъа къолуны огге узатты.
— Онынъ индже, узун боюныны бу пармакъларнен сыкъмакъ ве инсаниетни бир зевалдан къуртармакъ истейим.
— Ёкъ, Николай! Сен буны япмазсынъ!
— Ненинъ эшкъына?
— Чар-Чакътаки аятынъ, келеджегинъ... даа не дейим санъа?
— Мен бугунь онынъ богъазыны сыкъмасам, ярын озен ялысында о меним аркъама пычагъыны къадайджакъ.
— Архипканы халкъ макемесине бермек керек! 
Скелеге келип еттик. Паром озеннинъ ортасында... бизге тараф кельмекте. Устюнде кучюк автомобиль, этрафында адамлар. Паромнынъ скелеге янашмасына ярдым эттик, сонъ четке чекилип, ерге тюшеяткъан адамларны козь этип турдыкъ. Кимерде инсанда худжур ислер асыл олалар... шимди де ойле: бетиме бир адам бакъаяткъан киби кельди. Башымны чевирдим — мушукъ... о, кенардаки чардиваргъа таянгъан, сигар ичмекте ве тосат-тосат озенге тукюрмекте эди. Устюндеки къыскъа пальтосынынъ огю ачыкъ, астындан бушлат ве ёлакълы матрос кольмеги корюне. Мени эслегени киби, башыны силькти ве кулюмсиреди. Бу арада кишилер арасында Екатерина Васильевна ялкъылдап алды... ве деръал манъа аркъасыны чевирди. Мушукъ ялыгъа эр кестен сонъ тюшти, кевдесини огге берип, деве киби къакъына-къакъына, кениш адымларнен гидромониторлар барагы бетке джёнеди. Кандыба онынъ артындан бакъа берди.
— Матрос корьсин козюнъ,— деди о,— юрюшине бакъ! Фыраун падишасы!
Биз бараккъа бармадыкъ. Догъру ишке кеттик. Экскаватор кене тутарланды. Ель кучлене берди, сонъ фуртунагъа чевирильди. Озенде сув къабарды, копюкленди. Узакъ ве терен йылгъадан та топракъ сарпаны тёпесине къадар атылып, юзлеримизге сачрады. Трос учь дефа узюльди. Сменанынъ сонъунда ковшнынъ бир тиши сынды. Ер астында къатты табакъа барлыгъы сезильди. Патлатмакъ керек. Вакъыт? Вакъыт къайда? Алмазов иле Махкамовнынъ гедже чапкъалап, талакълары къатты: Николай — чёкючнен болтны ур! Джевдет — елькъуваннынъ тёпесине чыкъ! Айтам да, пек агъыр смена олды.
Эвге къайтып кельгенде, тек Рашидни корьдик. Къатты хурултысындан диварлардаки сылав тёкюльмекте эди. Оны къабургъа тарафына чевирип къойдыкъ. Бир шейлер мырылданды, не экени анълашылмады, кене юкъугъа кетти, лякин хурулдамады. Мен де яттым. Николайнынъ юкълайджагъы кельмеди, гитарасыны алды, акъырындан йырлап башлагъан эди, бирден сусты, индемей, отурды-отурды, сонъра секирип аякъкъа турды.
— Бир кере Марсельден Барселонагъа кете эдик... кене испания эфсанеси башлады. Мен Николайнынъ икяелерини динълемеге севе эдим. Севгенимнн билип, сергюзештли вакъиаларны чокъча сёйлей, чюнки о, бир шейни икяе эткенде, дикъкъатлы динълеселер, къувана эди. — Барселонагъа... анъладынъмы? Адына дикъкъат эт! Вахтада арды-сыра эки дефа тургъанымдан, сонъ дередже ёргъун эдим. Коктеки йылдызлар ойле алчакъ эдилер ки... къыскъасы, там Испания геджелери.
Лякин баракнынъ къапусы ачылды. Николай сусеты. Босагъа устюнде Валя корюнди.
— Санъа не олды?— деди къыз гизлиден,— бетинъде айрет кольгелери... Тюштен уянгъан кишиге бенъзейсинъ.
Мен юзь устюнде ята эдим. Николай бир шей айтырмы экен деп бекледим. Ёкъ... къызгъа джевап бермеди. Валя Николайнынъ янына отургъаныны сездим.
— Бир тюркю сёйле, Валя!— деди Николай,— дюльбер бир тюркю!
— Мен тюркю сёйлемеге бильмейим.
— Ичмеге билесинъми?
— Билем. Амма ничюн?
— Истесенъ ич, истемесенъ ичме! 
Кене гитара давушы ишитильди.
— Кимге кельдинъ? Манъамы?
— Санъа!
— Емин этмек ичюнми?
— Ёкъ. Емин этмейджегим. Рахиль айтты, сен Архипкагъа къаршы экенсинъ.
— Мен? Архипкагъа къаршы? Сен не айтасынъ? Архипка — меним энъ якъын кишим. Меним ве Христофорнынъ...
— Шакъа этесинъми?
— Ёкъ, керчек айтам. Кене онынъ ичюн ялвармагъа кельдинъми?
— Архипка ичюн дегиль. Рахиль ичюн...
— Озю келип оламадымы?
Бир талай сессиз отурдылар. Сонъ къыз девам этти.
— Онынъ кимсеси ёкъ.
— Кимнинъ? Рахильнинъми?— Николай хахылдап кульди. — Рахильнинъ кимсеси ёкъ... не къадар буюк шефкъатсызлыкъ! Сизинъ къардашны... Вальканы ве Рахильны къуруджылыкъта бильмеген бармы?
— Сёз меним акъкъымда дегиль.
— Рахильнинъ намусыны къорчаламакъ ичюн кельген олсанъ, чеккелеп отурма, айта къой! Онынъ, менсиз де, мудафааджылары чокъ.
— Онъа ойлелери керекмей.
Кандыба индемеди.
— Николай! Биз бир вакъытларда...
— Кечип кеткен шей. Валя! Къарыштыра берме!
— Кечип кеткенми аджеба?
— Архипканынъ аятынен меракъланасынъ. Я, гъарип Христофор? Онынъ ичюн тюшюнмейсинъиз? Архипка Христофорны ольдюрмек истеди, ольдюралмады. Сизинъ ичюн бу — бир шей демек дегиль.
Николайнынъ давушы кескин, ачувлы чыкъты.
— Иш олгъан... мен не япмагъа борджлым? Бу кичичик эллеримнен Архипканынъ богъазына япышмакъ керекимми? Сиз... эркеклер бу дюньяда ничюн яшайсынъыз?
— Сени денъишти, деп ишиткен эдим. Кене эски адетлеринънен къалгъансынъ.
— Къычырма! Мен эписини анъладым.
— Анълагъан олсанъ, кет!— деди Кандыба. — Мени терк эт, милэди!
Къыз чыкъып кетти. Николай койка устюнде къалды. Эки элинен джакъыны тутты, чокъ вакъыт къыбырдамай, нелердир тюшюнип отурды. Отурып талгъан сонъ, турды — яныма кельди.
— Тур!— деди манъа,— эписини ишиттинъ. Даа не беклейсинъ?
Башымны котердим.
— Мусафирни... корьдинъми?— Николай пек эеджанлы эди. — Риджа этмеге кельген. Ким ичюн? Сен де ойлесинъ, Джевдет! Юрегинъ пек юфкъа! Токъунма Архипкагьа, дейсинъ. Мен исе Христофорны ве Рахильни аджыйым. Экиси де инсанлар, оларгъа насыл ярдым этмели? Христофорны къуртармакъ ичюн Архипканы тындырмакъ керек. Бу Рахиль ичюн олюм. Бар да, дюньяны анъла... Нени не япмалы? Буларнынъ эписи — дуйгъу ис. Барсын, Рахиль чекишсин. Христофорнынъ себебинден дегиль, Архипканынъ себебинден. Эр кеснинъ бойнуна асыла бермез. Бир кишини бильсин. Сен де ойле… де бирисини аджыйсынъ, де дигерини. Акъикъатны аджымайсынъмы?
Мен Николайны тынчландырмакъ истедим. О исе ачувланды. Элиндеки гитарасыны койкасы устюне атты, къапуны тарс къапатып чыкъып кетти.
Мен де онынъ артындан чыкътым. Кунеш энди юк-секке котерильген. Акъылыма не кельди, бильмейим. Аякъларым мени «Мавы къаягъа» кетиргенлерини дуймай къалдым. Къапуны аралыкъ этип бакътым, ичериде адам чокъ киби корюнди. Токътабаев узун резина чызмаларыны къасыкъларына къадар тарттыргъан, огге-арткъа юрип балабан мучели къызнен лакъырды этмекте. Къапуны къапаттым, топракъ йыгъынлары бою Хазар-Кенд бетке кеттим. Ашагъыда... Чар-Чакъ ялысында адамлар ер къазмакъталар. Оларнынъ арасында Менжевецкийни, Джураевни, Турсуновны эследим, къалгъанлары устьлерине брезент урба кийгенлер, танымакънынъ чареси ёкъ.
— Джевдет! Сизсинъизми?
Чевирилип бакътым — Ирада. О аля джиддий ве сувукъ эди.
Онъа гедже сменасындаки вакъианы... сонъ Хри¬стофор иле корюшювимизни икяе эте башлагъан эдим, янашамыздаки топракъ йыгъыны артындан адам сеслери ишитильди. Турсунов ве Джураев тёпеге котерильмекте эдилер. Янларында хош черели къыз. Къызнынъ устюнде енгиль пальто. Башында берет. Сувукътан ченъгеси къарышкъан, бети мос-мор. Янашасында сантрач пальтолы эки эркек киши... башларында шляпалары. Потиклери устюнден гетрлер. Эркеклернинъ экиси де, эстрада артистлери киби, бир сой кийингенлер. Беттен де бир-бирлерине бенъзейлер.
— Бу ерде не япасынъыз?— деп сорады Джураев. Суаль менден зияде Ирадагъа аит экенлиги сезильди.
— Бекиров манъа Дуранидининъ ахвалы хусусында икяе этмекте.
Сантырач пальтолы кишилернинъ бири джебинден машинкасыны чыкъарып якъты, чубугъыны тутандыраджакъ олды. Чубукъ тутанмады.
— Вьетэр,— деди русча, аджиз алда. 
Терджиман деръал терджиме этти.
— Ель кучьлю... дей сеньор Марки.
— Оны анъладыкъ, Турсунов башыны къакъытты. 
Терджиман къыз кулюмсиреди.
— Афу этинъиз!— деди о,— мен алышкъаным. 
Джураев къуруджылыкъ акъкъында изаатны де¬вам этти.
Бу адамлар — итальянлар... гидротехника иншаатларынынъ проектлерини тертип этеяткъан Исвечре фирмасынынъ векиллери.
— Газеталарынъыз пек къычырыкълайлар,— деди сеньор Кроччи,— дюньяда эр шей, репортёрларнынъ тевсиесинен дегиль де, алтын саесинде япыла. Алтын — тезьялар ве машиналар демек. Шу каналны бир айда къазып чыкъмакъ мумкюн эди. Къуввет, ишкузарлыкъ керек. — О Турсуновкъа чевирильди. — Сиз, эвеллерде электрик кучю етишмей эди, дединъиз. Америкада ве Германияда азыр дизеллер бар... истегенинъиз къадар. Ничюн олардан сатын алмайсынъыз?
— Биз айланма каналны озь муддетинден бир ай эвель битиреджекмиз,— деди Джураев.
— Ишиттим. Пек яхшы. Сизинъ тильде бунъа дарбели бригада дейлер. Бизде исе — джебриет, юксек фаиз... Эписи — бир шей.
Джураев Баш Дугюмдеки иш усулларыны сабырлы суретте анълатты: биздеки фабрикалар, шахталар, гидростанциялар халкънынъ малы, деди оларгъа. Биз озюмиз ичюн чалышамыз. Озь санайымыз мейдангъа кельген сонъ халкъ раат ве зенгин омюр сюреджек.
— Бунъа...— Марки итальянджа айтты. Терджиман чевирди. — Бунъа, гъалиба, капиталистик мемлекетлернинъ пешине етмек ве озып кечмек, дейлер ойлеми?
— Эбет, ойле дейлер. Шубэленесинъизми?
— Сеньора озь кучюне адден-ашыкъ ишангъангъа бенъзей,— деди Марки Ираданы косьтерип,— бу эльбетте, яш къыз ичюн афу этиледжек шей.
— Сеньора смена инженери,— деди Джураев,— меним киби.
— Генчлик ичюн ёл ачыкъ...— Марки бу сёзлерни киняе тарзында айтты, сонъ иляве этти: — Меним ичюн де ёл ачыкъ эди. Каприни билесинъизми? Мен о адада догъдым. Анакапри деген ер де бар... юксек, чыплакъ къаялыкъ. Анда балалар эчки бакъалар. Сейяатчылар исе машина иле келип, Рома инператоры Тибери сарайы харабесини зиярет этелер. Манъа сизинъ, яш инженерлернинъ, эр шейден хабердар олмакъ ичюн тырышкъанынъызны сёйледилер. Ойле экен, сиз де енъи ёл къурунъыз! Анакапри ёлунынъ эр сантиметри меним козь яшым ве манълай теримнен къурулды. Эгер ёлны ясап оламасам, фирма мени хызметтен къуваджакъ эди. Мен бу аджаип сеньорита ве онынъ янындаки йигит чагъымда къыйын яшадым.
— Меним инженерлик ёлум енгиль ве саде,— деди Ирада.
— Ойле...— Марки кокюс кечирди,— сизинъ ёлунъыз саде. Я сизинъ индемез достынъыз? О да инженерми?
— Ёкъ. О — ишчи. Адий нижник.
— Нижник?..— Кроччи тааджипленди. Онынъ эр шейге таафжипленген адети бар экен...— Сизинъ мемлекетинъизде эр шей зевкълы, эр шей аджаип. Амма биз ишке башкъа джеэттен бакъамыз. Биз башкъа дюньядан кельген адамлармыз!— О, бала киби, утансырап кулюмсиреди. — Эмин олунъыз, Джураев эфен¬ди, мен капиталист дегилим! Мен инженерим. Совет лер Бирлиги ичюн намус ве видждан иле чалышам. Меним ичюн энъ муими — япкъан проектлерим. Эм советлер ичюн, эм де капиталистлер ичюн къурам. Меним ичюн фаркъы ёкъ. Мен сиясетнинъ тышында яшагъан адамым.
— Сиясетнинъ тышында... Меракълы шей,— деди Марки. — Мен башкъа тюрлю тюшюнем.
Олар топракъ йыгъынындан тайып, ашагъы тюшерек, «Мавы къаягъа» догърулдылар. Ирада оларнен кетти. Мен къалдым. Мен — нижник эдим.
18
Баракта алты адаммыз. Христофор ёкъ Карим ёкъ. Рашид китап окъуй. Ичинден окъуп оламай, бар кучюнен къычырып окъуй. Эки-учь сёз окъуй, токътай. Бир шейлер тюшюне, сонъ кене окъуй. Яваш окъуса анъламай экен. Кандыба онынъ окъугъаныны динълеп отурды, сонъ океленди: — Пек яваш окъуйсынъ — деди онъа. Лякин китаптаки кимер сёзлер онынъ юрегини тырмалагъан киби олды. Гитарасыны алды, музыкагъа бенъзеген бир шейлер уйдурмакъ истеди, чыкъмады... гитараны быракъты.
...Бир черик асыр эвельси менимнен омюр кечирген бу кишилерни шимди хатириме кетиргенде эеджанланам. О кишилер, тасиль ве тербие джеэтинден пек кучьлю олмасалар да, намуслы, виджданлы эдилер. Бир кунь дюльгерлер барагындан адам келип, Шпицбергенге кетюв лакъырдысыны чыкъарды. Анда комюр оджакъларына адам керек экен. Истеген кишиге кетмек мумкюн. Айлыгъы учь къат зияде... урба, аш — эписи айры исаплана, маашкъа кирмей.
Эпимиз алевленип кеттик. Шпицберген? Сувукъ къаялар, къырлар? Бузлу океан? Бир шей демек дегиль! Амма не къадар сергюзешт кореджекмиз.
— Кетесинъми?— деп сорадым Ирададан. О, кетеджеклернинъ весикъаларыны папкаларгъа къойып, устьлерине фамилияларыны язып азырламакъта эди,— Шпицбергенге кетесинъми?
— Я сиз?— кедерли козьлерини манъа догърултты,— озюнъиз кетесинъизми, Джевдет?
— Мен..? Сиз, Ирада, манъа дарыласынъыз. Амма, мен къабаатлы дегилим. Эгер бу кускюнлигинъиз, менден якъанъызны къуртармакъ ичюн олса... не япмалы? Эльбет де, Шпицбергенге кетерим. Пара къазанмакъ ичюн дегиль, сизге корюнмемек, сизни асабилендирмемек ичюн... кетерим. Узакъ мемлекетте яшап, сизинъ асретлигинъизни чекмек ичюн кетерим. Мен билем... Сиз, Екатерина Васильевнаны маначыкъ этип, менден юзь чевирдинъиз.
— Джев-дет!— о кескин ве кийик сеснен къычырды,— сиз не япмакъ истейсинъиз? Мени корьме-мек, унутмакъ ичюн кетмек истейсинъизми? Менден не феналыкъ корьдинъиз?
— Не феналыкъ? Даа насыл феналыкъ кореджек эдим. Турсунов ёкъ вакъытта менимнен эглендинъиз. Турсунов кельген сонъ, сизинъ ичюн ябаний киши олдым.
— Сиз? Сиз меним ичюн ябаний киши? Ким айтты?
— Эр шей айтылмай. Базы шейлер билине.
— Мен сизинънен джиддий лакъырды этмек истейим, Джевдет!
— Не хусуста? Даа не тюшюнип таптынъыз?
Ираданынъ янында чокъ туралмадым. Чюнки къальбим кедернен толгъан эди. Кеттим. Къач куньлер кечкен сонъ иш денъишти... Анна Яковлевна комсо¬мол Меркезий Комитетинен лакъырды этип, Шпиц¬бергенге кетювни токътатты. Мен Ираданы сынамакъ ичюн: кетем... Москвагъа мектюп язып, Шпицбергенге кетем... дедим.
Ирада агълады.
— О ябаний мемлекетте не бар?— деди шыншыкълап,— къалынъыз, Джевдет! Чар-Чакънынъ неси фена?
Шимди бу сатырларны язаяткъанда Николайнынъ адетлерини айрыджа хошнутлыкънен хатырлайым. О китапларнен пек меракълана, лякин озю окъумагъа севмей эди. Алышмагъан... Рашид яваш окъуса да, эр альде, бош вакъытыны китапнен кечирмеге севе... китапларгъа инана, китапларда язылгъан вакъиаларнынъ эписининъ акъикъат экенини биле эди.
...Тюневин акъшам бизим Сейяреге озюнинъ акъранлары мусафирликке кельдилер. Олар Пикассоны модернизмге зияде къапылгъаны хусусында давалаштылар. Бириси Луи Арагоннынъ «Курба»сыны окъугъан. Импрессионизм, деди. Моне, Дега, Писароннынъ левхалары акъкъында перишан лакъырды эттилер.
Сейяре оларгъа «Ноктюрнны» чалды. Рояль башындан тургъан сонъ, мусафирлер Гилельсни ве Ван Клайбернни макътадылар.
Бизим балаларымыз, студентлеримиз бойле акъыллы, корьгю даирелери бойле кениш адамлар. Керчек, биз озюмиз де эвелькиси киби дегильмиз. Аят да башкъа: муреккеп, джиддий.
Мен институтнынъ акъшам ишлеген болюгинде окъуй, коммуналь эвде яшай эдим. Одамыз юфкъа дивар — каркаснен болюнген. Куньдюзлери бош олмакъ ичюн, йылда бир къач ай гедже сменасында чалышам. Ирада секизде ишке кете, мен эвде Сейяренинъ бешигини тепретем, китап окъуйым, дерслериме азырланам. Базан эв ичинде саатлернен доланып, къучагъымдаки баланы саллай, агълавыны токътатмакъ ичюн япмагъан арекетим къалмай. Чюнки анда, дивар артында, башкъасы да дерс азырламакъта. Ирада саат дёртте иштен келе, мен алтыда институткъа кетем. Гедже электрик станциясына ювурам... анда монтёр хызметиндем.
О сенелери энъ чокъ тельмирген шейим — юкъугъа тоймакъ эди.
Бинъ докъуз юз къыркъ бир сенесининъ язында дипломны къорчаладым ве ильки истраат кунюм июннинъ йигирми экинджи куню олды.
Озь-озюме дейим: омюримде чокъ кучьлюклер корьдим, эписини енъе бильдим. Шимди, генчликни эмекте тербиелемек керек, дейлер. Бу — гузель. Институтта студентлер пол ве пенджере юва кочегарлыкъ этелер. Сейяре урбаларыны озю тике, озю юва. Достлары да ойле япалар. Кимерде бизим эвде топланалар, ортадаки стол устюндеки мода журналларыны джайрата, ичлеринден бир шейлер тапып, эр кунь енъи антер биче ве тикелер. Бу гузель шей, лякин генчлик арасында башкъалары да бар. Бир журналда яш къызнынъ мектюбини окъудым. Саифенинъ четинде, буюктен-буюк суаль ишарети къойылып, асты эки кере чызылгъан. Бу Сейяренинъ эли? Зытына тийгенге бенъзей. Керчектен де, бу матюв бир къызнынъ мектюби. Лякин язгъан меселеси яшлыкънынъ белли бир къысымы ичюн типик шей. «Къыйметли редак¬ция! Мен бир студентка олып, адий ишчини севем, бу догъру олурмы...»
Шимди, барактаки эски достларымны хатырлап, тааджипленем: джысмий ве рухий джеэттен не къадар сагълам экенмиз!
Баракта алты адам къалдыкъ, дедим. Николай китапнынъ чабик окъулгъаныны истеди, чюнки китап меракълы кельди. Гитарасыны койка устюне атты, Рашидни динъледи.
Бассараба, адети узре, эски машина деталлерини тамирнен мешгъуль. Эвге эр кунь демир парчалары кетире, оджакъ янында, полда даима къатран тамгъалары ола. Бассараба энди эр шейни бу ерде япа. Кошеде тенеке савутлар ичинде къатран ве керосин тута. Онынъ фикирине коре, механикадан энъ муими — детальнинъ темиз олувы. Онъа бир киши ярдым этеджек олса:
— Токъта,— дей,— эвеля булашыкъ ерини ювайыкъ, сонъ белли олур.
Бассараба къарардан зияде юксек бойлу, акъчиль ве тар бетли, арыкъ адам. Буруны, узунлыгъындан башкъа, узюлип тюшкен киби, бирден битип кете. Гуя бундан эвель сюйрю экен де, сонъундан бычылып алынгъан. Христофор бир кере буны онъа сёйледи. Архипка терен маналы шей айткъан олып:
— Ёкъ,— деди онъа,— бу табиатнынъ шакъасы. 
Бассараба индемеди. Амма сонъундан, сёз башкъа шей хусусында кеткенде, кульди.
— Бычылгъаны да не? Анам насыл догъургъан олса, ойле тура,— деди.
Онынъ бутюн эгленджеси — деталлер... Даима бир шейни таъмирнен мешгъуль. Лякин бу адет — бир худжурлыкъ дегиль, механикагъа севги.
Бассарабаны иште чыкъымсыз дегенлери, ялан. Тек, бир дефа планыны толдыралмады... Онынъ ичюн экипажына къасыр байракъ берильди. Бассараба бу байракъны бараккъа кетирип, улькюн кошеде диваргъа таяндырып къойды. Барагъымызда бойле масхаралыкъкъа ёл бермеймиз, деп бакътыкъ, Бассараба индемеди. Архипка байракъны илип алды, азбаргъа чыкъарып, чинарнынъ тёпесине асаджакъ олды, Бас¬сараба шакъылдап кульди.
— Зевкълы адамларсынъыз...— деди бизге,— бай¬ракъ даима байракътыр. Къасырмы, йипекми... Сизге не?
Бир кунь бараккъа кельдик, байракъ еринде ёкъ эди. Оны энди коммунхозгъа бергенлер.
Бассарабанынъ ярдымджылары да, озю киби, юваш адамлар. Уйкен нижниги Басит Атакулов къырмызы янакълы, яш йигит. Къашлары ве сачлары къарардан зияде гурь ве тунч къара.
Дёрт яшында экенде тезьяда топракъ савутлар ясагъан. Бабасы айретте къалгъан, Онынъ ясагъан мешребесини печке къойып къыздыргъан. Бу, ильки савут, озюнинъ айткъанына коре, аля эвде тура экен. Ондан сонъ Басит аякънен айланыджы тезья тёгерегини ишке ойле гузель уйдургъан ки, пек чокъ усталар оны чагъырып, озь тезьяларыны тюзеттиргенлер.
Басит кимерде козьлерини къапатып, эвде тезьяда насыл чалышкъаныны, аякъларынен даирени насыл айландыргъаныны, эки элинен кучюк балчыкъ топачындан насыл этип савут шекиллендиргенини, сонъра, савутнынъ астында озь тамгъасыны насыл къойгъаныны бизге корьсете эди.
О, тез ве гузель чалышмакъ ичюн, енъи усуллар тюшюнип чыкъаргъан. Сонъ баба ве огъул арасында дава чыкъкъан. Басит, къач керелер бельгисиз адамлар, шеэрде ёкъ, тансыкъ бояларны контрабанд ёлунен кетирип, сатып кеткенлерини сезип, бабасына, бу иштен вазгечмесини риджа эткен. Бабасы бояны кери къайтармагъа истемегенини корип, озю эвни терк эт¬кен.
Атакъулов, Бассарабанынъ индемезлигине... онынъ сёзсиз, ишмарнен берильген эмирлерине алышкъан. Оларнынъ берабер чалышкъанларыны корьмек пек меракълы.
Николай китап динълеп безди, гъалиба, акъырындан турды, келип меним койкама отурды ве тумбочка устюнде яткъан дефтеримни ачып бакъты. Бу арада къапу ачылды. Босагъа устюнде Мансуров корюнди.
— Къалкъынъыз! Эпинъиз аякъкъа къалкъынъыз!— деп къычырды о. Биз, шакъа беллеп бекледик.
— Авралмы?— деп сорады Кандыба.
— Аврал. Эпинъиз пешимден юрюнъиз! Анда Менжевецкий ве геологлар беклейлер.
— Андасы... къайда?
— Сизинъ экскаваторынъыз янында,— деди Ман¬суров, сонъ эмирге бенъзер къатты сёзлернен девам этти: — Бир де биринъиз Алмазовкъа барып айтынъыз! О да кельсин! Ерасты каналынынъ устюни сизинъ участканъызда ачаджакъмыз.
— Дюньяда беля аз эди...— деди Архипка,— бир дане даа тапылды. Эписи бизим башымызгъа келип тюше. Бу ерасты каналлары олмаса, Менжевецкий не япар эди?
— Сенинъ башынъа беля тюшкени ёкъ... бундан сонъ тюшеджек,— деди Кандыба.
Архипка оны анъламады.
Биз чар-чабик кийинип, барактан чыкътыкъ. Бассараба ве Атакъулов къалдылар. Олар тез джыйышынувнынъ не экенини бильмейлер.
Айланма каналнынъ ичи даа къаранлыкъ. Ерасты каналынынъ устюни ничюн бойле маальде ачмакъ керек олды? Бильген адам ёкъ. Монтёрлар транс-киоскны тертипке къойды, кабеллерни тешкерди, участканы ойле ярыкъландырдылар ки, ич бир ерде къара кольге къалмады.
Менжевецкий озюнинъ нишан къойгъан ерини бизге корьсетти. Къазма ве лом алып, ерни тешкелей башладыкъ. Топракънынъ устю бузлагъан. Асты йымшакъ. Уч метр узунлыгъында ве бир бучукъ метр теренлигинде чукъур къаздыкъ. Зияде къазувда мана ёкъ, деп тюшюндик, лякин Менжевецкий бизге: къаза беринъиз, деди. О, эллерини пальтосынынъ джеплерине сокъып, баш пармакъларыны тышарыда къалдырып, кимерде, эеджанлангъанда, оларны къыбырдата берди. Биринджи чукъурны нафиле къазаяткъанымызны анълагъан сонъ башкъа ер косьтерди. Бир метр къадар къаздыкъ, Рашиднинъ киркасы тарс этип, къатты шейге урунды. Экинджи кере сильтегенде кене къатты шейге урып, четке тайып кетти.
Менжевецкий онынъ янына кельди, кирканы элинден алып, озю къаза башлады. Биз балабан топракъ кесеклерини кенаргъа сюрьдик.
Чукъурнынъ тюбюнде ялпакъ таш корюнди. Эпимиз, кешфджилер ве тедкъикъатчылар киби, эеджангъа кельдик. Не олур экен? Менжевецкийнинъ эмирине бинаэн, ялпакъ ташнынъ этрафына тизильдик, кирка, курек, лом вастасынен оны котереджекмиз. Топракъны къазып, даирени эппи кенишлеткен сонъ ташнынъ пек теренге кирип кеткенини корьдик. Ял¬пакъ дегиль, къалын таш экен. Этрафыны къаза бердик. Эки сааттен зияде къаздыкъ. Дёрт ханели труба... айланма каналнынъ дивары ичинден чыкъып ашагъы кете. Устюндеки ляпек ташны не лом, не кирка — ич бир шейнен къыбырдатмакъ мумкюн олмады.
Ирада, топракъ йыгъыны устюнде тургъан экскаваторнынъ ковшы ашагъы эндирильмесини эмир этти. Эмир этер экен, ничюндир, манъа бакъты. Мен, эмир манъа аит деп, тёпеге — экскаваторгъа тырмаштым. Алмазов, Ираданынъ не демек истегенини анълагъанджа, мен рычаг башына отурдым. Ковшны мукъайтлыкънен ашагъы — адамларнынъ ортасына тюшюрдим. Ковш тюшеяткъанда Ирада эллерининъ арекетлеринен манъа чешит ишаретлер этип турды.
— Солгъа-солгъа! Бир парча даа! Токъта! Энди ашагъы! Яваш! Бираз даа! Олды! Олды!
Эй, Ирада Сен не къадар анълашылмаз, не къадар муреккеп къызсынъ!
О кене элини котерди: юкъары! Текаран солгъа! Етер! Энди ал!.. четке, ташны четке чек!
Четкеми? Баш устюне! Мен ковшнынъ тишлерини ташнынъ уджуна кетирдим, элимнен экинджи рычагкъа бастым, конделен трос тартылды... бакътым, таш еринден кочьти. Тросны кене тарттым, таш сол тарафкъа къыйышты, астындан труба делиги корюне баш¬лады. «Чек! къоркъма!» — Ирада ашагъыдан джесюране эмирлер бермекте... усталыгъыны косьтермекте девам этти. Кимге? Манъамы? Турсуновкъамы? Ёкъса ташнынъ этрафында агъызларыны ачып къалгъан адамларгъамы?— «Чек! Ташны тамамынен чекип, четке чыкъар». Мен конделен тросны зияде чектим. Балабан, агъыр таш гудюрдеди, трубанынъ устюнден тайып, эндекке тюшти. «Етти! Тюш энди».
Таш алынгъан сонъ каналнынъ устюнде бир бучукъ метр кенъликте тешик ачылды. Ичинде сув увулдамакъта. Менжевецкий трубанынъ ичине узун таякъ тыкъты, сув оны уйтеп ташлады. Акъынты кучьлю. Менжевецкий таякъны чыкъарып, сылакъ ерининъ узунлыгъыны бакъты.
— Докъсан беш сантиметр. 
Сонъра таякъны текрар сув ичине тюшюрди. 
Биз, онынъ эмире бинаэн, он метр узакъкъа чекилип, экинджи чукъурны къаза башладыкъ. Трубаны тез таптыкъ. Устюни кене ковш вастасынен ачтыкъ... ачтыкъ дегиль, къырдыкъ. Бу сефер рычаг башында Алмазовнынъ озю отурды. Трубанынъ ичине эгилип, динъленип бакътым... увулдагъан шей — сув дегиль экен. Сув сессиз-солукъсыз акъмакъта. Трубанынъ ичи... озю увулдай. Бундан сонъ учюнджи чукъурны къаздыкъ. Бу ерде канал Чар-Чакъ бетке чевирильмекте. Кене трубанынъ устюни ачтыкъ. Рашид тёпеден саркъкъан ковшны уйтеп, ташнынъ уджуна догърултты, ковш трубанынъ къапагъына урунып, кенарыны сындырды, сонъ ташны четке чекип алды. Ташкъа таянып тургъан Рашид абынды, элиндеки фенери тру¬банынъ ичине тюшип кетти, онынъ пешинден озю гъаип олды.
Ирада дешетли сеснен къычырды.
— Джевдет! Тез! Тез!
Мен экинджи чукъургъа чаптым. Онынъ янында яткъан сырыкъны алып, трубанынъ устюне конделен къойдым, эки элимнен сырыкъны тутып, аякъларымны ашагъы, трубанынъ ичине саркъыттым. Сувнынъ акъынтысы аякъларымны четке уйтеп йиберди. Белиме инсан тени токъунды... Рашид. О, джан аляметинен аякъларыма япышып, юкъары тырмашты.
Мен кимнинъдир сесини ишиттим, амма не дегенлерини анъламадым. Рашид кене сюрюнди, текрар суз ичине йыкъылды. Акъынты оны чеккелеп алып кетти.
Басит!— Бассараба озь ярдымджысыны огге уйтеди,— чап! Чап!
Бир къач сание кечер-кечмез Рашид учюнджи тешикнинъ тюбюнде пейда олды, Баситнинъ аякъларына илишип, токъталды. О энди каналнынъ ичинде, аякъ устюнде турмакъта эди.
— Алты адам... Тез! Алты адам...— деп къычырды Менжевецкий,— манъа якъын келинъиз!— Кимдир, элини Рашидке узатты, тёпеге чекип чыкъарды. О, чыкъкъан сонъ, балыкъ киби, шап этип ерге тюшти. Айны шу эль Рашидни котерип, четке уйтеп ташлады.
Ким? Бу джесюрликни япкъан ким? Бассараба... экенлигини сезген сонъ эр кес тааджипленди.
— Тез! Тез!.. «Мавы къаягъа» кетинъиз!— деди Сигизмунд Генрихович. Мында эр иш онынъ эмиринен олды.
Иште, бойле... каналны ачтыкъ, сувуны корьдик. Даа не япаджакъмыз? Бизим экскаваторнынъ иши токътатылды. Машинамызны беш метр кенаргъа чекип ташладыкъ.
Ерасты каналынынъ тарихыны сёйлеп битирмек кереким. Асаратикъаджылар Менжевецкийнинъ фикирини тасдикъ эттилер. Бу — къадим канал. Теэссюф ки, оны бетоннен къапатмакъ керек олды. Меракълы шей, айланма каналнынъ четиндеки бу каналнынъ ус¬тюнде ачылгъан тешиклерден бирисини тыкъаткъан сонъ, бизим Социалист Шеэрчиктен учь километр узакъта, дагъ ичинде енъи чокъракъ пейда олды.
Чар-Чакъ шеэрине ёлунъыз тюшсе, сувундан ичип бакъынъыз. Бу — чокъракъ суву. Ернинъ теренлигинден чыкъкъан, салкъын, лезетли сув, къысмен бу къадим канал бою келип, магистраль ёлгъа къошулгъан сув.
Эвге кельген сонъ, бугуньки ишимиз хусусында фикирлештик. Архипка бизге къашана берди:
— Кешфчилер… геологлар!— деп мыскъыллады,— мен де бир чомып чыкъкъан олсам... суву шифалы, дейлер.
— Темаша корьмек истейсинъми?— деп сорады Николай менден,— шимди бу шакалнынъ...
— Шакалнынъ?— Архипка онынъ айткъаныны ишитти, анълап оламады,— насыл шакалнынъ?
Кандыба козюни къыпты.
— Сенден сорайым...— Архипканынъ юреги дешетли шей сезди,— не япмакъ истейсинъ?
— Сабыр эт!— деди онъа Николай, сонъ бизге мураджаат этти: — манъа бакъынъыз! Христофор ер патлавындан яраланмады. Ер патлавы вакъытында Архипка...
— Ким?
— Сен!
— Мен?
— Сен. Сен оны ольдюрмек ичюн урдынъ, амма ольдюралмадынъ!
— Менми?
— Сен! Сен! Мен бугунь бу адамларны сенинъ белянъдан къуртараджагъым.
— Меним белямдан?— Архипка койканынъ уджундан сычрап, ортадаки стол устюне чыкъты, ондан полгъа тюшти, сонъ къапу янындаки курсюни илиндирип алып, тёпеге котерди, шай къатып къалды. Кандыба акъырын адымларнен онъа таба торюш этти, элинден курсюни чекип алды, балабан, кучьлю къолунен Архипканынъ кокюсинден уйтеди, Архипка диваргъа барып урунды, пол устюне йыкъылды.
О бу давушсыз арекетлерден къоркъты. Озюни къорчалайджакъ адам олмагъаныны билип, акъырындан еринден турды, барып койкасы устюне ятты.
— Алчакъ инсан... Христофорны ольдюрмек истеди,— Николай девам этти,— вашийлик кечер-кетер белледи. Ничюн ольдюрмек истеди, билесинъизми? Чюнки Христофор онынъ бутюн сырларыны...
— Ялан айтасынъ! Мен Христофоргъа токъунмадым.
— Сен сус! Мен макеме дегилим. Оны макемеде анълатырсынъ! Тур!
Биз бир шей айтмадыкъ. Рашид бир шейлер сёйлемек ичюн агъызыны ачты, Николай оны токътатты.
— Отур! Сен къарышма! Мен бу паразитни оль¬дюрмек истеген эдим. Ольдюрген олсам, къарыша би-лир эдинъ. — Ачувындан комгок кесильген алда Архипкагъа чевирильди,— ольдюрмейджегим!
— Не япмакъ истейсинъ?— деп окюрди Архип¬ка. — Мени къайда давет этесинъ?
— Сен не айтасынъ?— дедим мен Николайгъа,— бир шей анъламайым!
— Тезден анъларсынъ. Мында муреккеп шей ёкъ. Тур!— деди о, Архипкагъа,— Къыргъыз Къулакъкъа кетеджекмиз!
— Не ичюн?
— Дуранидини бу алгъа кетиргенинъ... оны оль¬дюрмек истегенинъ ичюн. Христофор хастаханеден чыкъкъан сонъ биле адамгъа бенъземейджек. Тур! Менимнен кетеджексинъ!
— Мен? Сенинънен?— о койкасындан турды,— Архипканы оператив болюкке алып кете биледжек адам даа догъгъаны ёкъ.
— Ойле беллейсинъми? Шимди менимнен кетеджексинъ. Мен алып кетеджегим.
— Сен? Билесинъми не, Кандыба? Бу Пятиречье дегиль!
— Дегиль. Лякин менимнен кетеджексинъ!
— Христофор ер патлагъан вакъытта яраланды. Буны эр кес биле. Чекиль! Илише берме! Озюнъ ичюн яхшы олмаз.
— Къоркъузмакъ истейсинъми? Мен сенинъ...— Кандыба эки элининъ пармакъларынен Архипканынъ богъазындан тутты. Архипка теляшкъа тюшти: «Петя эмдже! ольдюрелер...» деп къычырды.
— Сус, ахмакъ!— деди Николай,— бир шей япмайджагъым. Мен сенинъ учькоше башынъны бу ин-дже елькенъден узип ташламакъ истеген эдим, Джевдет разы олмады. Онъа тешеккюр эт! Меним исе... япкъан алчакълыгъынъны ишиткенимден берли санъа эллерим къашынып юре. Айды, чыкъ!
— Сенинъненми?
— Менимнен! Не? Утанасынъмы?
— Сакъын, токъунайым, деме! Ёкъса, сенден тек сылакъ тамгъа къалыр. Хаберинъ олсун!
— Юр!
— Ездир башымдан!— деп джекирди Архипка ве юмрукъларыны сыкъып Николайгъа таба юрди. — Санъа не керек?
Кандыба онынъ элини тутып бурды, Архипка чыдаялмай, ерге отура къойды. Эсини топламагъа фурсат бермей, сюйреклеп тышары чыкъарды.
— Денъиз айдуты! Пират!— Архипка яйгъара къопарды. Кетмеге истемей, эллеринен къапугъа тирельди, лякин Николай быракъмады. — Йибер, фармозон! Чемоданым ачыкъ къалды...
Кяр этмеди. Николай уйтеклеп алып кетти. Бир къач дакъикъадан сонъ, пенджереден бакътым. Экиси кениш ёл бою паром бетке адымламакъта эдилер. Архипка тайгъакъ ёл бою къыскъа адымларынен тез-тез юрмекте... Николай бираз аркъада агъыр адымларнен онынъ пешинден кетмекте эди.


19
Мушавереден сонъ эппи вакъыт кечти. Биз енъи иш усулына алышып башладыкъ. Айланма каналны февральнинъ сонъунадже битирмек, ичюн бинълередже кубометр топракъ къазмакъ керек. Буны, тек иш саатлерини арттырув ёлунен эльде этмек мумкюн дегиль: смена келе, смена кете. Башкъа шей ёкъ. Тазе бир шейлер тюшюнип чыкъармакъ керек. Нижниклернинъ ве машинистлернинъ айры-айры олып кечкен мушаверелеринде бу хусуста лакъырдылар олды. Ирада эр кунь иш вакъытында бизге келип, хронометражны эксильтип кете эди. Акъибети, тенефюссиз чалышмагъа къарар бердик. Бизге ашханеден лагъман, урюк къошафы ве чай кетирелер. Бир чанакъ лагъманны ашап битирмек ичюн учь дакъикъа вакъыт керек, лякин учь дакъикъа ичинде мешребе ичиндеки чай сувып къала, чюнки ашханеден кетириле. Джепке бир къач кесек отьмек къойып, сонъундан ашамагъа да мумкюн. Къыскъасы, уйлелик тенефюс беш дакъикъадан чокъкъа бармай. Биз биринджи куньлерде енъи план нормаларыны толдырамадыкъ. Эльбетте, уйлелик тенефюс вакъытында чалышкъанда эппи ишлер япа бильдик, лякин бу, тэссюф ки, эппий ишлер... эди.
Бассараба акъшамлары баракта корюшкенде «иш¬лер яхшы...» деп ташлай, мен бала киби севине эдим.
— Гузель... шимди эпимизнинъ машшалламыз бар...— дей эди Бассараба.
Бу сёзлер бизни къанаатлендире биле эдими? Вакъытны саатлергедже дегиль, саниелергедже икъ-тисад этмек керек. Машинаны ойле идаре этмели ки, циклларнынъ мыкъдары арта берсин. Иш цикллары гъает адий арекетлерден ибарет — ковшны ерге тюшюрип, тёпеге котерюв, ичиндеки топракъны йыгъын устюне яхут платформагъа тёкюв. Бу операцияны ярым дакъикъада япмакъ мумкюн. Иш топракънынъ кейфиетине, каналнынъ теренлигине, электрик кучюнинъ берилювине багълы. Биз буны, Бассараба айтмаса да, билемиз. Лякин о не десе, эписине эмиет беремиз. Сонъки девирде, вакъытны икътисад этювге аит ким не сёйлесе, эписине дикъкъат этемиз. Эгер адам-акъыллы бир усул тюшюнип чыкъармасакъ, каналны муддетинде битиралмайджакъмыз.
Карим энди баракта сийрек корюне. Онынъ машинасы каналнынъ юкъары тарафында тура. Къатнамасы кучь. Истер-истемез бизден кочип кетмек керек олды. Тумбочкасында шейлери къалгъан. Кимерде кирип чыкъа. Бир сменада чалышамыз, лякин эр кес озь ишинен мешгъуль.
Каримнинъ ишлери, айтыладжакъ киби, парлакъ дегиль. О да уйлелик тенефюс вакъытында чалыша, лякин машинасы бир къач кере къазаланды, моторы куйди, компрессоры бозулды — къыскъасы, саатлердже токътап турды.
Мансуров бизге кельсе, ашагыдан элини котерип, экскаваторны токътата: эр бир дакъикъаны, эр саниени икътисад этмек кереклигини анълата. Амма бу принципни анълатмакъ ичюн озю эр тосатында ярым саат вакъытымызны ала.
— Башкъасына... башкъасына айтынъыз!— дей Алмазов,— бизге иззат керекмей!
Мансуров вакъытны икътисад ичюн машинистлерни тенбилей. Ярдым? Ярдым ёкъ. Сакъалы оськюн, озю азгъын-тозгъын бизим Токътабаев, учь машинистни озь кефалетине алып, учь смена вакъытында машинаны токътавсыз ишлетювни ве вакъытны икъти¬сад этювни огретти.
Бир кере Карим бараккъа кельди. Эр кеснинъ эли¬ни алды, Николайнынъ кроваты устюне отурды, эпимизни козьден кечирген сонъ тынч давушнен деди:
— Таптым... Каналны, Серго истеген муддет ичинде битирмек мумкюн.
— Не таптынъ?
— Мумкюн! Мумкюн...— деп  текрарлады Карим,— якында тюшюнип таптым. Эки саат эвельси.
О джебинден бир табакъ кягъыт чыкъарып стол устюне къойды. Устюнде экскаваторнынъ ресими бар эди.
— Ковшны эки кере буюльтмек керек. Трос яхшы олса, узюльмез... Ич узюльмез. Биздеки трослар ничюн узюле берелер? Ковш ташкъа илиштими, узюлип кете. Амма базы экскаваторларда трос бир йыл ичинде бир кере узюльмей. Мен рычагны туткъанда, ковшнынъ не вазиетте экенини, авучымнынъ сарсын-тысындан дуям. Трос аякъ дамары киби тартылып къалдымы, демек, бир шейге илишти. — О Николайнынъ юзюне джылп этип бакъты: — ойле дегильми?
Сонъ эр кес озь бильгенини айтты. Гъала-гъула кочьти. Эльбетте, бу, ишни чабиклетмек ичюн япылгъан шей. Саде, ачыкъ ве эр кеске анълайышлы иш. Бу вакъыткъа къадар акъылымызгъа кельмегени… тааджипли шей!? Лякин бойле буюк ковш къайда? Биздеки ковшны буюльтмек мумкюнми?
Кучюк мушавере чагъырылды. Вахид Турсунов да кельди. О янъчыкъ тыраш олса керек, козюнде устра яралары бар. Ашыкъкъан, гъалиба... Козьлерининъ астында мос-мор даирелер. Чырайы ёргъун.
— Комсомол комитетининъ меджлисине Турсунов аркъадашны да давет эттим,— деди Ирада ве Турсуновкъа козь этип, азачыкъ кулюмсиреди. О да ку¬люмсиреди,— олар... Джураев ве Турсунов джиддий ишнен мешгъуллер. Электрик станциясы донатмасынынъ монтажы ве башкъа аджеле вазифелер... лякин конструкция меселесинде бизге ярдым этеджеклерине шубэ ёкъ.
«Насыл конструкция? Бунъа Турсуновнынъ не алякъасы бар?» — деп тюшюндим мен. Сонъ Джураев кельди. О Ташкентке телефон эткен. Комсомол Меркезий Комитети Чар-Чакъ комсомолларынынъ теклифини тадбикъ ишини озь шефлигине алгъан. Енъи ковшнынъ чаткъысы азыр олгъан сонъ, заводда аджеле суретте бойле он дане ковш ясатып бармекни ишандыргъан.
Каримнинъ адий фикири онларджа, юзлердже инженерлернинъ, техниклернинъ, проектчилернинъ ве, ниает, ишчилернинъ мийлерини къозгъады.
Къач куньлерден сонъ, Ташкенттен эксперименталь ковшны кетирдилер. Оны корьгенде теляшкъа тюштик. Козюмизге пек балабан олып корюнди, лякин Каримнинъ экскаваторына энди енъи трос къойылып азырлангъан эди. Карим... озюмизнинъ Карим козюмизнинъ огюнде бирден денъишип, башкъа адам олып кетти. Зевкълы шей... енъи ковшнен бир кереден чалышып башламакъны истемеди. Эвеля ишлетип бакъмакъ керек деди. Ковшны акъырындан юкъары котерди... азачыкъ котерди, сонъ елькъуванны сагъ тарафкъа чевирди. Бу ишлерни япар экен, Карим бутюн механизмнинъ чалышувына динъленди. Каримнинъ сувукъ къанлылыкъ ве сабырнен арекет этюви бизни севиндирди ве кедерлендирди. Не къа¬дар исапкярлыкъ? Енъи ковшны, биз дегиль де, Карим тюшюнип чыкъара бильгенининъ манасы да бу экен. Лякин ишни къарардан зияде созакълай бергени не? Биз енъи усулнынъ нетиджесини корьмеге ашыкъамыз.
Ковшны, ниает, юкъары котере башлады, лякин яваштан... пек яваштан. Экскаваторнынъ янында эллиден зияде адам топланды. Мансуров ашагъыдан эллерини котерип, къычырыкълай. Каримни ашыкътыра. О эр кеске башыны саллай, незакетли су¬ретте кулюмсирей, амма ишини озюндже япа. Бойледже, ярым саат, бельки къыркъ дакъикъа кечти.
Ковш умютсизден ашагъы саркъты, салланды, сонъ тез-тез котерильди. Буны кимсе абайламады. Вызылдап кене ашагъы тюшти. Тюшти дегендже, тёпеге котерильди ве кениш къулачнен топракъ йыгъыны бетке айланды. Инженерлерден бири саатке бакъып тургъан экен.
— Алтмыш эки!— деп къычырды.
Бутюн бу цикл алтмыш эки саниеде эда этильген. Эр кес саатине бакъты. Цикл кеткен сайын аз вакъ-ытта эда этиле берди.
— Энди элли дёрт сание!— деп къычырды Джураев.
— Элли эки!
— Къыркъ секиз!
— Элли!
— Къыркъ беш!
— Кене къыркъ беш!
Къыркъ беш саниеде бир цикл. Карим бу ракъамны къабул этти. Тааджипли шей... О саатке бакъмай, лякин бир цикл тамам къыркъ беш сание ичинде олып чыкъа, гуя арекети алетнен аселет ольченильген.
Иштен сонъ Карим бизге, бараккъа кельди.
— Башлагъанда пек къоркътым...— деди манъа. — Бир озюм олсам, бир шей дегиль, корьмединъизми? Не къадар адам бакъып турды? Елькъуван еринден къыбырдагъанда трос узюлип, ковш ерге тюшип кеткен олса...?! Не олур эди? Устюмден кульгенлери бир шей дегиль, сёзлериме эмиет берип, инанып, бу балабан ковшны яптыргъан кишилер не дер эдилер?
Бизим экскаваторгъа бойле ковш берильсе... манъа ильки куньлерде не япмакъ керек оладжакъ? Карим эписини анълатты.
Шу куню акъшам устю Торизонынъ эмири кельди. Каримге ве конструкторларгъа пара мукяфаты берильди. Вахид Турсунов ве Карим мукяфат параларыны алмадылар... МОПР файдасына бердилер.
Эки афтадан сонъ, эпимиз буюк ковшнен чалыша башладыкъ. Ильки вакъытларда онъайтсыз... къыйын кельди. Сонъундан алыштыкъ. Буюк ковшнен ишлев саесинде эмек истисалджылыгъы эки къат артты. Айланма канал февральнинъ сонъунда битер деген умют догъды. Эвель бойле умют санки ёкъ эди. Меселени ерасты каналы муреккеплендирди.
Бир дефа Мансуровдан:
— Айланма канал тезден битеджек, ерасты ка¬налы не оладжакъ?— деп сорадым.
— Ер устю каналынъызны къаза беринъиз,— деди манъа. «Бугунь экскаваторлар башлыгъынынъ кейфи ёкъ...» деп тюшюндим. Башлыкъ... бизде олар чокълар. Ашханеге барсанъ башлыкънынъ устюне тюшесинъ, «Мавы къая»гъа кирсенъ, башлыкъ санъа козьлерини акъайта. Идареде — санъа учь-дёрт баш¬лыкъ бирден уджюм эте. Къайда айлансанъ — баш¬лыкъ!!! Юкъары маалле...— Сизинъ вазифенъиз — къаза бермек. Тюшюнмек, къарар чыкъармакъ, эмир бермек... буларны япмагъа адам бар. Эр шейге бурунынъызны сокъа берменъиз!
Къаза бердик. Къаздыкъ ве къоркътыкъ. Барып та ярын Сигизмунд Генрихович келип: «Ерасты каналы ишке кедер этеджек... айланма каналнынъ бу тирсегини башкъа ерде къазмагъа меджбурмыз» десе?!
Мен Мансуровнен муаббетлештим... Илькиде озю меним иле лакъырды этти.
Бир кунь бизим экскаваторнынъ янында къадалып турды-турды, манъа худжур-худжур бакъа берди. Мен озь ишимнен мешгъуль эдим. Бизге лагъман кетирдилер Онынънен отурып ашадыкъ, мийыкъларыны силеяткъанда манъа:
— Мадденъиз фена дегиль экен, Бекиров!— деп ташлады ве азачыкъ кулюмсиреди. Азачыкъ...
Сёзлерининъ манасыны анъламадым. Экинджи сефер корюшкенде менимнен иш хусусында лакъырды этти. Мен севиндим. Екатерина Васильевна иле арамда фена шей олмагъаныны бильди... белледим, чюнки къарысынынъ меним акъкъымда айткъанлары ялан эди. Бельки Екатерина Васильевна буны озю таныгъандыр! Эр альде, сонъки куньлерде джесаретлендим, лакъырды эте башладым.
Сонъки вакъытларда Мансуровнынъ бизге бир даа кельмеси олды. Николай башыны ястыкъ астына тыкъкъан, юкълай. Мен стол башында Зощенконы окъуй эдим. Мансуров баракны козьден кечирди, ничюндир, мемнюн къалды. Сонъ меним элимдеки китапны алып, адыны окъуп бакъты, кулюмсиреди.
— Яхшы яза,— деп ташлады. — Бюрократларнынъ джаныны якъты.
Мен Зощенконы окъугъанда, автор бюрократизмнен куреше беллемей эдим. Окъумасы зевкълы келе эди.
— Ишлеринъ насыл?— деп сорады менден Абдулла Садыкович.
— Сырасында,— дедим мен. — Лякин, афу этесинъиз, эпимизни аля ерасты каналы меракъландыр-макъта. О къалып кетеджекми?
— Ничюн? Шимди онынънен огърашмагъа вакъытымыз ёкъ. Плотина битсин... Сонъ бельки оны тедкъикъ этмек мумкюн олур. Шимди бизге бир шей белли дегиль. Белли ери шу ки, канал — сиз озюнъиз де корьдинъиз — дёрт коше труба шекилинде. Диаметри бир бучукъ метр; Хазар-Кенд беттен келип, Чар-Чакъ ялысы бою юре, айланма каналнынъ астындан бир къач ерде кече ве плотина участкасында озенге барып чыкъа.
— Оны ким къургъан?— деп сорадым мен.
— Эмиети ёкъ,— деп джевап берди Мансуров. — Асаратикъаджылар огърашсынлар.
— Я суву? Оны насыл токътатмакъ мумкюн?
— Оны Менжевецкийден сорамакъ керек. Биз — экскаваторджылармыз... анъладынъмы? Айланма каналны насыл къазып кельген олсакъ, ойле девам этеджекмиз,— деди Мансуров,— япылгъан иш япылгъан.
— Канал Искандернинъ девиринден къалгъан, дейлер. Догърумы?
Мансуров озюнинъ шайна да тар козьлерини къысып, манъа тикленип бакъты. Мен суалимни текрарладым. О ачувланды, дудакъларыны салындырды.
— Искандер? Олмайджакъ шей. Канал, фикиримдже, инд эсерлернинъ къолларынен ясалгъан,— сонъра манъа пек якъын келип, къулагъыма яваштан де¬ди: — Догърусыны сёйле, достым, аранъызда бир шейлер олдымы?
Ойле дегени де не эди... бильмейим.
— Не олмакъ керек эди?
— Анда... Ташкентте?
— Абдулла Садыкъович, сиз месуль реберсинъиз,— дедим онъа,— аип дегильми? Мен сизге емин эттим...
— Керчекми?
— Ялан айтмагъа не аджет? Зембильни алып кет деди Алып кеттим. Озю янагъымдан шап этип опьти. Тешеккюр ерине... деди. Сонъ борщ берди. Бойле олып чыкъаджагъыны ким биле эди? Сиз ходжа олып...
— Етти! Етти!— деди о манъа,— къолунъны бер! Меним акъкъымда не истесенъ, оны тюшюн? Катя иле чекишип кельдим, анълашыла, чекишип кетеджегим. Эвден кетип бакътым. Оны эвден къувып бакътым. Бир шей чыкъмады. Катясыз яшап оламайым. Ойле къадын. Бакъ... кимсеге айтма! Мен Катяны яхшы билем. Сенинъ айткъанларынъа, догърусыны айтсам, башта инана къоймадым.
— Ничюн? Ничюн инанмадынъыз?
— Чюнки сенинъ Ираданъ дели! Озюнъ де акъылдан пек бай дегильсин! Онъа буларны анълатмакъ керек эдинъ...
20
Алмазов меним чалышкъаныма дикъкъат этип турды.
— Карим не деди, акъылынъдамы? Ковш къаранлыкъта, чукъур ичинде не вазиетте... Элинъ рычаг устюнде экенде ис этмек керек. Акс такъдирде озюнъни машинист исап этмеге акъкъынъ ёкъ.
Экскаваторджылар мектебини битирген сонъ Алмазовнынъ элинде амелият кечтим.
Айланма канал энди битюв арфесинде. Бойле вакъытта насыл амелият ола биле, деп тюшюнген эдим. Башкъа тюрлю олып чыкъты. Баш Дугюм идареси енъи экскаваторлар келювини беклей. Демек, енъи машинистлер ве ярдымджылар керек. Шимди эр экскаваторнынъ рычагы башында экишер-учер амелиятчы отурамыз.
Рычаг башында отургъан вакъытымда Алмазов бир шейлер айта, мен ишитмейим. Озь башыма тюшюнем: Ирада бизим экскаватор смена вазифесини арткъач эда эткенини билип, Алмазовны хайырламакъ ичюн келе ве умютсизден мени рычаг башында коре. Айретте къала. Джевдет! Севимли Джевдет! Бу сизсинъизми? Сиз мешур машинист олып кеттинъизми?— деп тааджиплене, келип мени къучакълай.
Ким бильсин? Бельки келир? Кельсе де, мени эслемез!? Эр кеснинъ къолуны сыкъар, тебриклер... манъа къулакъ асмаз. Я Шпицберген? Шпицбергенге кетем дегенде манъа не деген эди?
Меним тюшюнгеним киби олып чыкъты. Бузлу февраль геджелерининъ биринде Ирада бизим экскаваторнынъ янында пейда олды. Мен рычаг башында эдим. Лякин манъа бенъзерлернинъ рычаг башында отурувы Ирада ичюн енъилик олып корюнмеди. О манъа козюнинъ къыйыгъындан бир бакъты, сонъ топракъ йыгъыны артындаки Алмазовны янына чагъырды. Онынъ иле Карим да кельди. Карим ме¬ни Алмазовнынъ еринде корьгенинен, деръал когертеге чыкъты.
— Къана, ишинъни бир корейим!
Янашамда отурды, чокъ вакъыт эллеримнинъ ве аякъларымнынъ арекетини, ковшнынъ тюшювини ве чыкъувыны бакъып турды.
— Бутюнлей пишкен...— деди о. Баш пармагъыны тёпеге тиклеп, Ирадагъа косьтерди... сонъ аркъамны таптады,— языкълар олсун... сени ничюн озюме ярдымджы этип алмадым?
Ерге тюшкен сонъ чокъ вакъыт Алмазов ве Ирада иле лакъырды этип турды. Къач дефа адымны айткъаныны ишиттим.
Сонъ Ирада Каримнинъ енъининъ уджундан тутып, четке чекип алып кетти. Къач дакъикъа кечти, Алмазов да оларнынъ янына барды... учеви топракъ йыгъыны тёпесине чыкътылар. Анда эппи вакъыт турдылар.
Алмазов къайтып кельген сонъ элини котерди. Мен машинаны токътаттым. Андрей Захарович рычаг башына озю отурды.
— Айыкъ-Бурунны билесинъми?— деп сорады о. Мен энди ерге тюшмеге ниетленген эдим.
— Айыкъ-Бурун?— когерте  устюнде   токъталдым,— билем!
— Хазар-Кенд янында... озеннинъ ортасында, ярым ада шекилинде къыр. Каримнинъ машинасы тургъан ер. О хусуста лакъырды олды. Каналнынъ муддети денъишеджекке бенъзей.
Ничюн? Насыл денъишеджек? Узанаджакъмы? Къыскъараджакъмы? Алмазов манъа буны анълатып етиштиралмады, ашагъыда Ирада ве Каримнинъ давушлары чыкъты.
Ирада, учурым тёпесинде тургъаны алда, пек къычырып лакъырды этмекте... Алмазов исе моторларнынъ гурюльтиси ичинде оны зар-зорына ишитмекте эди.
— Тазе хабер бар,— деди Ирада, элини козьлери огюнде къакъкъалап,— ишиттинъизми?
— Ёкъ!?
Ирада онынъ суалини ишитмеди.
— Тазе хабер бар.
Машинист асабий алда башыны сильтеди:
— Бир шей анълашылмай. Чыкъ мында! 
Ирада когертеге минди. Мен моторлар болюгинде турып, оларнынъ лакъырдысыны динъледим.
— Чар-Чакъкъа етмеге он метр къалды...— деди Алмазов, козьлерини ковштан алмай,— эксик дегиль. Кенълиги? Теренлиги? Бу исапкъа алынмаймы?
Карим ашагъыда тура. Чырайы сытыкъ, озю даргъын.
Идареде бир шейлер олып кечкен. Учевининъ де юреклери къыргъын. Ираданынъ сачлары козьлери устюне тюшкен... ельден далгъалана бермектелер.
— Айттым... эписини айттым,— деп къычыра Алмазовнынъ къулагъына. Сеси титрек. Озю мына-мына агълап йибереджек киби.
Когертеге чыкътым.
— Къави турунъыз, инженер аркъадаш,— дедим Ирадагъа,— кабинаны бир силькитсе... сизни учурым астында къыдыр юр.
— Силькитсин...— деди о, къуру давушнен. — Мен де оны къыдырам.
— Сизге бир шейге таянмакъ керек!
— Таянмакъ?— сеси къалтырап кетти,— бир дефа таянып бакътым... таянгъыч борт чыкъты.
— Йыкъылдынъызмы?
— Етер, Джевдет!— деди Ирада кедерли алда,— шакъа этюв вакъыты дегиль.
Къызнынъ юкъусыз, акъчыл чересине, асретли козьлерине бакътым. Ёкъ, о манъа ачувлы дегиль...
Текрар ичери кирдим, оларнынъ лакъырдыларына динълендим. Ярым-юрту ишитильген сёзлерден, шойле адисе олып кечкенини анъладым.
...Учь кунь эвельси Мансуров кягъыт язып бир кишиге берген. Паромда къаршы ялыгъа кечип, Искандер почтасындан Орджоникидзеге телеграмма ёлламасыны эмир эткен. Буны Токътабаев ишиткен, амма эмиет бермеген. Керчек, Мансуровнынъ халкъ комиссарынен мектюплешювине бираз тааджипленген, бираз да шубэленген, лякин сонъундан башкъа нетиджеге кельген: халкъ комиссарына эркес мектюп яза биле деп тюшюнген. Шимди Джураев онъа, Сергодан телеграмма кельгенини бильдирген. Халкъ комиссары Баш Дугюм къуруджыларыны айланма каналны муддетинден эвель битирювлери мунасебетинен хайырламакъта ве экскаваторджыларгъа айны заманда, Мансуровкъа тешеккюрлер бильдирмекте.
— Краснянскаянынъ хабери бармы?— деп сорады Алмазов.
— Бар,— деди Ирада,— лякин не чаре? Каналны битирмек ичюн энъ аздан секиз кунь керек. Ер асты каналыны исапкъа къошмасакъ...
— Мансуров зевкълы адам,— деди Алмазов. — Бундан эвель къайда чалышты,   бильмейсинъизми?
— Техникий болюкте. Не япкъан бильмем, бошадылар... мында кельди. Ичтимаий кечмишинде бир шейлер бар экен.
— Не бар экен? Бабасы басмач дегильми экен.
— Бильмейим, бильмейим,— деп текрарлады Ирада. Алмазовнынъ бу суалине дарылгъан киби олды. — Ничюн басмач? Мен анъламайым, бир адамнынъ ичтимаий кечмиши чыбалыкъча олса, мытлакъа бабасы басмач экен деп тюшюнмек керекми? Мансуров меселесине Торизонынъ озю де къарышкъан. Торизо, фикиримдже мефкюревий сагълам киши.
— Кеченлерде... мушавереде олгъан лакъырдыларгъа бакъкъанда, Краснянская ондан къоркъкъангъа бенъземей,— деди Карим. Когертеге не вакъыт чыкъкъаныны сезмедим.
— Къоркъмай... о догъру, лякин эписини ичтен чекип кечире,— деди Ирада,— мен Анна Яковлевна ичюн пек раатсызланам. Торизо оны да ашап-юта биле.
— Олмайджакъ шей!
— Бильмейим... мен къоркъам. 
Сустылар. Мен, Ирада тюшип кетти белледим. Кетмеген.
— Беш кунь... пек аз,— деди Карим, сонъ кокюс кечирди.— Айыкъ-Бурун юксек.
— Анда ильки кельген кунюмде олгъан эдим,— деди Алмазов,— апайнен берабер... Дюльбер ер.
— Дюльбер. Языкъ ки, дюльбер шейлернинъ эписи файдалы олмай,— деди Ирада,— Айыкъ-Бурун айланма каналгъа сув кирмесине кедер этеджек. Каримнен экинъиз оны беш кунь ичинде джыйыштырып аладжакъсынъыз. Анна Яковлевнанынъ эмири Бойле.
Бираз индемей турды, сонъ иляве этти:
— Беш кунь ичинде айланма каналнынъ иши битеджек. Эм битер. Эльбетте битер. Бу Чар-Чакъ боюнда нелер-нелер битмеди!.. Тасавур этесинъизми?
Алмазов, Ираданынъ инамлы, ишанчлы давушыны ишитип, ачувланды.
— Беш кунь... Сизге, реберлерге, коре не? Тек рапорт бермек олсун... ич анълап оламайым. Бу ашыкъув ничюн? Янгъын бармы?
— Янгъын? Ондан да бетери бар!— деди Ира¬да. — Ничюн иш мутлакъа узана бермек керек? Иште, сизге суаль. Эки сменада чалышаджакъсынъыз. Сиз, Карим... ондан сонъ Бекиров, Бассараба... эпинъиз эки смена.
Меним ичюн янъылыкъ... ярындан башлап маши¬нист экеним.
— Айыкъ-Буруннынъ ялысы юксек. Беш куньде битмез. — Карим озь-озюнен лакъырды этмекте эди. — Топракъ бир джыныс олса яхшы, амма онынъ чевреси туташ къаягъа бенъзей. Патлатмакъ керек. Патлатув исе вакъыт ала.
— Сизге ялы не керек?— деди Ирада,— къырны сув севиесинедже къазаджакъсынъыз... ашагъысыны озен озю ювуп алып кетер. Айыкъ-Бурунда таш, къая ёкъ, геологлар эписини тешкердилер. Таш сув астында. Ялыны догърултсанъыз олды. Сув айланма каналгъа кире бильсин. Беш кунь... азмы?
Паровознынъ кескин давушы ишитильди. Алмазов сонъки ковшны йыгъын тёпесине айдап, топрагъыны тёкти, ковшны ерге тюшюрип, рычагны кери чекип ташлады.
Эвге къайткъанда Андрей Захаровичнен лакъырдыгъа тутундыкъ. Невбетчи механиклер тургъан эвчикнинъ ничюн бойле шаиране ады бар, деп сорадым ондан. «Мавы къая»... ничюн бойле? Эвчикнинъ астындаки ялыда ташлар кок дегиль, беяз дегиль де, сымарышнен япылгъан киби, мавылар. Къаршыда, озеннинъ дигер ялысындаки къаялар да мавы. Озен бир вакъытларда бу къаяларны кесип кечкен.
«Мавы къая» хусусында лакъырды эттик, озюм исе башкъа шей акъкъында тюшюндим. Зан этсем, Алмазовнынъ къафасы да башкъа шейнен толу эди.
— Онынъки енъи машина...— деп йиберди Андрей Захарович бу арада, бир мунасебетсиз,— амма диск этрафындаки трос кимерде барабаннынъ янашасындаки аралыкъ ичине тюшип кете, диск оны сыкъа, трос узюле бере...— Мен Алмазовнынъ бутюн фикири энди Айыкъ-Бурунда экенини сезип, аджындым. Ярын мен энди онынънен ишлемейджегим.
Иштен къайткъанда даима «Мавы къая»нынъ янындан кечемиз. Бугунь онынъ ёл беттеки диварынынъ ярысы киречнен акъланылгъан, устюне «Ишнынъ кетишатыны корьсетиджи тахта» асылгъан, «Айланма каналнынъ битирильмесине... кунь къалды» деген сёзлер язылы.
Эр кунь кичик кягъытчыкънынъ устюне енъи ракъам язып, нокъталар тургъан ерге япыштыралар. Бугунь кягъытчыкъны ель алып кеткен. Биз онсыз да билемиз, беш кунь къалды.
Беш кунь... Эр кунь тахтада ракъам денъиштириле, куньлер эксильген сайын сурьат арта. Нокъталар устюнде «бир» ракъамы не вакъыт пейда оладжакъ? О кунь кельсе эди. Ерасты каналынынъ агъызы даа тыкъатылмады. Чукъурлар къапалмады ве трубанынъ устюнде ачылгъан къапакълар ортюльмедилер. Бу ишлернен шимди огърашып башлайлар. Гидротехниклер, геологлар, керексин-керекмесин, аркъаларына аппаратларыны ве къазмаларыны урып, де Айыкъ-Бурун бетке кечип кете, де Чатал-Чинар янындаки къобагъа кире,— къарышып юрелер. Менжевецкий оларгъа раатлыкъ бермей: мыскъыллай, сёге. «Ер астындаки ходжаман каналны козюнъиз корьмеген... дей,— сизге тапып бердик... эпинъиз буюк адамлар олдынъыз». Геологлар индемейлер... Ерасты каналыны тыкъамакъ ичюн таш, цемент, ар¬матура ташылмакъта.
Эр кунь канал беттен кечкенде, кок юзюне узанып кеткен топракъ йыгъынларыны корем, севинеджегим ерде, тааджипленем. Бу къадар иш бизим эллеримизнен япылдымы... дейим. Ярын машинист хызметинде оладжагъым. Юрегим тепине бере. Эвеллерде машинистликке авеслигим ёкъ эди.
— Канал беш куньден битеджек экен...— деди Ал¬мазов. Бу сёзлерни айткъан вакъытта озюнде мыскъыл яхуд ачув дегиль, «битирип олурмы экенмиз?» деген къайгъы сезильди. — Битсе, инсанларнынъ къудретине шашаджагъым.
«Мавы къая»нынъ аркъа тарафына айландыкъ. Онда да «Тахта» асылып, прожекторнен ярыкъландырылгъан. Дёрт коше чизгилер арасында дирижабль, самолёт, автомобиль, геми, астта ат, деве эшек ве, ниает, къаплы бакъа, энъ ашагъыда исе калош ясалгъан. Дирижабльде ким? Белли дегиль. Мында да машинистнинъ ады язылы кягъытчыкъны ель къопарып алып кеткен. Ким бильсин? Бельки бириси йыртып аткъан!? Ёкъ, мумкюн дегиль. Самолёт устюнде биз Алмазовнынъ экипажы. Гемиде Карим. Бассараба явтомобильде. Калош ичинде кимсе ёкъ.
Ялыгъа тюштик. Ерасты каналынынъ Чар-Чакъкъа чыкъкъан ерини корьмек истедик. Озеннинъ четинде ерге демир къазыкълар къакъылгъан. Ничюн? Бунъа акъылымыз етмеди. Сувнынъ ортасында не олгъаныны коралмадыкъ — къаранлыкъ. Къайтып тёпеге чыкътыкъ «Мавы къая»гъа кирдик. Анда Ирада бир озю отурмакъта эди. Токътабаевнинъ сто¬лы узерине буюк кягъыт джайгъан, «Енгиль кавалериянынъ» невбетий бюллетенини язаята.
Алмазов кягъытнынъ устюндеки языларны корип, ачувланды.
— Бу адден ашыкъ...— деди о, къызгъа,— биз айткъанымыз ёкъ, сиз айттынъыз!
Кягъыт устюнде шу сёзлер язылы эди: «Илери машинистлер Алмазов ве Ёлдашев Айыкъ-Бурундаки топракъ ишлерини беш куньде битирмеге сёз бердилер». Бюллетень: «Иш сурьатыны арттырайыкъ! Ай¬ланма каналны беш дегиль, дёрт куньде битирмек ичюн бутюн кучюмизни къойып чалышайыкъ!» сёзлеринен бите эди.
— Дёрт куньде!? Кулюнчли шей...— деди Алмазов. — Бельки озюнъ бир геджеде битирирсинъ?!
Ирада иле экиси, бир-бирлерине чешит адлар такъып, къычырыштылар. Сонъ Алмазов чыкъып кетти.
— Мансуров хусусында бюллетень олмайджакъмы?— деп сорадым мен.
— Ёкъ,— деди Ирада ресмий тильде,— къолайсыз олып чыкъар...
— Онынъ юзсизлиги ишнинъ файдасына олып чыкъты, ойле анълайджакъмызмы?
— Не демек истейсинъиз, Бекиров?— Ирада козьлеримнинъ ичине деп бакъты ве менден джевап бекледи. Бакъышында терен окюнч бар эди. «Санъа не олды? Мени керчектен де унутмакъ истейсинъми, Джевдет?» демек истеген киби кельди. Сонъ: — Бойле къавфлы арекет насыл этип файдалы олып чыкъа биле, акъылым етмей,— о зорнен кулюмсиреди.
— Бутюнлей дегиль,— дедим мен,— эр альде, файдалы олып чыкъты!
— Сизни танымакъ мумкюн дегиль, Джевдет!— деди о. Ниает, агъызындан адым чыкъты,— даа янъчыкъ шакъа этесинъиз беллеген эдим. Шимди анъладым, шакъа этмей экенсинъиз. Мансуров бу ишни буюклернинъ козюне кирмек ичюн япты.
— Шубэсиз... тюневин меджлисте исе смена инженерлери, айланма каналны докъуз куньде битирмек мумкюн деген фикирге кельдилер. Шимди беш куньде битирмеге сёз береятасынъыз. Мансуров гурюльти чыкъарды, сиз исе Айыкъ-Бурун дёрт куньде ер юзюнден гъаип оладжакъ деп молния яздынъыз.
Шукюр! Биз энди лакъырды этемиз. Не хусуста? Бунынъ эмиети ёкъ. Лякин телеграмма мени де раатсызландырды. Валяны корьдим... «Бу меселе Искандар почтасында уйдурылып чыкъарылгъан шей,— деди о,— Мансуров телеграф болюгининъ мудиринен лакъырды эткен сонъ бир кягъыт парчасы устюне эки сатыр язып берген. Экинджи куню удюр-къыямет телеграмма кельди. Бундан Москванынъ хабери ёкъ. Мен бу хаберни шимдилик Ирадагъа айтмадым».
— Мансуров сизинъ беш кунюнъизни хырсызлады,— дедим онъа.
— «Сизинъ»... дегени не?— Ирада кене дарылды,— беш кунь манъа дегиль де, сизге керек.
— Бизге? Эльбетте. Сиз манъа аля ачувлысынъызмы, Ирада?
— Менми?— о элиндеки кягъытларны шкаф ичине къойып, килитледи, чыкъып кетти.
Мадамки суалим джевапсыз къалды, мен де онынъ пешинден кеттим. Ирада топракъ обалары устюне чыкъып паром бетке ёл тутты. Мен де янашасындан юре бердим. Сагъда терен учурым, ашагъыда озеннинъ далгъалары къутурмакъта, солда — демир ёл бою паровоз манёвр япмакъта.
— Ничюн бир шей айтмайсынъыз, Ирада?— дедим мен къызгъа, окюнчли давуш иле,— суса береджек олсанъыз...— мен джанына хаст этмек истеген адам олып, учурымгъа ынтылдым,— озюмни ашагъы атып йиберем.
Шай деген эдим, Ирада ойле кийик сада чыкъар¬ды ки, озю де, мен де къоркъып кеттик. О элимни, къапкъач этип, озюне чекти.
— Бу не демек? Мени де телеф этмек истейсинъизми? Ойле шей япманъыз. Мен артыкъ сизге даргъын дегилим.
«Даргъын дегилим...» Бунъа инанмакъ мумкюнми? 
Байырдан ашагъы тюштик. Демир ёл копюрден кечип, баракларгъа догърулдыкъ.
Инженерлер мааллесиндеки транс-киоск янында Ирада мени токътатты.
— Кет, раатланынъыз!— деди.
— Раатланмакъ? Насыл?— юрегим солкъылдады,— Ирада, бу сакъланджымакъ не вакъыт битеджек?
— Сизге артыкъ джаным агъырмай, Джевдет! Ишитесинъизми? Агъырмай... Сизинъ ичюн бу кяфи дегильми?
Дёрт кунь, дёрт гедже кечти. Бузлу аваларда, даа къызып етишмеген тёшеклеримизни терк этип, думанлы учурымлар астында сырымларны эп патлата ве байырларны-къырларны къаза, йыкъамыз. Къушлыкъ маалинде ишни битирип, ёргъун аякъларымызны зар-зорына сюйреклеп, бараккъа къайтып кельгенде, учу¬рымлар астында дигер смена кишилерининъ давушлары янъгъырайлар.
Айланма каналнынъ ашагъы къысымында чалышкъан машинистлер ишлерини битирди, экскаваторларыны узакъкъа алып кетмек ичюн энди демир ёл ясайлар. Демир ёлнынъ проектини идаредеки конструкторлыкъ бюросы тертип этти, проект ичюн материалны геологлар ве топографлар азырладылар, рельслер къойыладжакъ топракъны тедкъикъ эттилер. Ёл дос-догъру котлованнынъ ичине барып тюшеджек. Кишилернинъ агъызындан бу сёз энди сыкъ ишитиле башлай. Котлован! О эки юксек къаянынъ агъызында оладжакъ. Лякин сувнынъ акъынтысы мусааде этеджекми? Айланма канал биткен ве онъа сув йиберильген сонъ билинеджек.
Экскаваторымыз тар топракъ ёлагъы устюнде чонъкъайып къалды... бир якъта айланма каналнынъ агъызы, дигер якъта — Чар-Чакъ. Сагъ тарафта озен инълей, сол тарафта терен айланма канал созулып ята. Эки ковш топракъ алынса, Чар-Чакънынъ суву каналгъа акъаджакъ.
Сонъки куньлерде эпимиз Джураевнинъ сменасында галышамыз. Мен онынъ табиатында енъи хусусиетлер таптым. Смена вакътында бизим машинамызгъа келип, узакъта топракъ йыгъыны устюнде турып, ишнинъ кетишатына козь эте, кабинагъа минерек, елькъуваннынъ арекетини тешкере, сонъ манъа сездирмей, тюшип кете. Ирада машинанынъ вазиетини Алмазовдан сорап биле тургъан, Джураев озю келип тешкере.
Эки инженер бир сой ишни чешит усулларнен япалар. Ирада электрик кабеллерининъ сув ичинде яткъанларыны корьсе, моторларнынъ къызгъаныны сезсе, Карнакерьянны тызыкътыра тургъан. Джураев плотина ичюн блоклар азырлайыджы арматурджыларнынъ янындан кетмей, дюльгерлернинъ иши не алда экенини биле, ер патлатыджыларны къатты эллеринен тутып тура. Ирада — чевик ве талапкяр. Иштен кучь аджымай. План толмады деген шейни бильмей. Амма сонъки куньлерде, Джураевнинъ сменасында чалышкъан вакъытымызда биз, Басит дегени киби, реберимиз эркек киши экенини сезип турдыкъ. Буны айтып анълатмакъ къыйын. Карнакерьян келип вентиляторны, моторны тешкере, Николайгъа бир шейлер айтып кете. Кетеяткъанда менден: «Джураев даа кельгени ёкъмы?» деп сорай. Джураев кельген сонъ, айны шу моторны ве вентиляторны тешкерип, монтёрларнынъ дефтерине насылдыр къайдлар язып къоя.
Ишлеяткъан вакътымызда топракъ ичинден балабан таш чыкъса, ер патлатыджылар озьлери келип патлатып кетелер. Джураев оларны къыдырып юрмей. Сонъра ташларны ер патлатыджыларнынъ ярдымы саесинде платформагъа юклей, мотовоз келип оларны, ташкесер тезьялар устаханесине алып кете. Иш вакъытында тереклер, чалылар расткельсе, дюльгерлер ке¬лип, оларны кесе, сонъра коммунхознынъ арабасы пейда ола. Бу тереклер фурун яхут ашхана ичюн кереклер. Адамлар бу ишлернинъ эписини озьлери япалар, оларнынъ башлары устюнде тургъан киши ёкъ.
Чар-Чакъкъа келип таяндыкъ. Айланма каналнынъ энди къазыладжакъ ери къалмады. Шимди — къуру, бузлу, рузгярлы февраль геджеси. Биз вазифени эда эттик. Бассараба каналнынъ иши биткен сонъ эвге къайтмады, машина болюгине кирип, ятты, сарсынты ве гурюльтининъ онъа тесири олмады. Янашасында Кандыба узанды. Ашагъыда Рашид бир озю къалды. Мен оны тёпеге чагъырмакъ ичюн ерге тюштим.
— Биттими?— деп сорады Рашид.
— Битти,— дедим мен. — Канал битти!
Тюневин гедже мен рычаг башында отургъанда: «Барып та канал ярын гедженинъ бир вакъытында битсе, Кандыба, ким биле, насыл дешетли садалар чыкъарыр?..» деп тюшюнген эдим. Энди битти... кимсе индемеди.
— Биткен олса, моторлар ничюн ишлейлер?
— А-а — мен айретке кельдим,— унуткъаным... 
Машина болюгине кирип, рубильникни чыкъардым. Гурульти токъталгъан сонъ Бассараба ве Канды¬ба уяндылар. 
— Биттими?!
— Битти.
— Ойле олса элинъизни сыкъмагъа мусааде этинъиз!— Михаил Бассараба канал биткенини тюшюнде корьген.
Бу арада топракъ йыгъыны устюнде адам пейда олды.
— Не токътадынъыз? Трос къоптымы?— Каримнинъ мыскъыллы давушы ишитильди.
— Кене трос... не япмалы бильмем…— Кандыба илекярлыкъкъа илекярлыкънен джевап берди. — Беля. Я сиз? Чалышасынъызмы?
— Ёкъ.
— Ничюн?
— Электрик кучю ёкъ.
Каримнинъ машинасы бутюн гедже ишлеп чыкъты. Биз ишиттик. Шимди электрик кучю ёкъ экен... Экскаваторнынъ тёпесине чыкъып Айыкъ-Бурун бетке бакътым. Ялы тюм-тюз. Экскаваторнынъ сачагъында чыракъ янмакъта. Ашагъы тюштим.
— Машинанъыз бозыкъ, ойлеми?— дедим мен ве Каримнинъ о якъкъа, бу якъкъа айлана берген козьлерине бакътым.
— Э!— деди Карим,— чалышалмадыкъ. 
Лякин бойле театр левхасы косьтермек ичюн не онда, не менде истидад ёкъ эди. Экимиз де шах-шахэтип кульдик. Башта Карим кульди.
Онынъ экскаваторы озеннинъ ялысында тура, астында Чар-Чакъ увулдай. Айыкъ-Бурун артыкъ дюньяда ёкъ. Андрей Захарович рычаг башында, сигар ичмекте.
— Бизимки азыр,— деди о, кулюмсиреп,— сизинъки?
— Биз гедже чалышмадыкъ,— деди Николай,— ярыкъ олмады. Ярыкъ олгъан сонъ, трос узюльди. Къыскъасы, ишлер масал. Сизден ярдым истеп кельдик.
— Хо-ош!— деди Алмазов, озьбекче,— даа не еринъиз узюльди.
Ялыдаки шпаллар артындан Ирада корюнди.
— Не олды? Не топландынъыз?— деп къычырды о, узакътан. — Сменанынъ битмесине учь саат даа бар!
— Къайда эдинъ, Ира?— деди Алмазов,— дёрт куньден берли кимсеге корюнмединъ!
— Сизге керек олдыммы?— бизге шубэли-шубэли бакъты,— Джураев янынъызда, Токътабаев даима те-лефон башында. Сизге даа не керек?
— Билем. Озюнъ къайда эдинъ?
— Башкъа сменада чалыштым. Мен келем, сиз къайтасынъыз... Магърупов ве Сергеев иле берабер эдим. Электрик кучю етишмеюви хусусында шикяетленгенлер, Анна Яковлевна мени ве Турсуновны ярдымгъа...— о сёзни айтып битирмеди, сусты... мени корьмемек ичюн юзюни четке чевирди. Бир талайдан сонъ девам этти,— ярдымгъа йиберди. Амма ондан бир шей чыкъмады. Чюнки Турсунов озюнинъ подстанциясыны ташлап, кимсеге ярдым эталмады. Бир озюм чалыштым. Шимди бизде машинистлер чокълашты...
Шай дегенде мен энъкъастан къатты оксюрдим. Ирада айланып бакъты, кулюмсиреди.
— Бир шейден хаберинъиз ёкъ,— деди Ирада, когертеге чыкъкъан сонъ,— мен сизге геджелери учь дефа келип кеттим. Кимсеге корюнмедим. Джураев: «манъа ишанмай, келип тешкерип юре» беллер деп сакъындым. Гизлиден келем, йыгъыннынъ артында пусуп, чалышкъанынъызны бакъып турам. Яш экскаваторджыларнен ишлемек къолай дегиль. Сергеев агъыр адам. Сизде... ярдымджынъыз..? Керчек, энди ярдымджынъыз дегиль, экинджи машинист... насыл?— Бу энди манъа аит эди,— оны, гъалиба, къарардан зияде макътадынъыз!— Ирада, шай дер экен, гизлиден манъа козъ этип алды.
— Гузель...— деди   Алмазов,— машинистлернинъ эписи онынъ киби чалышса... умумен, бу сонъки куньлерде кишилер буюк реберлер олып кеттилер. Буны бир къайд этмек керек эди.
— Эльбетте. Канал къабул этильсин. Ресмий къысым олсун. Ондан сонъ... Ич итираз ёкъ. Шимди исе ярыкъны сёндюрип, эвге къайтынъыз! Саат он бирде Алмазов адамларынен берабер экскаватор янында ол¬сун. Башкъаларынъыз — ярын иштен азатсынъыз. Гедженъиз хайыр!
Къыз элини Алмазовкъа узатты. Сонъ эр кеснинъ элини алды. Энъ сонъунда манъа узаткъанда, яваштан: «саба корюширмиз!» деп ташлады.
О кеткен сонъ биз де турдыкъ. Бу сефер паровознынъ гудогыны беклемедик. «Мавы къая» янындан кечкенде, дивардаки тахтагъа козь ташладым. «Айланма каналнынъ битмесине эки кунь къалды...» деп язылы. Эски сёзлер... тюзетильмеген. Эвнинъ къабургъасына кечтик. Дирижабльнинъ тюбюнде узун джедвель. Зевкълы шей... калошнынъ янашасында къувурчыкъ сачлы, оськюн сакъаллы кишининъ ресими олып, огюндеки экскаватор елькъуваны устюнде: «Сув алласы Нептун» деп язылгъан.
Ичериден Токътабаев чыкъты.
— Сизни хайырламакъ мумкюн,— деди о ве эпимизнинъ къолларымызны сыкъты. Кейфи еринде эди.
— Бундан насыл хаберинъиз олды? — деп сорадым мен.
— Джураев айтты,— деди Мавлян ака,— плотинада корюштик. Шадманованы тапып, сизге ёлламамны риджа этти.
Эвге кельген сонъ эпимиз койкалар устюне йыкъылдыкъ. Кимсенинъ юкъусы кельмеди. Дивардаки саат серт-серт тыкъылдай эди. Зынджырына, демир анахтардан ве тенеке мешребеден гъайры, учь дане саксаул парчасы да такъкъанлар. Энди беш...
— Бугунь ашханеде, аджарлар айткъаны киби, палевезели пляв олмакъ керек...— деди Николай, резина чызмаларыны чыкъараяткъанда. — Мен юкълайджагъым.
— Палевезесини бильмейим,— деди Рашид,— лякин палов пиширгенлер.
— Мен юкъламайджагъым... кезеджегим,— дедим мен, амма ичимден: «бельки ёлда Ираданы расткетиририм» деп тюшюндим.
— Кезеджек...— бу Атакъуловнынъ ошына кетти,— онъа не дейлер? Сен ашханагъа бар! Сабира халагъа айт, бизге экишер чанакъ палов къалдырсын! Каналны битирген бизмиз.
— Меним ишим бар, Басит! Манъа иш буюрма!
— Анълашылды...— деди Николай, башыны ястыкъ астына тыкъып, тынды. Онынъ бойле адети бар эди.
Чокъ кезмеге сыра кельмеди. Ёлда озь башыма доланып безген сонъ, истер-истемез, ашханеге догърулдым. Сабира хала къапуны ачты.
— Отур!— деди манъа,— шимди аш кетиририм! 
Стол устюнде, керчектен де, палов пейда олды. Семиз этнен къаве ренкте пиширильген. Ичинде пишик сарымсакъ башлары.
Ашамагъа тутундым. Сабира хала янашамда аякъ устюнде турды. Отурынъыз, дедим онъа. Курсю теклиф эттим. Ёкъ... отурмады.
— Сонъ? Ишлеринъ насыл?— деп сорады менден.
— Макътаныладжакъ киби дегиль...
— Худжурсынъ сен! Пешинъден эки къадын дели-диване олып юрелер, озюнъни сыкъмайсынъ.
— Эки къадын? Ничюн эки? Манъа бир данеси кяфи.
— Ялан айтасынъ. Екатерина Васильевна озь дердини манъа келип тёке... агълана. Бер чанагъынъны, даа къояйым!
Сабира хала текаран палов даа къойып кетирди. Бу сефер эти чокъ, семиз ве паловнынъ озю ягълы... биринджи чанакъ ойле дегиль эди.
— ...Келе, агълана отура,— о сёзини девам этти,— мен эльбетте, бу лакъырдыларны бир себепсиз... бедава динълемейим. Лакъырды этмек истейсинъми, менимнен берабер чалыш! Къазанларны юв, къартоп арчы, динълерим... Я Валька? Озюнинъ нишанлысыны айта-айта къулакъларымны тындырды. Ким экенини айтмай. Озю эр ай янъысыны къабул эте, деп тюшюнген эдим. Албу исе башкъа тюрлю экен. Ичкени догъру, лякин Николай онъа: ичме десе, агъызына ольгендже бир дамла ракъы алмайджакъкъа бенъзей. Оны сыйлайлар. Билесинъми ким? Досты Рахиль. Ра¬хиль акъыллы къыз. Амма — башкъа. Омюринде ой¬ле чокъ шейлер корьген ки, тасавур этмек къыйын. О да севгинен чекише. Севги олса, къадын гузель корюне. Къадын севгисиз яшаялмай. Эркеклер буны анълап оламайлар. Геобюрода чалышкъан Караматны билесинъми? Техник. Ираданынъ янында айланып юре. Ничюн? Сиз, эркеклер, эпинъиз матювдже келесинъиз. Этрафынъызда не олаяткъаныны корьмейсинъиз. Карамат не? Карим иле Рашиднинъ сизинъ баракта яшагъанларыны бильмей беллейсинъми? Мадамки сенинънен бир баракта яшайлар, ойле олгъанда, Карамат озюни Ирада иле якъын тута. Чюнки Ирада сенинънен якъын... Шимди меселени анъладынъмы? Эгер анълагъан олсанъ, буларны Каримге айт!
— Карим шимди бизде яшамай,— дедим мен.
— Онынъ эмиети ёкъ. Корюшкенде айт! Ашыкъмагъа шей ёкъ. Мансуровнынъ къарысы? Онъа не дейсинъ? Меним козьлерим эр шейни коре. Индемесенъ, башынъа минеджек. Сенинъ артынъдан кезе. Эвини-баркъыны быракъып, пешинъден Соломон адаларына кетеджек. Сизинъ несильни пек севе, лякин сенинънен айрыджа исап кесмек истей. О санъа пек инана. Бир фена джеэти — чалышмай, эркеклернинъ башларыны айландырып юре. Амма озю гузель шейчик. О да севги къыдыра. Къоджагъа яш экенде чыкъкъан, ондан пек тез безген.
— Акъайы оны севеми?
— Севе. Амма ярамай севсе керек, гуналарынынъ эписини багъышлай. Бойле севги оламы? Керчек, сиз эркеклер ичюн бунынъ фаркъы ёкъ, озюнъиз севсенъиз олды. Екатерина Васильевна сени севе. Мен билем. Бер, бираз палов даа къояйым!
Сабира хала бугунь меним иле ничюн бу къадар незакетли..? Фаркъына баралмадым. Онъа сертийдим биле! Екатерина Васильевна меним ичюн ким олгъан? Бельки о, Соломон адаларына башкъа адамларнен де кетмеге азырдыр?! Сонъундан эписини анъладым. Са¬бира халанынъ бу фельсефеси меним огюмде Ираданынъ итибарыны котермек ичюн экен. Лякин бу меселеде бизим арамызда пек чокъ анълашамамазлыкълар олды. Сабира хала ильки девирде манъа, Ирада ичюн ляйыкъ киши дегиль, деп бакъа эди. Бугунь исе къадынлар акъкъында мытлакъа фикиримни ишитмек истеди. Ве ишитти.
— Сабира хала! Мен Екатерина Васильевнанъызны ич бир вакъыт севмедим ве севмейджегим. Озюне айтынъыз, онынъ манъа кереклиги ёкъ,— дедим мен, сонъ аджиз гонъюльнен иляве эттим:— Меним хаялым — Ирада. О да мени севмей...
Сабира хала манъа инанмай-инанмай бакъты, лякин инанды.
— Ойлеми?— деди о. — Мен бир бакъышта сизинъ, эркеклернинъ, юреклеринъизде не барлыгъыны билем. Ичинъизни-багърынъызны корем. Мен Ирада ичюн раатсызланам. Даа къойып берейимми?
Ашайыммы экен?— деп тюшюндим мен,— Айды, олмаса, бир чанакъ даа!..
— Ирада меним озь балам киби...— Сабира хала тынмады,— онынъ анасы акъайым тарафындан манъа сой. Ирада пек инанчакъ къыз.
— Инанчакъ?
— Лякин Катянынъ айткъанларына инанды къойды беллеме! Сиз эркеклер...
Кене палов кетиреджекми не, деп къоркътым. Ёкъ, Сабира хала энди, гъалиба, истеген шейлерининъ эписини сорап бильген ве айтып битирген эди. Янашамда бираз даа тургъан сонъ, кухнягъа кирди. Мен бараккъа къайттым.
22
Саба уяндым. Эр кес юкъуда. Тышарыда къаранлыкъ. Турдым, сонъ текрар койканынъ устюне отурдым. Бугунь... «каналда экскаваторджылар ичюн иш ёкъ». Тойгъанджа юкъламакъ мумкюн. Лякин бизим экипаж ичюн дегилъ. Бизге буюк иш авале этильди. Биз Чар-Чакътан айланма каналгъа сув йибереджекмиз. Тез-тез кийиндим. Ярым къалай сувукъ чай ичип, озен бетке чаптым. Юксек къаялар танъ алды сукюнети ичинде юкъсырамакъталар. Гедже сыджакъ ель къарагъачларнынъ ве чинарларнынъ устюндеки къарны ириткен. Даллары чыплакъланып къалгъанлар. Сукюнет? Мен сукюнет дедимми? Ёкъ. Чар-Чакъта сукюнет олгъан шей дегиль. Баракларда... башкъа меселе! Лякин анда — ялыда, бу мумкюн дегиль. Котлованда демир ёл къураяткъан кишилернинъ ве тракторларнынъ давушлары къулакъларны яралар. Озен вира копюре, вира къутура.
Тар топракъ ёлагъындан эки ковш топракъ алып, сувны айланма каналгъа йиберюв шерефи Андрей Захаровичке ве манъа — экимизге тюшти. Мен бугунь онынъ ярдымджысым. Эски манадки ярдымджысы де-гиль, меним мустакъиль машинист олып чалыша башлагъаным энди бещинджи кунь. Бугунь мен мешур машинистнинъ ярдымджысым. Тек бугунь. Ишке эртедже келейиим, дедим. Алмазов энди мында эди.
— Не кельдинъ?— деп сорады менден,— юкъунъ къачтымы? Бар, дизель тулумбасыны тешкер!
Машинанынъ астына кирдим. Барабаннынъ озюни, онынъ этрафындаки челик аркъанны, машина болюгиндеки чархларны козьден кечирдим. Сонъ машина ичиндеки полны сипирдим. Сылакъ чулнен пенджерени ве пармакълыкъны сюрттим... экскаваторнынъ диварлары устюнде язылмагъан сёз ве чызылмагъан левха къалмагъан. Николайнынъ чыплакъ коксюнде ве аркъасында не къадар ресим олса, эписи бу диварда япылгъан. Архипканынъ иши. Аягъыны тёпеге котерген балерина истейсинъми? Элинде ортю, бугъанынъ огюнде тургъан тореадормы? Бир козьлю Христоформы? Эки башлы адаммы (Карим ве Рашид) чешит нефис эсерлер. Шу вакъыткъа къадар оларгъа къулакъ асмагъанмыз. Шимди эследим. Яхшы ки, эследим! Мусафирлер келип корьген олсалар? Деёджегим, эписини силип алдым.
Бассараба кельди: ачувлы, даргъын... Чырайына бакъылмай. Манъа селям бермеди, юзюме бакъмады. Каримден: бу не демек ола? деп сорадым. Саба оны уянтмай кеткеним ичюн экен!
— Ачувланмагъа не бар?— дедим Бассарабагъа — Бираз раатландынъ. Гузель олды. Ондан сонъ.. мен сизинъ даянъыз дегилим. Озюнъиз уянынъыз!
О индемеди. Лякин давалашмакъ не керек? Муаббет яшамакъ мумкюн дегильми? Экимиз де Алмазовнынъ ярдымджыларымыз. Бир талайдан сонъ Нико¬лай ве Рашид корюндилер. Олар да манъа ачувлылар: «ничюн уянтмадынъ?»
Саат секизде Краснянская ве Джураев пейда олдылар.
— Машинаны тешкердинъизми?— деп сорады Джураев.
— Не? Машинаны тешкердинъизми?— Алмазов онынъ сёзлерини текрарлап, кульди.
— Мен сизден сорайым!— деди Джураев.
— Мен де сизден сорайым,— деди Алмазов. Кене кульди.
— Меселе белли, Закир Гулямович,— деди Крас¬нянская ве озю де кульди,— эр шей сырасында...
— Сырасында дегиль. Пишкек алкъаларыны мутлакъа денъиштирмек керек...— Алмазовнынъ сёзюни больдилер.
— Шимди дегиль.
Бойле экен, машинанынъ сагъ когертеси астындан Мансуров чыкъты.
— Экскаваторны тешкердинъизми?— деп сорады о, Алмазовдан.
— Я сиз машинаны тешкердинъизми?— Алмазов, джевап ерине, онъа суаль берди.
Эр кес кулюшти. Башкъа вакъыт олса бойле дже¬вап ичюн Мансуров, Алмазовны тынчыкътырыр эди. Бугунь бойле кунь. Индемеди.
Краснянская шакъылдап кульди.
— Бугунь эр кес бир шей хусусында тюшюне экен, зевкълы. Анна Яковлевна Захаровичке елькъуванны косьтерип, бир шейлер айтты. Не айтты? Анълашылмады. Машинист башыны саллады, «яхшы... яхшы, эльбетте!» деди, сусты.
Социалист шеэрчиктен ве юксек къырлар беттен ялыгъа юзлернен кишилер топлана башладылар. Бизим реберлер буны сейир этеяткъан арада, талагъы къатып Турсунов кельди.
— Сонъ? Электрик кучю насыл?
— Я сенде электрик кучю насыл?
Алмазов бугунь зевкълы эди. Эм худжур, эм зевкълы... Япкъан шакъасы терен фикирли шей олмаса да, кишилерни кульдюре берди. Лякин бунъа эр кеснинъ куледжеги кельмеди. Смена инженерлеринден энъ кеч кельген Ирада олды. Онъа ашыкъмагъа шей ёкъ эди. Эр кеснен селямлашып чыкъты, сонъ машина болюгине, меним яныма кельди.
— Машинаны тешкердинъизми?— деп сорады о. 
Мен онъа, бу суальнинъ Алмазовкъа энди пек чокъ сеферлер берильгенини ве Алмазовнынъ не джевап, бергенини айттым, сонъ кульдим. О да кульди.
— Я сизге?— деди Ирада,— сизге къач адам суаль берди?
— Сиз! Ялынъыз сиз!
— Корьдинъизми?! Даа манъа дарыласынъыз, Джевдет!
Мен эеджанландым, беденим терлеп кетти. «Ирада! Севимли Ирада! Сен не къадар гузельсинъ!» Аз къалды, къычырып йибера яздым. Бу арада Андрей Заха¬рович манъа пармагъыны котерди. Тышкъы когертеге чыкътым. Ковшны текрар тешкермеге къарар бердик. Бу ишнен мешгъуль вакъытымызда айланма каналнынъ кенарында адамлар даа артты.
Экскаваторнынъ артында, юксек четинде енъи клубымызнынъ оркестри ерлешкен. Онынъ чалгъаныны ишитмеген эдик.
Кларнет, баритон, альт... давушлары кийикче. Асыл бир ава... сёз келими, «интернационал» чалып оладжакъ кишилерге бенъземейлер. Джураевке козь къыпам: «бу не? Масхара олмазсынъызмы?» деген манада... О манъа юмругъыны саллай: «Къарышма! Озюнънинъ ишинъни бакъ!»
Бу фикирни быракътым. Ирада хусусында тюшюндим. Онынънен санки эр кунь корюшем. Де иште, де баракларда... Ираданынъ бутюн ишлеринен хабердарым. Шай тюшюне эдим. Лякин клуб къурулып биткенини дуймай къалгъаным. Тек мен дегиль. Кимсе дуйгъаны ёкъ. Керчек, полларына даа тахта тёшельмеген, пенджерелерининъ джамлары къойылмагъан, амма оркестр азыр. Ишчи комитети хадимлери чешит ренклерде плакатлар алып чыкътылар. Устюнде буюк плотинанынъ ресими... Артында памукъ тарлалары, электрик диреклери ве теллери. Мен бугунь эрте турдым, Ирада исе асылда юкъламагъангъа бенъзей. Карамат клубда Ираданынъ биринджи ярдымджысы. Шимди плакатларны асмагъа ер корьсете, оркестрни учурым беттен турсатып, къарагъач астында ерлеш-тиреята. Бу да буюк иш. Карамат сыкъылмай. Джесюр эмирлер бере. Иджрасыны талап эте.
Искандернинъ ишчилери машиналаргъа толып кельдилер. Бизим адамлар Горький автозаводында ильки чыкъарылгъан бу бир бучукъ тонналыкъ машиналарны сарып алдылар, оркестр гурульдете берип марш чалды. Байрам экени сезильди. Адамлар бизим экскаваторнынъ янында топландылар. Мен когертеде турып, паром бетке козь этем: енгиль машиналар корюнмейлерми аджеба? Баш идареден ве Ташкенттен мусафирлерни беклеймиз. Амма бу тесадуфий алгъа бакъынъыз! Ялыда бинълернен адамлар арасында, ич беклемеген адамымны корьдим... манъа бакъып, къашларыны-козьлерини ойнатмакъта ве кулюмсиремекте. Мушукъ! Янымда Мансуров пейда олды. О да козьлерини паром бетке догърултты. Мен халкъ арасында текрар Мушукъны къыдыргъанда, кимдир, элини саллады. Кимге экен, деп тюшюнип етиштиралмадым, козьлериме Сабира хала ве Екатерина Васильевна чалындылар. Келин зевкъ-сефа ичинде, кулькюден сыкъылып-сыкъылып къала, элини саллай бере. Мен оларны корьмеген олып, къулакъ асмадым. Тезден экска-ватор когертесине эки адам даа чыкъты. Оркестр токътамай чалмакъта. Меним къасеветленювим нафиле экен. Музыкантлар гурьдели давуш ве буюк гъурурнен орталыкъны чынълатмакъталар.
Мансуровнынъ къарылып-туюлип чыкъкъан сеси ишитильди:
— Келелер!
Халкъ кери чекильди, сонъ топракъ йыгъыны тёпесине тырмашты. Паром сагъ ялыдан сол ялыгъа ёл тутмакъта. Устюнде учь енгиль машина. Тахтадан ясалгъан дёрт коше минбернинъ огюнде Джураев тура. О, элинен ишарет этип, Мансуровны чагъырды. Ман¬суров экскаватор устюнден ерге сычрады, трибунагъа чапып кетти.
Биринджи машинадан Ёлдаш Ахунбабаев чыкъты. Экинджисинден Торизо... Чокътан-чокъ мусафирлер:
халкъ комиссарлары, алимлер, завод ишчилери. Олар минбер янына кельди, бизимнен селямлаштылар. Джу¬раев шапкасыны тёпеге котерип, саллады. Халкъ тынды. Оркестр токътады. Митинг ачылды. Нуткълар башланды. Сёзге чыкъкъанлар канал къуруджыларыны буюк гъалебе иле тебрикледилер. Сонъ сёзге Торизо чыкъты. Дюльбер, саде сёзлернен ишчилернинъ федакяране хызметини къайд этти. Эр кеснинъ фамилиясыны эзберден сёйледи... кягъыткъа бакъмады. Башкъалары да ойле... Чар-Чакъ узеринден гъалип келювимиз ве эрлик, джесюрлик корьсетювимиз ичюн бизни текрар-текрар хайырладылар.
Мен экскаваторнынъ когертесинде турып, нуткъларны эеджанле динъледим. Бу ерде олаяткъан шейлернинъ эписи меним омюрим.
Тургъан еримде акъылыма рубильник тюшти. Мер-мер тахта узериндеки бакъыр иликлерни тешкердимми-тешкермедимми? Акъылымдан чыкъты. Компрес¬сор болюгине кирдим. Ёкъ, иликлерни та, саба кельгеним киби темизлеп къойгъаным.
Озь ишимден хошнут олып, когертеге чыкъаяткъанда, къулагъыма девамлы эльчырпмалары ишитиль¬ди. Бу ким ичюн аджеба? Къапуны аралыкъ этип бакътым. Минберде къыскъа, сюйрю сакъаллы киши... Ёлдаш Ахунбабаев нуткъ сёйлемекте.
— Чар-Чакъ ишчилери айланма каналны къурып битирдилер. Бу — буюк гъалебе,— деди о,— ярым пло¬тина къурыджылыгъы башлайджакъ. Тезден Чар-Чакъ ялысындаки уфакъ къышлакълар ерине буюк шеэрлер ве заводлар пейда оладжакълар. Памукъ чёллери сув ве минераль кубренен темин этиледжек. Деривацион канал боюнда гидроэлектростанциялар каскады усульге кетириледжек.
Бу — хаял дегиль. Бу — акъикъат! Бир къач йыл кечкен сонъ эписини озь козьлеримизнен кореджекмиз. Биз шимди бу чылчыкъ озеннинъ сувуны айлан¬ма каналгъа йибереджекмиз... Демек, биз Чар-Чакъны нокъталадыкъ.
Ахунбабаевнинъ сёзлери алгъышлар ичине комюльдилер. Оркестр «Интернационал» чалды. Бу арада Ал-мазов, Краснянскаянынъ ишмар эткенини корип, эли¬ни рычаггъа басты, елькъуван  сол тарафкъа чевирильди. Авада асылы къалгъан ковш яваш-яваш ашагъы энди, тишлерини, айланма каналны озенден айыргъан тар топракъ ёлагъына баткъызды. Кишилер эеджан ичинде сустылар.
Алмазов конделен челик аркъанны озюне чеккени киби, Чар-Чакънынъ саилине тикленди... ачувланып, окюрип бенттен ашагъы сычрады, айланма каналнынъ астына тюшкен сонъ токъталды, айланды-уйрюльди, юксек диварларгъа чапкъылды, къайнады, копюрди, улуды, къаядан-къаягъа урунды, сонъ енъи ёл бою илери ынтылды.
Иш бойле экен, адамларнынъ аркъа тарафында, топракъ йыгъыны четинде юк машинасы келип токъ тагъаныны кимсе дуймады.
— Джевдет! Мында кель!— деп къычырды кимдир.
Бакътым, кузов устюнде Кандыба. Машинагъа чаптым. Кабина ичинде Христофор отурмакъта. Мени корип, бала киби севинди... сол элинен сагъ элининъ тирсегинден котере берип, акъырындан ерге тюшти. Николайнен экимиз оны къолтукълап алдыкъ.
Ирада бизни эслеген.
— Христофор!— деп къычырды узакътан. 
Эллери ачыкъ алда чапып кельди, Христофорны къучакълады, янагъындан опьти.
— Кельдинъизми, къыйметли Христофор? Кельдинъизми?— деп текрарлады о. — Не къадар гузель. Сизни йибердилерми?
Христофор къызнынъ суалине джевап бермеди. Онынъ эллери арасындан чыкъып, яваш-яваш каналгъа догъру адымлады. Учурымнынъ четине баргъан сонъ токътады, сувнынъ октемленювине ве дешетли садасына бакъып турды.
— Мен бельки кельмез эдим, Ира,— деди Христо¬фор, хайли вакъыттан сонъ,— лякин эки кунь эвельси доктор гипсни чыкъарды... чыкъараяткъанда: — «бу каналнынъ битюви шерефине» деди. Айретте къалдым: «насыл каналнынъ?» Чюнки Николай манъа айдын-ачыкъ бир шей сёйлегени ёкъ. Бугунь исе мени мында алып кельди.
Сув каналнынъ диварлары бою тёпеге эппи котерильген сонъ адамларнынъ козьлери алышты, оглеринде гуя юз сенелерден бери акъаяткъан озен тургъан киби олды... сонъ яваш-яваш дагъыла башладылар. Мусафирлернинъ базылары машиналаргъа минип, Искандер бетке джёнедилер. Кимерлери юкъары мааллеге, яни — инженерлер шеэрчигине бурулдылар. Ишчилер исе баракларгъа къайттылар. Биз Христо¬форны алып, Алмазовнынъ эвине мусафирликке кеттик.
Рашид бизимнен кетмеди. О башкъасынынъ эвине бармагъа ишандыргъан.
— Бойле олып чыкъаджагъыны бильмедим,— деди о. — Бильген олсам, ич ваде бермез эдим.
— Къызгъа ваде берген олсанъ, иш къолай,— деди Алмазов,— сени де, оны да бизге алып кетейик. Кимге бараджакъсынъ?
— Бир къыз... сорай берменъиз!
— Оны Карамат беклей,— деди Николай.
Биз кулюштик. Рашид къызарды-бозарды, ашхане янында джоюлды.
Ешиль чардывар огюнде Андрей Захарович токъ¬тады. Бу — онынъ эви экенини бизге анълатмагъа тутунгъанда, къапу ачылды.
— Беки-ров! Сизни мында насыл еллер алып кель¬ди?— деди къадын сеси. Бакъсам, Екатерина Василь¬евна, устюнде енъсиз, къыскъа антер. — Не ойле бакъасынъыз? Танымайсынъызмы?
— Буюр, Джевдет!— Андрей Захарович, Екатерина Васильевнаны четке чекип, кирмеге ёл ачты,— бу меним эвим. Катя къомшумыз.
Софа ичинде Мансуров корюнди.
— «Облонскийлернинъ эвинде эр шей бир-бирине къарышып къалды...» деди о кибирли давушнен. Сенинъки — менимки ёкъ. Керчектен де. Тюневин иштен сонъ штанымны къурутмакъ ичюн печканынъ янында чюйге асып къойгъан эдим, Андрей кийип кеткен. Мен де туткъаным, онынъкини кийгеним. Бутюн кунь джеблеримде папирос къыдырып юрдим, устюмдеки башкъасынынъ штаны экенини бильмедим.
Союндыкъ, эллеримизни ювдыкъ... сюртюндик. Христофорны текрар-текрар къучакълай бердик. Бу арада къадынлар кухняда ве коридорда къарышты, чапкъаладылар.
Ичери кирип, отурдыкъ дегенде, Карим пейда ол¬ды. Оны Екатерина Васильевна озю чыкъып къаршылап алды. Коридор ичинде токътатып, янагъындан опьти, гизлиден манъа козь къыпты: «о вакъытта санъа да бойле япкъан эдим... сонъ, не олды? Ольдюнъми бундан?» демек истеди.
— Ва-ай, Карим!— деп къычырды Екатерина Ва¬сильевна. — Тыпкъы машинистнинъ озю олгъансынъ. Энинъе-боюнъа оськенсинъ. Юзюнъ акъчыл ренк алгъан, бурюшкен. Гуя он йыл юкъу корьмегенсинъ. Караматны чагъырдым. Келирми-кельмезми, бильмейим. «Ишандырып оламайым» деди.
Андрей Захарович къомшу одадан пейда олды. О ювунгъан, башынынъ тёпесиндеки сийрек сачларыны тарап, джик ачкъан, енъи костюмини кийген. Эв саибине бенъзеген.
— Архипканы чыкъарып йибергенлер. Хаберинъиз бармы?— деди Карим. — Коменданттан ишиттим.
— Архипканымы?— Андрей Захаровичнинъ юзю титисленди. — Ничюн?
— Олмайджакъ шей...— Кандыба инанмады.
— Не вакъыт? Насыл чыкъаргъанлар? Петя эмдже тафсилятыны бильмей,— деди Карим. —Амма пек къасеветлене. Паром ишчилери корьгенлер. Азгъан-тозгъан. Чар-Чакътан кетеджегим, деген.
— Чыкъкъан олса, бир баш бараккъа чапар эди. — Кандыба кене инанмады,— чемоданы бизде. Онынъ ичюн чемодан не демек, билесинъизми?
— Алчакъ адам!— деди Бассараба.
Николай чыдаялмады, акъырындан еринден турып, къапугъа догъру юрди. Мен элинден чекип, токътаттым.
— Вазгеч!— деди онъа Христофор,— бу маальде не япмакъ истейсинъ?
— Озюнъ акъылсызлыкъ яптынъ,— деди онъа Мансуров. — Алып кеттинъ, оперпункткъа теслим эттинъ. Искандер оперпункты не демек? Эки гъарип ми¬лиционер. Ишини кимсе тешкергени ёкъ.
— Чемоданыны къыдырып илле келеджек,— де¬дим мен. — Эгер керчектен де бошалгъан олса...
— Архипка бараккъа кельмез,— деди Карим. — Николай олмаса эди, башкъа меселе. Келип корюнсе, озюне ярамай оладжакъ.
— Архипканы акълагъан олсалар...— деди Ба¬сит. — Эгер къабаатлы олмаса...— о Христофоргъа козь этип алды. — Баш Дугюмге чокътан къайтып келир эди. Неден къоркъаджакъ?
— Архипканынъ чыкъарылып йиберильгени бир шей дегиль,— деди Карим,— амма Николай оны къапаттырувда акъсыз олып чыкъса... о вакъытта иш фе¬на олур.
— Биз чокъ адаммыз,— деди Христофор,— Ар¬хипка исе бир киши... Кучючик бир киши. Онынъ
акъкъында бу къадар буюк лакъырды ляйыкъ дегиль. Бугунь бизим байрамамыз.
Екатерина Васильевна кирди, столнынъ устюне чий памукъ ягъы къарышыкъ къартоп эзмеси къойды. Къартопнынъ артындан тузлы домуз эти, хыяр туршусы пейда олды. Сонъра догъралмагъан къапыста, шалкъам ве саире.
Мусафирлернинъ сайысы арта берди. Бизим баракнынъ бутюн эалиси мында эди. Рашидни исапкъа къошмасакъ... Токътабаев да кельди. Турсунов да.
О Николайнен экимизнинъ арамызда отурды. Бир талай вакъыт кечкен сонъ эски вакъиаларны икяе этти.
...Озю демир ёл устаханелеринде чалышкъан, революцион вакъиаларнынъ иштиракчиси. Шеэрде кечирильген ильки коммунистик талакъагъа къошулгъан. Шеэрде укюметни къайтарып эльге алмакъ истеген беяз гвардиялыларнен курешкен.
— Коммунистлер дружинасынынъ взвод командири эдим,— деди Мавлян ака.
— Мында… «Мавы къая»да кимсинъиз?— деп сорады ондан Атакъулов.
— Мында? Экскаваторджылар полкынынъ командири. Полковник...
— Э! Бираз алып къачтынъыз,— деди Бассара¬ба,— тап о къадар дегиль.
Ашкъа буюрмамыз теклиф этильди. Къашыкъларнен силяландыкъ. Андрей Захарович сандыкънынъ артындан литрлик ракъы шишеси чыкъарды, лакъыр¬ды бирден токътады.
— Ма, Абдулла Садыкович, озюнъ ач!— деди о. Шишени столнынъ ортасына къойды. — Байрам, умумен, сенинъки!
Мансуров авучынынъ ичинен бир урды, шишенинъ тапасы топ киби патлап, атылып кетти. Демир къалайларгъа, эписине мусавий дереджеде, ракъы къойып чыкъты. Сонъ озюнинъкини юксекке котерди.
— Достлар!— деди о,— Не яптыкъ-яптыкъ, каналны битирдик. Битирген сонъ да ичмейджек олсакъ, бу джаныварны не вакъыт ичеджекмиз? Мансуров ойле, Мансуров бойле... канал, эр алда, битти. Энъ муими шу. Ойле дегильми? Къана, котердик!
— Ханым азретлери?— Карим башынен кухня тарафкъа ишарет этти,— олар ичмейджеклерми?
— Роза, Катя,— Алмазов къадынларны давет этти. — Сизни беклеймиз.
Розалия Николаевна ве Екатерина Васильевна кирдилер. Тек озьлери дегиль, оларнен берабер Карамат да бар эди. Карамат бизимнен селямлашты, Каримнинъ янына отурды. Зевкълы шей. Я — Рашид? Къалайларгъа текрар ракъы къойылды.
Биринджи къалайнынъ ракъысыны ичкен сонъ, стол башындаки кишилернинъ юзлери козьлериме къыйыш-мыйыш олып кельдилер. Къалайларнынъ тышы куели, ичлери, гъалиба, тотлы... Къач кере ичтик? Бильмейим. Къойгъаныны иче бердим. Башым айланды. Бираз даа отурсам, бельки сачмалап башлайджагъым! Мансуровнынъ сесини ишиттим.
— Гузель. Пек гузель шей,— деди о,— джигерлеринъни тазерте. Насылсынъ, Карим?
— Бир джорукъ,— Каримнинъ юзю энди къып-къырмызы. Карамат онынъ адетини биле. Ичсе, деръал саргъушлана. Сонъ озюни котерип алып кетмек керек. Шимди гизлиден Каримге козь эте: зиянсыз. Къоркъунчлы шей ёкъ.
Къалайларнынъ мыкъдары эппи олгъан сонъ, Ка¬рамат меним тарафыма сыкъ-сыкъ козь эте башлагъаныны сездим. Не олды? Не керек? Ишмар этип сорадым. Анъламады. Сонъ яныма келип отурды.
— Сизге не олды, Джевдет ака? Кейфинъиз ёкъмы?— деп сорады менден. — Бир шей ашамайсынъыз. — Огюме сыджакъ къартоп эзмеси толу чанакъны сюрди. Зорнен де олса, кене къапындым. Карамат тюртип къашыкъны полгъа тюшюрди, эгилип оны ала-ята эдим, къулагъыма гизлиден: «Ирада сизни беклей...» деп фысылдады, кетип текрар Каримнинъ яны¬на отурды. Яваштан коридоргъа догърулдым. Артымдан Николай да чыкъты.
— Не? Ярамай олдынъмы?
— Эбет. Юрегим къарышыла.
— Тышары чыкъ!— деди Николай. — Авада юр! 
Кухнянынъ огюнден кечеяткъанда омузым апансыздан Екатерина Васильевнанынъ кокюсине токъунды.
— Джевдет, ярамазланма!— деди о, аселет юксек давушнен. Мен индемедим. О кейфим бозукъ экенини сезди.
— Отурт оны бу ерге!— деди Николайгъа, урба аскъычы янындаки сандыкъны корьсетип,— мен шимди илядж тапарым.
Ярым дакъикъа кечмеди, нашатырлы спиртке бенъзер бир стакан йылтыравукъ беяз сув кетирди. Къач дакъикъадан сонъ, юзюмде кучюк тер тамчылары асыл олдылар. Ичери кирмеге тедарикленгенде, яныма киши келип отургъан киби кельди. Бакъсам Ека¬терина Васильевна.
— Насыл?
— Гузель,— дедим мен,— сагъ олунъыз!
— Манъа аля ачувланасынъызмы, Джевдет?
— Не ичюн?
— Къурназлыкъкъа урманъыз! Мен сизни билем! Итимал, мен де узакъ бир ерлерде... юксек дагълар этегинде, денъиз ялысында догъмакъ истегендирим. Сиз Эльпиденен кезгенинъиз киби, мен де сизинънен кезмек истегендирим... Сонъ, насыл?
Екатерина Васильевна бир шейлер ишиткен. Амма беджерип айталмай. Озю зыр-саргъуш.
— Бу уфюртме шейни кимден ишиттинъиз?
— Таныш кишилерден. Оны сиз де билесинъиз.
Екатерина Васильевна уджуз давуш иле хахылдап
кульди.
Къапу ичинде Мансуров пейда олды. Экимизнинъ сандыкъ устюнде отургъанымызны корьген сонъ, къайтып ичери кирди.
— Кеченлерде бизим эвге бир киши кельди. Ман¬суров керек экен. Ломаков. Бильген кишинъизми?
— Ёкъ.
— Бильмейсинъизми? О сизни биле. Эпинъизни биле. Кимсеге айтма, деди. Лякин озюнъизге маълюм мен сизден ич бир шей гизлемейим. Чюнки сиз манъа душман дегильсинъиз! Яхшы йигитсинъиз, Джевдет. О вакъытта арамызда бир шей олмагъаны яхшы. Сизинъ ичюн яхшы, меним ичюн, бильмейим... Мен сизни бегене эдим. — Екатерина Васильевна окюнчли давуш иле сёйленмекте эди,— лякин, Джевдет, меним кибилери сизинъ ичюн дегиль. Сиз, намуслы йигитсинъиз. Мен бильмедим. Энди бу тарихны Ирадагъа тафсилятлы суретте икяе этип, ишинъизни тюзетмек истейим. Мен сизинъ акъкъынъызда янълыш тюшюнгеним. Ира фена къыз дегиль, тек буруныны котермеге севе. Бугунь онынънен лакъырды этейим... Истейсинъизми?
— Керекмей! Озюм де лакъырды эте билем. Ломаковны бильмейим...
— Бильмегенинъиз не? Бир гедже ондан сув алгъансынъыз. Баракта...
— Мушукъ?!— лаклы картузы, сантырач быджагъы, къашлары устюне саркъкъан бир топ къувурчыкъ сачы козьлеримнинъ огюне кельдилер. — Меним деген кишим олса...— Мушукънынъ бичимини тасвир эте башладым.
— Онынъ озю! Бильмейим дегенинъиз не? Миха¬ил Игнатьевич Ломаков... Мансуров оны механик хызметине алмакъ истей.
Мен индемедим. Екатерина Васильевнанынъ козьлерине бакътым, оларнынъ ичинде озюмнинъ айтып етиштиралмагъан суалиме джевап корьдим.
— Сизге не олды, Джевдет?— деди о, ясама муляйимлик иле,— куньлейсинъизми? Мен онынънен тек эки кере корюштим. Ёкъ. Шакъа этем!
Кене индемедим. Озь арарети ва истеклерини баш эталмагъан бу къадын акъкъында тюшюндим.
— Ничюн индемейсинъиз?— Екатерина Васильев¬на меним омузымдан тутып силькитти.
— Ничюн индемейим?— фаркъына бармай, онынъ сёзлерини текрарладым,— Ломаковны тюшюнем. О, меним ве сизинъ ичюн, чешит корюнишлерде яшагъан киши.
— Михаил Игнатьевич менимнен бир тюрлю муамеледе булуна, сизинънен исе башкъа...— Екатерина Васильевна кулюмсиреди, озюнинъ бу адамгъа олгъан мунасебетини гизлемеге тырышмады. — Табиат къануны...
— Таныш олгъанынъыз чокътанмы?— деп сорадым мен.
— Айттым да! Бир къач кере корюштик.
— Эки кере корюштик дединъиз!
— Бельки зиядеджедир. — Екатерина Васильевна кене кульди. Онынъ кулюши эки маналы дегиль эди,— не фаркъы бар? Догърусы ойле дегильми, Джевдет? Меним шейтанларымны къозгъаманъыз! Сизинънен берабер Ташкенттен кельгенде скеледе Ломаков сизге сёз къаткъан эди!
— Манъа дегиль, сизге къаткъан эди!
— Итимал. Лякин озю незакетли адам.
— Буны манъа айткъанынъыз не?
— Догърусыны сёйлейимми?— Екатерина Васильевна къашларыны туюмледи. Череси джиддилешти,— мен акъикъатны айтмакъ, эм сизге айтмакъ истейим! Э! Айткъанда да, эп бир, анъламазсынъыз....
О башыны диваргъа таяды. Козьлерини юмды. Эппи вакъыт индемей отурды. Сонъ атылып турды, мусафирлер одасына кирип кетти.
— Озюнъиз ичесинъиз, манъа бермейсинъиз. Бу насыл шей?— деп къычырды о, ичери кирген сонъ. — Айдынъыз, севги ичюн ичейик! Барсын, яшлар-яшларны севсинлер. Карим, Карамат! Сизинъ сагълыгъынъыз ичюн!
Пенджере огюнде аякъ устюнде тургъан Мансуров.
— Ирада...— деп айкъырды (Ираданынъ эви къомшу азбарда эди).
— Ирада къайда?— деп сорады Екатерина Васильевна тез-тез. — О мында кельмез. Ольдюрсенъ, кельмез. Эвинде киши беклей. Сабира хала чокътан ашханеден тарелкалар алып, онъа кетти.
Ирада адам беклей. Кимни?
— Отур бу ерге, Джевдет!— Андрей Захарович пармагъынен ишарет этип, мени янына чагъырды. Сандыкънынъ артындан кене ракъы чыкъарды.
— Ичемиз!— мешребени элиме алгъан эдим, козьлериме Караматнынъ козьлери чалындылар: «керекмей... ичменъиз!» Мешребени къайтарып, стол устюне къойдым. О, кулюмсиреди ве меним арекетимни бегенип, баш пармагъыны юкъары чевирип корьсетти:
— Машшалла, Джевдет ака!
23

Карамат, Карамат! Козьлериме бакъмагъан олсанъ, мешребенинъ ракъысыны ичер, юрегиме теселли берир эдим. Ичиртмединъ. Юрегимни кедер басты. Бу не? Куньджюликми? Куньджюлик олса, Ираданы кимден куньлейим? Вахид Турсуновданмы? О менимнен мусафирликте... Кельгенинден бери агъызындан эки сёз чыкъмады. Шимди къып-къырмызы саргъуш. Иче Бере… О да яныкълы. Дуйдырмакъ истемей. Мен Бойле тюшюнеяткъанда Мансуров еринден турды. Турсуновнынъ янына отурды. Экиси хорезм тюркюси сейлемеге тутундылар. Тутундылар дегендже, токътадылар... Сёзлерини унуткъанлар. Сонъ енъиден башладылар. Тюркю — озьбек тюркюси, азачыкъ азербайджан аэнки бар? Кандыба? О индемей вира иче. Христофор ялварып бакъты, токътатмакъ истеди. Хайыр этмеди.
— Сен токъунма! Мен кейфленем!— деди о. 
Андрей Захарович кимерде элини сандыкънынъ артына тыкъып йибере, шише чекип чыкъара. Сандыкъ артында къач шише даа бар? Алмазов биле. Не къадар ракъы ичильди? Кимсе бильмей. Оданынъ ичинде мавы ренкли сигар тютюни ве арды кесильмез адам давушы укюмран. Ракъы эр кеснинъ тилини ачты. Эр кес озюнинъ кечмишинден туттырды. Ким-де — насыл кечмиш бар?
— …Бу вакъиа Саратов шеэринде олгъан эди,— деди Андрей Захарович. Роза иле илькиде насыл таныш олгъаныны ве докъуз яшындаки огълу Сашанынъ риязияттан не къадар истидатлы экенини бундан эвель айткъан эди. — Алчакъ, басыкъ эв... Ельдегирмен... Бойле дегенде хатирине не кельди, бильмем, козьлеринден яшлар акъып кетти,— Эй, Сызрань! Сызрань!
Мен бу адамнынъ эр бир сёзюни дикъкъатнен динълемеге, эр бир арекетине козь этмеге алыштым. Кузь кечти, къыш кельди, мен эп бу ири кемикли, чиркин черели, темиз ве ачыкъ юрекли адамнынъ янашасында булундым. Онынъ ич бир сефер бир шейге шикяетленгенини корьмедим. Амма шимди елькесинден асретлик баскъангъа бенъзеди.
— ...Чевре-четинде Идиль айланып-уйрюлип акъа. Сызрань — меним догъмуш шеэрим.
Сенелер кечип кетерлер. Бир кунь Алмазовнен корюшмем олур. Къадын ве балларнен берабер поездда Москвагъа кеткенде... Куйбышевнинъ о якъларында, демир ёл станциясында вагонгъа, къашлары ап-акъ, козьлери сёнюк, янакъларынынъ этлери салпырагъан, бурунынынъ тёпеси къызаргъан киши кирер. Меним къадыным — амма къадыным ким олур?— бу кишининъ козьлерине бакъып. «Эй-ва! О бизни танымай», деп тааджипленир. Къарт киши бизге тикленип бакъар, кулюмсирер. О вакъытта биз, Сызранына кетеяткъан Алмазовнен къучакълашырмыз.
 «Э! Джевдет! Бу сенсинъми? Мен эвге кельген сонъ догъмушларымны бир азбаргъа топладым. Эпимиз енъи эвлер къурдыкъ...» деп икяе этип башлар о,— «мен эски зенаатны быракътым. Электрик станциясы башлыгъы олдым. Иште, ишлер бойле, къардаш! Ля¬кин къартайдым...»
Поезд Сызраньгъа якъынлар. Андрей Захарович пенджереге ишарет этип: «А! Идиль! Идильни таныйсынъмы?— деп сорар. — Танымайсынъ? Э? Эбет, бизим Идиль танылмаз олды.»
Мен тааджипленирим: такъдир худжур шей экен, дерим. Алмазов яш ве кучьлю экенде Тянь-Шаньда, Днепрде, Бадахшанда яшады, къартлыгъында догъмуш топрагъына къайтып кельген.
Манъа Сызраньны икяе эткенинъиз хатиринъиздеми, Андрей Захарович?— дерим мен онъа. — Айланма каналнынъ битюви мунасебетинен эвинъизде олгъан зияфет... эсинъиздеми?
— Менми?— дер Андрей Захарович, айретленип,— токъта... Чар-Чакъта ойле шей олгъанмы эди? Гидростанциялар каскадыны къурып битиргенимиз акъылымда. Ондан сонъ Карим... алидженап Карим эсимде. Христофор да эсимде.
Бельки Алмазов зияфет акъшамыны да унутыр... Мен унутмам.
Каримни къыдырып таптым. Софада кимнидир беклей эди.
— Карамат къайда?
— Кетти.
— Келеджекми?
— Келеджек.
— Манъа бир эйлик яп, Карим? Лякин, кимсе бильмесин.
— Айт! Насыл эйлик!— Элини омузымнынъ устюне къойды.
— Гизлиден... ёлгъа чыкъ! Ираданынъ къапусыны къакъ! Онынъ эвинде нелер олаята, эписини биль! Ябаний адам олмаса, Ирададан явашчыкътан: «Джевдет кельмек истей. Мумкюнми?» деп сора. Джевабыны келип манъа айт! Риджа этем, Карим!
— Тек шумы?— Карим аджыныкълы чырай ясады» — мен белледим...
— Бунынъ озю дюньяда эр шейден муим.
— Гузелъ. Беш дакъикъадан эр шейни билирсинъ. 
Мен ичери кирдим. Николай ортада матрос оюны ойнамакъта эди. О, асыл да, гузель ойнай тургъан. Шимди де ойле... Ондан сонъ Мансуров, Екатерина Ва¬сильевна, Турсунов — учеви озьбекче ойнадылар. Турсуновнынъ аякъ устюнде турмагъа меджалы ёкъ. Эллерини сагъгъа-солгъа къыйыштырды, аякълары уджунда юрди. Сонъ сюрюнди, йыкъылаязды. Екате¬рина Васильевна шакъылдап кульди. Мансуров Николайгъа ишмар этти — экиси Турсуновны къомшу одагъа алып чыкъты, кровать устюне яткъыздылар. Ека¬терина Васильевна ойнамакъта девам этти. Юрюште агъыр корюнген толуджа мучели бу къадын оюнда олдыкъча енгиль эди. Учты, ялдады... эр алда, дюльбер къадын. Онынъ аякъларынынъ арекетинде, белининъ майышувында, эллерининъ къыбырдавында — бильмем даа нелеринде, севдириджи, бегендириджи, озюне чекиджи джазибелер бар эди. Дюльбер йыртыджы... Череси къызарды, сачлары дагъылып, козьлери устюне тюшти, о туфлилернинъ окчелерини ерге къаттыджа урып, ойнай берди. Дюльбер къадынлар ойнамагъа севелер. Чюнки оларда сейирджи ичюн бакъмагъа ве корьмеге шей ола.
Ёрулды, талды... Энди гъалиба токътайджакъ деп беклеп турдыкъ, амма Екатерина Васильевна тосат-тосат даа кучьлю чевирильди. Ниает, эллерини четке ачып, Токътабаевнинъ огюнде къадалып турды:
— Сиз, экскаваторджыларнынъ бабасы... ничюн ойнамайсынъыз?— Екатерина Васильевна оны чекип, ортагъа чыкъарды. Буны корип, Бассараба да къалкъты. Экиси ойнадылар. Бу зевкълы левха эди... Токътабаев ве Бассарабанынъ аякълары, резинадан ясалгъан киби, къыйышмакъта, букленмекте эдилер.
Тышарыда къапу ачылып-япылды. Мен, Карим кельди белледим.
— Ким бар анда?— деп къычырды Розалия Ни¬колаевна.
Къапу бетке бакътым, коридорда... Архипка турмакъта эди. Оюн токътады. Эр кес сусты, мусафирге элесленип бакъты.
— Беклемеген эдинъизми?— деди Архипка, адамларнынъ козьлериндеки айретни эслеп. Артына айланып, коридор бетте, кимгедир: — Кир!— деп къычырды. Босагьа устюнде Рахиль корюнди. —Таныш олунъыз!— Шай дегенде, сандыкъ устюнде отургъан Христофорны корип, шашмалады. Христофор акъырындан еринден турып, Архипкагъа догъру адымлады. Эвнинъ ичи чым-чырт кесильди. Кандыба еринден къыбырдамай, Архипкагъа бакъып отурды.
— Керекмей! Керекмей, Христ!— деп къычырды Рахиль. — Ялварам санъа!
— Сен къарышма!— деди Христофор. — Мен онъа токъунмайджагъым. Корюшмегенимиз не къадар вакъыт олды, Архипка?
Аркъасыны шкафкъа таяндырып тургъан Токътабаев яваштан Николай бетке джылышты. Мансуров буны сезе къалды, о да Токътабаевнинъ янына келип отурды. Николай, омузларыны къысып, кокюсини ичке чекти, еринден къыбырдамады.
— Не кельдинъ?— Екатерина Васильевна онъа дюльбер къашларыны сытты. — Джоюл мындан! Сен де!— деди о, Рахильге чевирилип,— Меним эвимде ишинъиз ёкъ.
Архипка, тильки киби, кевдесини учь буклеп, негедир тедарикленди.
— Сакъын, элинъни котерейим деме!— Рахиль Архипканы уйтеп, коридоргъа чыкъарды,— манъа сёз бердинъ.
Архипканынъ эллери ве аякълары къалтырамакъта эди.
— Сен... дюньяда энъ былашыкъ, энъ алчакъ адамсынъ,— деди онъа Николай. Лякин бунынънен кифаетленмеди, бош ракъы шишесини илиндирип алды, Архипкагъа атаджакъта, Мансуров ве Токътабаев шишени чекип алдылар:
— Керекмей, Николай!— деди Розалия Николаев¬на. — Мусафирликте ...биревнинъ эвинде, аиптыр...— О, башымызгъа беля чыкъармасын деп, теляш толу козьлеринен Архипкагъа тикленип-тикленип бакъа берди.
Архипка, ниает, букленип тургъан кевдесини догърултты, сонъ кулюмсиреди. Озюнинъ бойле къабул этиледжегини бильген... азырланып кельген.
— Кельгенсинъ... баре, дюрюс отур!— деди Хри¬стофор ве козюнден ашагъы тайгъан къара пачавраны чекип тюзетти. — Буюр!
— Менми?— о элини Христофоргъа узатты, гъалиба, онынъ иле селямлашмакъ истеди. Христофор, абайламагъан олып, курсюни корьсетти: — Отур! — деди онъа. Мусафирни столгъа, эвнинъ саиби дегиль де, Христофор давет этюви кергинликни йымшатты.
— Шорбаджы къайда?— деп сорады Христофор,— ракъы къойынъыз!
Андрей Захарович, къалайгъа ракъы къойып, Архипкагъа узатты.
— Не кельдинъ?— деди Николай,— мында санъа не бар?
— Сенинъ эвинъе кельмедим. Бу адам...— о башыны Алмазов тарафкъа сильтеди,— меним устазым. Онъа кельдим. Сен мында кимсинъ?
— Иш онда дегиль. Не вакъыт чыкътынъ?
— Эки кунь эвельси... Сиз кучьлю кишилер экенсинъиз, умют этмеген эдим,— деди Архипка, сонъ къалайны алып, бир нефестен ичип йиберди. — Мен эвлендим.
— Ишиттик...
— Буюклернен ичмек мумкюнми?— деп сорады менден Архипка ве озю джевап берди: — Мумкюн де¬гиль. Не къадар ачыкъ козь кишилер... Сёзлериме не къадар джиддий эмиет берелер, коресинъми Рахиль?
— Керчектен де...— Екатерина Васильевна бунъа разы олды,— эпинъиз онынъ козьлери ичине бакъып къалдынъыз, не къадар муим зат!!! Турынъыз, ойнайыкъ!
Турмагъа — турдыкъ, амма кимсе ойнап оламады. Истек бар эди, такъат ёкъ... Христофор ве Николай пенджеренинъ янашасында отурдылар. Мансуров ве Токътабаев оларнынъ янына кельдилер. Къадынлар Алмазов, Бассараба ве Атакъуловнен къалайларыны токъуштырып ичтилер. Стол башында ялынъыз Ар¬хипка ве Рахиль къалдылар. Бунъа не дейлер? Келеяткъанда чокъ шейлерни беклеген... лякин озюне бойле фаркъсыз муамеле косьтерилир деп, тюшюнмеген эди. Архипка еринден турды, дудакъларыны худжур-худжур бурюштирип, насылдыр тюркю айтып башлады. Тюркюни айткъаныны ильки ишитювим. Батакълыкъ ялыларда туз чыкъарыджы адамлар акъкъында ...Биз эпимиз сустыкъ, динъледик. Архипкагъа кедер этмедик. Биткендже айтты, сонъ къайтып, ерине — Рахильнинъ янына отурды. Рахиль онынъ къулагъына бир шейлер айтып, бир шейлер ялварды. Оларнынъ тарафына кимсе бакъмады.
Андрей Захарович мешребелерге ракъы къойды, озюнинъкини котерди.
— Плотинанынъ тез битмеси ичюн...— деди о ве башкъаларны беклемей, иче къойды,— Базы экскаваторджылар, айланма каналдан сонъ къайда чалышаджакъларыны къасевет этелер. Иш етишир... эр кеске етишир.
Стол башындаки кишилер, бир-бирлерини сагъыр беллепми, озьлерининъ акъикъатен саргъуш экенлерини билипми, юксек давушнен лакъырды этмектелер. Эвнинъ ичи зий-чув. Рахиль ве Архипка эп стол башында отурмакъталар. Бир талай вакъыт кечкен сонъ стол устюне тарс этип, къатты къол тюшти, савут-саба авада ойнады.
— Яваш ол! Буллюр къаделерни парларсынъ!— деди Христофор.
Биз кулюштик. Алюмин чанакълар ве тенеке къалайлар, ойнакълап алгъан сонъ, Архипка еринден къалкъты, кимсеге бакъмай, къапугъа догърулды. Босагъа огюнде токъталып, Кандыба бетке чевирильди.
— Санъа... сенинъ иле лакъырды этмеге кельген эдим,— деди о,— мунасип олмады. Бу кишиге — о Андрей Захаровични корьсетти,— бу кишиге урьмет эткеним ичюн... Онынъ эвинде шамата чыкъармайым деп, вазгечтим. Сонъундан...— юмругъыны сыкъып, корьсетти.
— Архипка! Дели олма!— Рахиль онынъ омузларындан къучаклап, тышары чеккеледи.
— Бу эвде истемесенъ, тышарыгъа чыкъайыкъ!— Деди Николай, огюндеки курсюни тепти, атылып кетип Архипканынъ тизине урунды. Архипка аман пычагъыны чыкъарды, лякин Токътабаев элине япышты... Ман¬суров Архипканы уйтеклеп, тышары алып чыкъты, Сонъ Архипканынъ давушы ишитильмеди. Карим ымпыс-тымпыс кирип кельди. Онынъ артындан Мансуров пейда олды.
— Кетти...— деди Мансуров. — Алла   белясыны берсин!— Каримни тутып, къучакълады,— сен алтын адамсынъ!— деди онъа,— алла санъа гузель къадын къысмет этсин. Докъуз баланъыз олсун, Анъладынъмы, Карим? Едиси огълан, экиси къыз!
— Итираз ёкъ...— деди Карим,— тек айлыгъымны эки къат арттырынъыз.
— Ягъма ёкъ,— Мансуров ишарет пармагъыны котерди,— сен яхшы машинистсинъми... айт!
— Эбет! Эки айдан бери...
Карим онынъ эллеринден зорнен къуртулып, меним яныма кельди.
— Тез мындан ачыл,— деди къулагъыма,— Ирада сени беклей. Эвинде Карамат... башкъа кимсе ёкъ.
—Я сен?
— Мен... бильмейим. Бельки... Мени кимсе чагъырмады. Итимал, ойле керектир. Ондан да башкъа, мын¬дан экимиз бирден гъаип олсак, Андрей Захарович дарылыр. Ёкъ, сен озюнъ бар.
Мен Каримнинъ аягъына бастым: «яваш ол!»
Юрегимни эеджан басты. Сабырым тюкенди. Отурып оламадым. Этрафымдаки таныш черелерге козь этем, таныш сеслерни динълейим, бир шей анъламайым.
Яваштан коридоргъа чыкътым. Кимсе ёкъ… Аралыкъ къапудан тышары сыптырылдым. Юрегим чапалана башлады. Ёлда бир къач адым аттым дегенде, адам инъильтиси ишиттим. Токътап, динълендим. Кимдир, къаба давушнен сёгюнди.
«Мен оларнен исаплашырым... эписинен исаплашырым». Кене меджалсыз адам сеси. Эвнинъ артына айландым: Архипка... аркъасыны диваргъа таягъан, сёгюне бермекте эди.
— Ма, бетинъни сюрт!— дедим онъа, явлугъымны узатып,— бетинъ-козюнъ киреч.
О элимни кери уйтеди, явлукъны алмады.
— Ин-теллигент!— деди манъа, йиренч чере иле,— озюнъининъ бурунынънынъ астыны силь!
Бу ерде турмагъа алым ёкъ эди, ёлнынъ дигер тарафына кечтим, озюмнинъ кябеме догъру адымладым. Бу къапуны къакъув ерине, етмиш километр ёл чапып кельмек енгиль эди. Ёкъса, эвеля бараккъа кирип, озюмни бир низамгъа чекейимми экен? Устюмде брезент быджакъ, къатранлы штан... лякин ёкъ Ирадагъа шимди бу дакъикъада кирмек керек. Эркек ке¬ри къайтса, яхшы олып чыкъмаз. Къапуны къакъаджакъ олып, элимни котердим, къапу озю ачылды. Карамат...
— Буюрынъыз, Джевдет!
Кучюк коридорчыкъкъа кирдим. Диварлары сют киби беяз, киречнен акълангъанлар. Полы къою къырмызы ренкте боялы, ешиль ёлакълы тар килим тёшельген.
Караматнынъ омузлары устюнде тери пальто. Ираданынъ пальтосы. Демек, Карамат мени чагъырып алып кельмек, яхут ёлгъа чыкъып, мени беклемек ичюн чыкъаята эди.
— Кечинъиз,— Карамат ичеридеки оданынъ къапусыны ачты,— къоркъманъыз! Мында адамны тишлемейлер!
Буюкче ода. Ёлгъа чыкъкъан эки пенджереде узун перделер. Полгъа кийиз тёшельген. Арт диварда ди¬ван, ортада дёрт коше стол устюнде беяз ортю, къаршыда къомшу одагъа кирильген къапу.
Карамат сагъ омузыны ашагъы эгильтти, мучесини азачыкъ силькитип, устюндеки тери пальтоны диваннынъ устюне тюшюрген сонъ козьлеринен ишарет этип, экинджи къапуны корьсетти.
— Буны озюнъиз ачынъыз!— деди къыз, кулюмсиреп,— мен аякъчы дегилим!
— Манъа къылынсанъыз!..— дедим мен Караматкъа,— гизли... тылсымлы одалар ичинде юрсетесинъиз. Ичлеринде кимсе ёкъ.
— Къыдырмагъа бильмек керексинъиз!— деди Ка¬рамат.
Къапуны ачтым... ачтым ве айретте къалдым. Думанлы ве къарлы дагълар арасында, батакълы сокъакълар четинде бойле зийнкетли ода? Аркъасыны пенджереге чевирип, тирсеклерини чичек савутына таяндырып, Ирада бир озю турмакъта. Мени корьген сонъ кулюмсиреди ве череси къызарды. «Къыз мени, акъикъатен севсе, шимди багърыма атылыр, мени къучакълар! Юзюмнинъ бирде-бир еринден опер» деп тюшюндим. Ничюн бойле тюшюндим? Бунынъ ичюн насыл эсас бар эди? Бильмейим. Амма Ирада еринден къыбырдамады. Пенджеренинъ огюнде къалды. Мен босагъа устюнде токъталдым. Ичери кирмеге сакъынып, бакъып турдым. Тамагъымны недир сыкъты... лакъырды эталмадым.
Кельдинъизми, Джевдет?— Ильки сёзлерни сёйлемек онъа да къолай дегиль эди. — Сиз меним эвимни корьмек истеген эдинъиз, хатиринъиздеми?
Бу не вакъыт олгъан шей? Хатиримде ёкъ!
«Ирада! Ирада!» — къызнынъ адыны эки кере текрарладым. Айтмагъа башкъа шей тапалмадым. Сагъ элим иле сачларыны къучакъладым, янагъы-янагъыма, дудакълары-дудакъларыма токъунгъан сонъ гъуруры, инатлыгъы утанчакълыгъы — эписи ирип битип кетти, О, меним сол элимнинъ ичинде къысылып къалгъан сагъ элини яваштан бошап, бойнума сарылды.
Бу сукюнет ичинде... бир-биримизнен лакъырды эталмай, къыбырдамай, хайли вакъыт сусып турдыкъ. Сонъ Ирада элини тез-тез чекип алды, аркъасында сакълады. Элини текрар туттым, дудакъларыма кетирдим. Дудакъларым алевленип кеттилер. Сонъра бу эльни кокюсиме бастюм. Экимиз чокъ вакъыт даа индемей турдыкъ — юрегимнинъ тепиндисини экимиз динъледик. Ниает, Ирада элимни элине алды, кокюсине сыкъаджакъ олдымы, бильмейим... устюне къор тюшкен киби, бирден элимни чекип ташлады. Мен гизлиден кулюмсиредим. Ирада кене къызарды.
— Сизни чокъ къыдырдым,— деди къыз. Эльбетте, бир шейлер этип, лакъырдыны башламакъ керек эди. — Митинг биткен сонъ гъаип эттим. Карамат!— деп къычырды о, къомшу одагъа. Карамат кирди,— бараккъа къач кере барып кельдинъ?
— Ялынъыз бараккъамы? Туя-Бугъаз? Албу исе Андрей Захаровичде отура экен. Озю де кимнен?— Карамат козюни къыпып алды,— Екатерина Васильевнанен!
— Кене Екатерина Васильевнамы?— Ираданынъ давушында бу сефер джан агърысы сезильмеди,— алла белясыны берсин онынъ, лякин бугунь байрам, Джев¬дет! Опькелениледжек кунь дегиль.
— Зияфетте Карамат да бар эди,— дедим мен.— Ничюн бир шей айтмады?
— Себеби бар. — Карамат ялкъ этип Ираданынъ козьлерине бакъты. Айтайыммы?
— Айт!
— Мен зияфетте олдым, амма зияфет ичюн бармадым. Сизни къыдырып бардым. Вазифем — сизни хырсызлап мында алып кельмек эди. Амма къолайсыз шараитке тюштим. Каримни корьген сонъ, чыкъып кеталмадым. Онынънен берабер чыкъсам, мында кетирмек керек. Бу да мумкюн дегиль. Манъа берильген эмир айдын-ачыкъ эди: бу эвге Джевдет кетирильмек керек. Башкъа ич кимсе! Сонъ — Турсунов. О да янынъызда отура эди... Ираданынъ адыны ишитсе, иш бозыладжакъ. Агъызына не ракъы, не де емек, бир шей алмайджакъ. Даима динъленип отураджакъ.
Карамат бир шейлер даа айтты, мен анъламадым. Зеиним Ираданынъ козьлеринен мешгъуль эди. О бу¬гунь чокъ гузель. Не сёйлесе, не япса, хошнутлыкъ вё севинч, зевкъ, дюльберлик сачылмакъта.
Кене сёзсиз, арекетсиз отурдыкъ. Сонъ, не мунасебетнен бильмем, Бассараба акъкъында лакъырды этип алдыкъ, мен Архипканен олгъан вакъианы икяе эт¬тим. Сонъ Ирада менден афу истеп, кухнягъа чыкъты. Эбет, афу истеп... Ирада менимнен олгъан муамелесинде пек мукъайт эди.
Янымда кене Карамат пейда олды.
— Джевдет,— деди о. Караматны анъламакъ къо¬лай дегиль. Кимерде Джевдет ака дей, кимерде Джев-дет...— Сизге бир шей айтайыммы? Озюнъизнинъ инженеринъизнен ишинъизни тез-тез битиринъиз! Ёкъса, меселе лейлек иле турна масалына бенъзеп башлады. Хатиринъиздеми? Де лейлек турнагъа, де турна лейлекке нишанланмакъ истей. Сиз Ираданы севесинъиз мен билем! Не къызардынъыз?
— Севем, Карамат. Пек севем. Озюне де айтынъыз.
— Менми? Ирада буны биле. Лякин озюнъиз ай¬тынъыз! Эм ачыкъ айтынъыз! Мен бу назик ишлерден анъламайым. Биз мында Каримни де чагъырдыкъ, кельмеге истемеди. Кедер этерим деп къоркъты. Не беллейсинъиз? Кельген олса, сизге кедер этерми эди?
— Оны Ирададан сорамакъ керек,— дедим мен. Карамат мени анълады.
— Сиз пек ярамазсынъыз, Джевдет,— деди о, кульди, сонъ кухнягъа чыкъып кетти.
Мен озь башымда къалдым. Шукурь, эр шей озь ерини тапты. Такъдирим чезильди. Чезильдими аджеба? 
Полдаки килим устюне ятып юварланаджагъым кельди.
Къомшу ода ичинден савут-саба сеслери ишитильди. Сонъ Ирада корюнди.
— Мен бугунь сизни озь эвимде къыйметли мусафир этмек истейим,— деди о, тутулып ве къызарып. Бу ибарени эвельден эзберлеп къойгъан олса керек.
— Тешеккюр!— дедим мен ве бундан сонъ не дейджегимни бильмей, туюльдим. Амма козьлерим, гъалиба, сёйлемек истеген шейлеримнинъ эписини ифа эттилер. Ирада хош чере ве гонъюльнен кулюмсиредли. Карамат бизни бу вазиеттен къуртарды. Белине буюк ягъбез багълагъан, ичери йылдырым сурьатынен кирди, манъа ве Ирадагъа тикленип бакъты:
— Кедер этмедимми?— деп сорады. Ирада индемеди. — Озьбек емеклери пиширдик, лякин насыл олып чыкътылар, бильмеймиз. Куле-куле олеяздыкъ. Стол донатмакъны да бильмеймиз. Не мен, не Ирада.
Карамат шай деген сонъ, эпимиз кухнягъа кеттик. Мен чучвара тарелкаларыны бирер-бирер кетирип стол устюне къойдым, къалгъанларыны Ирада ве Карамат ташыдылар.
Ашны пишире бергенлер. Къоймагъа ер ёкъ. Балабан столнынъ устюнде ер къалмагъан сонъ, янашадаки орьнекли сандыкънынъ устюне де толды. Лякин, бу — башлангъыч. Ярысындан зиядеси кухняда.
— Афу этинъиз, Джевдет!— деди Ирада. — Джемиетимиз пек буюк дегиль. Беклемеге башкъа кишимиз ёкъ. Бу якъкъа отурынъыз.
Корьсетильген ерге отурдым. Яныма Ирада отурды. Къаршымызда Карамат ерлешти.
— Экинъизни де корип отурмакъ истейим,— деди Карамат. — Буюрынъыз, Джевдет ака! Сыкъылманъыз! Озь эвинъиздеки киби ашанъыз! Эбет, эбет! Озь эвинъиздеки киби...— деп текрарлады ве козюни къыпты. Ирада буны сезмеген киби олды. Индемеди.
Сонъ Карамат манти кетирди... Олар манъа къарардан зияде буюк корюндилер. Буларны насыл этип ашамалы? Вилканен агъызыма кетирейим де, тишлеп алайым десем, ичиндеки ягълы суву ве къыймасы стол устюне тюшеджек, ортюни былаштыраджакъ. Бутюнлей ашасам? Бу мумкюн дегиль. Эллеримнен ашасам? Озь эвинъдеки киби... деди Карамат. Мен эвде чиберекни эллеримнен ашай эдим... Амма мантии? Караматкъа бир козь эттим. Вилканен санчып алды, тарелкасынынъ четине къойды, сонъ пычакънен кескелеп, текрар вилканен агъызына ёлландырды. Бу меним япып оладжакъ шейим дегиль.
— Афу этинъиз, Ирада!— дедим мен, вилканы четке чекип,— бойле хызметте техника кучьсиз. Эльнен иш корьмек мумкюнми?
Карамат озюни туталмады, шыркъ-шыркъ этип кульди. Ирада исе башыны эгильтти, юзюни стол ар-тына гизледи. Омузларынынъ кучьлю ве сыкъ-сыкъ силькине бергенлерини корьгенде, онынъ да сыкъылып къалгъаныны сездим.
— Риджа этем...— деди Карамат, козьлериндеки яшларны сильмекте олып,— бу, керчектен де, джеэннем азабы.
— Ойле деме, Карамат!— Ирада итираз этти,— кулерлер. Медениетсизлик дерлер. Бунъа акъылынъ етмейми?
— Къашыкъ яхут вилканен ашалмасы мумкюн шейни къолнен алмакъ, эльбетте, келишкен шей дегиль,— деди Карамат. — Бу медениетсизлик. Амма манти, вилканен ашамакъ мумкюн дегиль экен, ничюн эльнен ашалмасын?— кене шакъ-шакъ кульди.
Эки манти ашадым... Бунынъ озю кяфи эди, Ка¬рамат огюме даа да къойды. Мени, стол устюндеки емеклернинъ эписинден ашап бакъмагъа меджбур этти.
Бу ишнен мешгъуль экеним, къапу ачылды, Сабира хала кирди. Менимнен селямлашты, Ирада ве Ка-раматкъа бакъып, гизлиден кулюмсиреди, емеклерни бир козьден кечирген сонъ къапугъа догърулды. Емеклерден мемнун къалдымы-ёкъмы, къызлар анълап оламадылар.
— Кельгенинъиз пек яхшы олды, хала!— деди Ка¬рамат,— мен энди мусафир ола билем. Озь эвинъде тарелка ташы, мында тарелка ташы... мен сизге нем?
— Мен сени тарелка ташымагъа меджбур эттимми?— Ирада иддетленди,— сени анъламакъ мумкюн дегиль. Ювурып келип, къыйма чекесинъ, къартоп догърайсынъ, сонъ шикяетленесинъ!
Сабира хала къызларнынъ давасыны динълеп отурмады; оны чокъ ишиткен... ашханадан кетирген салкъын урюк къошафынен бизни сыйлады. Ондан сонъ татлынен чай ичтик. Плотина не ерде оладжагъы хусусында Ирада иле бираз давалашып алдыкъ. Бойле не къадар даа отурыр эдик, бильмейим. Кимдир къапуны къакъты. Бир дакъикъадан сонъ Сабира хала кирди.
— Сени чагъыралар, къызым!
— Меними? Байрам куню..? Тааджипли шей!— еринден турды,— ким?
— Яхшы танымайым. Гидромониторгъа бенъзей. 
Ирада коридоргъа чыкъты. Эки-учь дакъикъа кечкен сонъ, къайтып кельди.
— Техникий болюк кишиси,— деди о, Сабира халагъа. — Анна Яковлевна йиберген. — Кыз меним козьлериме къасеветли-къасеветли бакъты,— не япаджакъмыз? Къолайсыз олып чыкъаджакъ... лякин кетмесем, олмайджакъ. Мени афу этинъиз, Джевдет! Барып бакъып келейим. Сиз отурынъыз!
— Ёкъ, мен кетем!— дедим мен ве къалкътым, къапугъа догърулдым,— кеч олды!
— Ёкъ, ёкъ!— деди Ирада,— ич бир якъкъа кетмейджексинъиз! Карамат, къайдасынъ? Меним артымдан къапуны килитле, кимсе тышары чыкъмасын. Анъладынъмы?
— Баш устюнде!— о сол элининъ дёрт пармагъыны самайларына таяды. — Мен сагъ экеним, бу къальанынъ ичинден тышары кимсе чыкъалмаз.
Ирада кулип-сиярып къалды. О тери пальтосыны кийди, манъа элини енгильден саллады, чыкъып кетти.
— Екатерина Васильевна сизни насыл къабул этти?— деп сорады менден Сабира хала.
— Яхшы,— дедим мен.
— Яхшы къабул эткенини билем. Не лакъырды эттинъиз?
— Муим лакъырды олмады.
— Олмады?— Сабира халанынъ къашлары туюмчикленди,— анда, Ташкентте де муим лакъырды олмагъанмы эди?
Мен бу суаллерни бегенмедим.
— Билесинъизми, Сабира хала,— дедим онъа, ачувланып,— Екатерина Васильевна акъкъында бильген ве ишиткен шейлеримнинъ эписини Караматнынъ янында айтайым, риджа этем, бир даа менден бу хусуста ич бир шей сораманъыз! Тунъульдим... Мен онынънен вокзалда корюштим, мени озю къычырып токътатты...— эписини олгъаны киби икяе эттим, ич бир шей гизлемедим. Сёйлеп битирген сонъ, Сабира хала ве Карамат манъа худжур-худжур бакътылар... оларда меним акъкъымда фена фикир асыл олгъангъа бенъзеди.
Сабира хала юкъу баскъан козьлерини уфкъалай берип:
— Ирада буны бильсе, пек кедерленир,— деди манъа,— о сенинъ бу къадыннен ишинъ бойле чыбалыкъ экенини бильмей.
— Насыл ишим? Неси чыбалыкъ?— деп джекирдим мен,— не демек истейсинъиз?
— Сен къызышма...— деди Сабира хала,— аранъызда бир шей олгъан олса, догърусыны айт! Къызны чекиштирме!
— Ачынъыз къапуны, Карамат!— дедим мен. Къыз яваштан еринден турды, меним пешимден кори¬доргъа чыкъты. — Мен мында ахрет суалине джевап бермек ичюн кельмедим.
«Къальадан чыкъмакъ...» къыйын олмады, Бараккъа кетеяткъанда Краснянскаянынъ кабинети пенджересинден бакътым, ичериси къаранлыкъ — кимсе ёкъ эди. Сонъ Анна Яковлевнанынъ эвине кеттим, мында да пенджерелер къаранлыкъ, чым-чырт эди.
...Ирада бу маальде къайда ола биле?
24
Саба кеч уяндым. Пол устюнде кунеш шавлелери орьнеклер ясагъанлар. Эвни шенълендиргенлер. Турдым... бираз керильдим-созулдым, вуджудымда тюкенмез къувет ис эттим. Къуруджылыкънынъ биринджи девири битти. Экинджиси башламакъта... Сонъ фикирлерим кечмиш омюр этрафында айлана башладылар. Кечмиш омюр хусусында яткъан еринъде тюшюнмек онъайтлы. Текрар койка устюне узандым.
Комсомол Меркезий Комитети секретарынынъ ка¬бинети хатириме кельди. Анда шимди де ойле къалабалыкъ экенми? Исраил Артыков дефтерине меним фамилиямны язып къойгъан эди. О дефтер энди толгъанмы экен? Артыкъов бойле этип, эр кунь кишилерни иншаатларгъа ёллай, кишилер кельген сонъ, бир афта ичинде агъа-къардаш олып къалалар.
Эр кес бойле. Архипка ве онъа бенъзегенлер? Ёкъ. Беш-алты адамнынъ эсамеси окъулмай. Киши эвеля озь такъдири хусусында тюшюнмек керек. Архипка... Мушукъ бизим аилеге не япа биледжек?
Сабира хала иле олгъан лакъырдымыз шимди хатириме кельди. Хала манъа ничюн саташа бере, бильмейим. Ираданен мунасебетни янъы тюзеттим дегенде кельди, бозды-ташлады. Мен билем, хала мени бегенмей. Ираданен корюшкенимни истемей. Ничюн? Мен къызгъа акъран дегилим, Сабира халанынъ фикириндже, Ираданынъ акъраны Турсунов. Эбет! Сабира хала озь Ирадасынынъ бахтлы олгъаныны истей. Онынъ ичюн къызны даима менден муафаза этип кельмекте. Амма дюньяда севги деген шей бар. Сабира хала буны унута. Унутамы аджеба? Бельки асыл да бильмейдир?
Мен Ирадагъа нишанлангъан, буны эр кес бильген сонъ, къыскъасы, оладжакъ шей олгъан сонъ, сиз, Сабира хала, менимнен не къадар назлы ве незакетли олып кеткен эдинъиз, эсинъиздеми? «Ирада сизсиз, сиз де Ирадасыз яшап оламайджакъсынъыз...» деген эдинъиз. Ираданынъ хатири ичюн манъа, Ирададан яхшы муамеле корьсете эдинъиз. Ираданынъ хатири ичюн бизим эвимизни, бизим экимизни ве, биринджи невбетте, балаларымызны тербие этювни озь узеринъизге алдынъыз! Мен Волго-Донда Цымля плотинасы къургъанда, Ирада отпуск вакъытында манъа кель¬ген: балалар эвде, Сабира халасынен берабер къалдылар, деген эди.
Языкъ ки, киши, сонъундан башына не келеджегини бильмей. Бильген олсам, Сабира халагъа ачувланмаз эдим.
Гедженинъ бей вакътында хала манъа о суаллерни берген сонъ, мен онынъ, эльбетте, Ираданы манъа къаршы силяландыраджагъына, мени онъа баштакъ киши деп такъдим этеджегине инандым. Шимди баракта юкъудан уянгъан сонъ, бойле тюшюндим. Лякин Сабира хала чокъ яшагъан, чокъ корьген къадын. Ирада? Гедже оны къайда, ничюн чагъырдылар? Барып да, башкъа участкагъа авуштырсалар? Чюнки шимди бутюн смена инженерлерине енъи участкалар бериледжек. Ярын плотина къуруджылыгъы башлай. Барып да, мен Ираданынъ участкасына тюшмесем?...
Мумкюн дегиль. Ирада мени севе. Тюневин мен онынъ эвине киргенде, чересинде не къадар дюльбер гъурур ве севинч сезильди... Бельки мен Ирада хусусындаки фикиримде янълышадырым? Бельки о да башкъа къызлар кибидир?! Не олса-олсун, мен онынъ ичюн атешке ве сувгъа кирмеге азырым. Ничюн? Не олгъан о къадар? Ирада дюньяда екяне къызмы? Буны айтып анълатмакъ мумкюн дегиль. Ираданы башкъа ерге авуштырсалар, мен де авушырым. О къайда олса, мен де анда олурым. Мен оны... онынъ гузель козьлерини, индже, сыныкъ къашларыны, енгиль ве кескин арекетлерини эр кунь корип, онынъ йымшакъ сесини ишитип турмакъ истейим. Кимселерге бенъземез Ирада даима козюмнинъ огюнде олмакъ керек.
...Атта шимди, арадан чокъ сенелер кечкен сонъ... стол башында отурып, Ирада хусусында бу сатырларны язаяткъан вакъытымда биле юрегимде онынъ ичюн кене саф ислер уянмакъталар. Ничюн? Онынъ дюльберлиги ве джазибели арекетлери ичюнми? Ёкъ! Иш тек онда дегиль. Иш, заныма къалса, онынъ юрегининъ лекесизлигинде... Лякин дюльберлигини де инкяр этмем. Дюльберлик — Ирада демек.
Мен Ираданы ич бир вакъыт Эльпиде иле къыяс эткеним ёкъ. Эгер о вакъытта... Батумда къальбимде чырпынгъан шей севги исап этильген олса, демек, севгининъ чешит сойлары ола экен. Демек, севги ич бир вакъыт текрарланмай экен. Эльпиде севгиненкунь-джюликнинъ арасындаки сынъырны бильмей эди. Мен онынънен бир афта булундым. Бу вакъыт ичинде о, мени бинъ дефа куньледи, мени севгени ичюн бинъ дефа емин этти. Бу — суньий дуйгъу дегиль, акъикъий, кучьлю, самимий ис эди. Бельки ойле бир вакъыт келир — о кельмеди, лякин, келе билир эди — мен Батумдан кетмез, къарт Дуранидининъ эвинде къалыр эдим. Мен шимди койка устюнде яткъаным алда, чытырман юзюм тереклеринен толу азбарны ве агъызында узун чубугъы, къапу огюнде тапчан устюнде отургъан къарт Дуранидининъ озюни тасавур этем. О даима башыны ашагъы эгильтип отура, даима юкъсырагъан киби корюне, лякин дикъкъатнен бакъылса, чубукъ тютегени сезиле, демек Дураниди юкъламай, бир шейлер хусусында тюшюне эди. Мен бу азбарда озюмни де яхшы тасавур этем. Асма юзюм тереклери тюбюнде топчан устюнде къарт, стол башында Эльпиде иле мен, сонъ Христофор — отурамыз... Буларнынъ эписи ола билир эди? Айса? Эльпиде мени бутюн омюри боюнджа куньлеп, опькелеп юрер эдими, аджеба? Шимди биле бу хусуста тюшюнгенде теляшкъа тюшем. Ёкъ, джаным. О бутюнлей башкъа киши олып кетер эди. Чюнки бир-биримизни севе Эдик. Мен севгининъ тылсымлы къудрети хусусында, сонъра севги озю саф экенлиги, козьге корюнир шей дегиллиги ве тек таса¬вур этильмеси мумкюнлиги — эписи озь-озьлюгинден келип чыкъа бильгени хусусында тюшюндим. Онынъ ичюн, севгиден марум кишилерге аджындым.
Екатерина Васильевна не къыдыра? Гъайып этильген яшлыгъынымы? Акъаретленген севгисиними? Ничюн бир адамдан дигер адамгъа чапкъыла бере? Юреги не къадар бош, озю не къадар первасыз, севги деп беллеген тюшюнджелери не къадар тез келип-кечиджи шейлер? Мансуров оны севе. Онынъ къальбиндеки ислери Екатерина Васильевнаны быракъмагъа меджбур эталмайлармы? Меджбур эталмасалар, демек, Екатери¬на Васильевна къоджасынынъ севгисинде бир шейлерни анълап оламай — онынъ ичюн озюни бойле тута.
Валянынъ Николайдан, Архипка хусусында алидженаплыкъ истеп кельгени хатриме тюшти... оны Ра¬хиль ёллагъан. Рахиль озю келе бильмей эдими? Ля¬кин Валя кельди. Чюнки Валя Николайны севе. Валя пек чокъ ичкиджилернинъ джемиетлеринде булунгъан, лякин Рахильден буюк фаркъы бар... Мен, Валя¬нынъ ничюн Рахильге бенъземегенини билем. Валя бир адамны севмесе, онынънен багъланмай. Рахиль севмеген адамларына олгъан мунасебетини кимседен гизлемей, атта макътанып юре. Рахиль эр бир эркекке теслим ола билиджи къыз. Зевкъланмагъа севе. Керчек, кимерде Архипкагъа пек ачувлы корюне, лякин ачувланув — юректен чыкъкъан ис дегиль. Рахиль ве Архипканынъ сербестлик хусусындаки тасавурлары пек худжур. Эгер Рахиль иле Архипка арасындаки муамеле керчектен де севги олса, Рахиль озь кечмишини чокътан унутыр ве шимдики «сербестлигини» чокътан быракъыр эди. Лякин, догърусыны айткъайда, кимерде «эркекнинъ эсарети алтында булунмагъа севе». Эгер истесе, перишан, енгиль къадынларгъа хас адетлерини чокътан ташлая билир эди. Истемей. Озю Екатерина Васильевнадан темиз ве алидженап.
Бир адам севги хатири ичюн феналыкъта булунса, оны афу этмек керек. Мен ойле тюшюнем. Екатерина Васильевнада севги ёкъ. Оны афу этмек мумкюн де¬гиль.
Аят акъкъында бойле саде, бойле аджеле музакере этмек бельки догъру дегильдир?! Бельки эр бир сев-гининъ озь инджеликлери бардыр?! Башкъа тюрлю севги... Караматнынъкине бенъзеген севги де ола. Айдын-ачыкъ ве эр кеске анълашылгъан саде севги. Карамат джанлы, аяттан хошнут, кенди ынтылувларында сонъ дередже къатты, адамгъа инаныджы къыз. О, буюк сабырнен, Каримни беклей. Карим онынъ ишитмек истеген сёзюни мытлакъа сёйледжек. Тезден... Карамат бунъа эмин. Карамат озюни, «Каримнинъ къарысы» деген фикирге азырлап къойды. Бу саде ве текаран бала арекетине бенъзеген фикирде, озюне махсус бир къараманлыкъ ве федакярлыкъ бар. Караматнынъ юрегинде дигер бир ис даа бар: Карим оны сев¬месе, онъа эвленмек истемесе, Карамат башкъасына къоджагъа чыкъмайджакъ. Кимсени севмейджек. Чюн¬ки, юреги ялынъыз Карим ичгон урмакъта.
Бизде бир киши... бир къадын даа бар. Онынъ шахсий аяты мени пек меракъландыра. Онынъ акъкъында чокъ тюшюндим. Кимерде бу къадын хусусында Ирада иле лакъырды этип бакъмагъа ымтылдым. Лякин мен лакъырдыгъа башлар-башламаз, Ирада чыкъ-чыкъ балабан киби, бирден къабугъына кирип сакълана. Анна Яковлевна Краснянская... о да севе. Вадим Семёновични севе. Буны исбат этип отурмакъ керекмей. Амма онынъ Вадим Семёновичке олгъан севгиси ве бир вакъытта къоджасына олгъан садакъаты бир-биринен узвий багълы. Тул къадыннынъ садакъаты севмеге кедер этеми? Ёкъ. Анна Яковлевна бу ишнинъ фаркъына бара биледжек дереджеде акъыллы. Лякин онынъ балалары... шимди озь анасынынъ эвинде яшамакъта олгъан балалары бар. Олар анасыны къальбтен анъламакъ, онынъ ниетини догъру танымакъ яхут танымамакъ кереклер. О себептен Анна Яковлевна бир къараргъа келалмай, беклей.
О юрегиндеки бутюн арекетини, бутюн арзуларыны хызметке сарф этмекте. Къоджасы сагъ олгъанда, балалары Вадим Семёновични — якъын кишимиз, деп биле эдилер. Анна Яковлевна бир ишке къыйметни, къоджасына бакъып кесе эди. Къоджасы бунъа не дер экен, къоджасы насыл япар экен, деп тюшюне ве онынъ киби япа эди.
Анна Яковлевна он алты яшында экенде эвден, патриархаль, диний къорантадан чыкъып кеткен ве профессиональ инкъилябджы ёлуна минген. Нарва янындаки окопларда къоджасынен таныш олгъанда даа йигирми яшына кирмеген эди. Сонъра, берабер Пермьде яшадылар. Арбий сенелердеки достлукъ — эвленюв ве яшайыш ичюн энъ муим эмель исап этильген намус ве къаршылыкълы урьметни догъурды. Санайы Академиясында окъугъан вакъытларында Ва¬дим Семёнович урьметке ляйыкъ киши эди. Онынъ ичюн Анна Яковлевна мында онынънен расткельгенде пек севинди. Къоджасынынъ досты, озюнинъ ватандаш муаребеси шараитында фикирдеши — ишкир киши. Керчек, Анна Яковлевна, инженер ве техниклернинъ меджлисинде Вадим Семёновичнинъ лакъырдысыны бегенмеген эди. Лякин сонъундан: «А! Торизонен мунасебетини бозмакъ истемей, бу да девирнинъ серпиндиси...» деп тюшюнген, унутмакъ истеген эди. Нени? Тек Вадим Семёновичнинъ сёзлериними? Бу хусуста сонъундан да давалашмакъ мумкюн. Эр алда, Анна Яловлевна, адамда бойле къатты денъишмелер ола бильгенине тааджипленген, ачувлангъан эди. Бу ачувланув онъа базы хаяллардан къуртулмагъа яр¬дым этти.
Бу саба мен севгининъ худжур джеэтлери хусусында чокъ тюшюндим. Ничюн? Бильмейим.
Николай ве Христофор кирдилер. Шимди олар эр ерде берабер юрелер. Кирди дегендже, койкаларына яттылар. Сонъра пысырдаша башладылар. Николай хихылдап кульди. Христофор буруны астындан «Кирпичики»ни йырлады.
— Элинъ насыл?— деп сорадым мен.
— Бир джорукъ,— деп джевап берди Христо¬фор.
— Сагълыгъынъ?
— Фена дегиль! Гедже къайда чыкъып кеттинъ?
— Быракъ, Христ! Бойле шейлерни сорап отурма!— деди Николай,— сен онынъ къулакъларына бакъ! Бир геджеде не къадар оськенлер. Бир геджеде акъылдан не къадар эксильген..!
— Ёкъ. Бу мумкюн дегиль...— деди Христофор. Сонъ, яры гъурур, яры мыскъылнен иляве этти: — Мен хастаханеде яткъан вакъытта экинъиз де буюк адамлар олгъансынъыз.
— Насыл буюк адамлар?— деп сорады о,— не иште?
— Биринъиз машинист, дигеринъиз машинист ярдымджысы... Бу иш юкъары маалле къокъуй.
— Бельки бизге энди бедава тери пальто ве хром чызмалар да берирлер?— дедим мен ве кульдим. — Буюк олмагъа-олдыкъ. Лякин немиз денъишти? Ич бир шейимиз! Гедже экскаваторнынъ тросы узюльсе, аман чёкючни алып, чукъургъа чапамыз.
— Бу сенинъ эски адетинъ. Озюнъни аля нижник исап этесинъ. Истесенъ — чап, истемесенъ чапма, озюнънинъ ишинъ! Сенинъ бу хызмет ичюн адамларынъ бар!— деди Христофор. Сонъ сол элинен яваштан сагъ элининъ тирсегини котерип, ястыкънынъ устюне къойды. — Амма маашынъ артты. Бизим къардашнынъки киби дегиль, ойлеми?
— Ойле. Илишмеге шей бар.
— Я квартира? Начальник олгъан сонъ, кварти¬ра да бермеге борджлылар. Николайгъа насыл, бильмейим, амма санъа... сен эв-баркъ саиби олмакъ тедаригиндесинъ.
Бу саба Христофорнынъ кейфи еринде эди.
— Сонъ? Акъшамгъа къадар бойле ятакълай береджексинъми?— деп сорады о, аякъларыны койкадан ерге тюшюрип. — Мен ашамакъ истейим. Экши къапыста шорбасымы? Макаронмы? Не олса-олсун.
— Ашамакъ истесенъ, тез тур!— деди Николай. — Кетейик! Сенинънен берабер барсакъ, бельки бизге де урьмет олур!
Сабира хала Христофорны корьгенде эеджанланды, агъламсырады, сонъ хастаханеде ашамагъа къач кере ве не бергенлерини, ярасы насыл? Яхшымы? Фенамы? Эписини сорады. Кухнядан аш кетирген сонъ, докторларнынъ ве эмширелернинъ адларыны сорап бильди. Лакъырды этеяткъанда, Христофорнынъ чанагъында аш эксильгенини корип, кене кухнягъа кетти, бир чанакъ гуляш кетирди, Христофорнынъ огюне къойды. Сонъ Николайгъа кетирди. Мен? Мен гуя дюньяда ёкъ эдим.
Бундан сонъ Ираданен къач керелер корюштим. Эллеринде эски папкалар, иш чаткъылары, даима бир якъкъа ашыкъмакъта... череси даима джиддий.
— Селям, Ирада!
— Селям, Джевдет!
Башкъа сёз ёкъ. Сабира хала бу сефер оны яхшы ишлеген.
25
Окъугъан китапларымнынъ къараманларыны хатириме кетирем. Олар меним аятымда терен излер къалдырдылар. Ислаат йыллары Русиесининъ омюрини тасавур этмек керек олса, Константин Левинни эске тюшюрмек мумкюн. Биринджи джиан муаребеси Григорий Мелехов симасында темсиль этильген. Ватандаш дженки сенелери Павел Корчагин, совет укюметининъ тамыр аткъан девири Семён Давыдов вастасы иле косьтерильген. Бу адамларнынъ юзлеринде девирлер акс олунгъанлар.
Вахид Турсуновнынъ аятыны да Шаркъ адамынынъ, Асия адамынынъ, осюмини акс этиджи девир исап этмек мумкюн. Мен эминим ки, Турсунов бу сатырларны окъуса: «Сиз, къыйметли Джевдет, бираз алып къачкъансынъыз...— дер. — Мен девир олгъаным не? Олсам биле, манъа бенъзегенлер азмы?»
Онынъ чаларып башлагъан гурь сачларыны ве кулюп тургъан тынч чересини хатырлайым. Хызметтеки джыйнакъсыз, буюк кабинети пенджере янындаки тахта, бутюн бир диварны къаплагъан мемлекет харитасы... онынъ устюнде ал-азырки вазиетни ве келеджекни корьсетиджи байрачыкълар. Кошеде автоматик телефон станциясы — кичкене рычагны бурсанъ, Орта Асияда истеген электростанциянънен, истеген энергетик къуруджылыгъынънен лакъырды этмек мумкюн.
Турсунов чокъ денъишмеген. Эвелькиси киби ишкир ве незакетли. Кимерде онынънен корюшемиз. Де онынъ идаресинде, де бизде — фенлер Академиясында. Экимиз де энергетикмиз. Учь йыл эвельси, 1957 сенеси, биз экимиз, совет векялети азалар сыфатында Белграддаки бейнельхалкъ энергетиклер конгрессинде иштирак эттик. Мен ве Турсунов мусафирханеде бир номерде яшадыкъ. Амма биз бир-биримизни чокъ коралмай эдик. Турсунов саба эрте турып кете, акъшам къайтып келе. Шеэрни долана, заводларны зиярет эте, акъшамлары исе стол башында саатлернен отурып, кучюк къоюн дефтерине чиркин арфлернен бир шейлер яза.
Конгресс, зайыф инкишаф эткен мемлекетлерге ярдым киби, муим меселени чезмек ичюн чагъырылды. О ачылмаздан бир къач кунь эвель маърузаларнен таныш олдыкъ. Биринджи пленар меджлисте музакерелер башлайджакъ эди. Конгресс ачыладжакъ куню саба Турсунов манъа:
— Джиддий куреш оладжакъкъа бенъзей...— деди.
Мен онынъ не айтмакъ истегенини анъладым.
Мунакъашада мен де булундым. Зайыф инкишаф эткен мемлекетлердеки озен сувларынынъ энергети¬ка ишлерине хызмет эттирильмесини теклиф эттим. Бунынъ Асия ве Африка мемлекетлеринде омюрге кечирильмеси мумкюн танылды.
Меним нуткъымдан сонъ Авропадаки буюк фирма президентлеринден бири еринден турды ве манъа суаль бермек ичюн рухсет истеди. Суали зевкълы эди:
«Биз, совет энергетиклери, нефть вастасынен чалышыджы арарет электростанциялары къурулышына къаршы дегильмизми? Эгер къаршы олсакъ, бу хусуста натыкъ ничюн бир шей сёйлемеди?»
Суальге джевап бердим... «статистик малюматларгъа коре, мустемлеке мемлекетлерде, бильхасса нефть чыкъарылгъан мемлекетлерде, электриклештирювнинъ севиеси гъает алчакъ. Бу ничюн? Нефть чокъ чыкъарылгъан ерде энергия аз олмакъ керекми?»
Президент, ташчыкънынъ озь бостанына атылгъаныны анълады. Мустемлекеджилер аз берип, чокъ алмагъа севелер.
Залда эльчырпмалары ишитильди.
— Сен онынъ чырайыны корьген олсанъ...— деди Турсунов, акъшам эвге кельген сонъ. — Чий джанэрик чайнайяткъан киби эди. Президент ничюн джумерт олып кетти? Ничюн бирден Асия ве Африканынъ электриклештирилюви ичюн раатсызланды? Озь нефти ичюн къасеветленгени ичюн дегильми? «Мына сизге эки дане арарет станциясы! Къазанларны меним нефтимнен къыздырынъыз. Мен — мераметли эмджем... тек манъа токъунманъыз!» — Турсунов оданынъ ичинде кениш адымларнен юрмекте ве къычырып-къычырып бойле музакере этмекте эди.
— Президент бизим фикиримизге де разы олур. Эбет, эбет, корерсинъ! — Турсунов бала киби, шакъылдап кульди. — Бир вакъытларда рессамлар оларны башларында цилиндрлери, шишман кишилер этип корьсете эдилер. Шимди башкъа... шимди олар: «Биз русларнынъ тарафдарларымыз» — дейлер. — Руслар аджаип йигитлер...» Бу эфендилер, биз биревге техникий ве икътисадий ярдым косьтерген вакъытымызда ниетимиз феналыкъ дегиллигини билелер. Озьлерининъ къурназ ярдымларыны да бизим шиар астында тадбикъ этмек истейлер. Иш бундан ибарет.
Турсунов лакъырды эткенде, озюни унута, меселени буюк теренлигинен музакере этмеге севе эди.
Биз даима иш хусусында лакъырды эттик. О Ираданы ич бир дефа сорамады. Бельки оны, Чар-Чакътан кеткенинден бери ич корьмегендир. Итимал, съездлерде, сессияларда корюшип алгъандырлар.
Лякин бир дефа бир адисе олып кечти. Бу адисе Турсуновнынъ бу джеэттен де насыл адам экенини корьсетти. Республика газеталарнынъ биринде Ираданынъ сурети ве Алий Совет сессиясында сёйлеген нуткъы дердж этильген эди. Газетаны Турсуновнынъ сто¬лы устюнде корьдим. Ираданынъ сурети газетанынъ ичине къойылгъан айры саифесинде басылгъан ве бу саифе газеталарнынъ энъ устюнде булунмакъта эди. Турсунов меним онъа козь этип алгъанымны эследи, манъа сездирмей, газетаны алып, столнынъ орта чекмеджесине тыкъты: бу — меним шахсий ишим... деген манада. Бир къач дакъикъа индемей турдыкъ. Бу вакъыт ичинде биз санки чокъ шейлер хусусында: Ирада  акъкъында, севгининъ къыйынлыкълары, къартлыкъ чагъында биле унутылмагъан яшлыкъ дуйгъулары хусусында лаф этип алдыкъ. Сонъ мен ондан бир шейлер сорадым. О джевап берди, амма чар-чабик лафны денъиштирди, башкъа шей хусу¬сында сёз ачты. Экимиз де, бу олып кечкен шей хусу¬сында даа чокъ вакъытлар тюшюнип юрдик.
Биз сийрек корюше эдик, лякин эр альде корюше эдик... Аят кимерде бизни бир-биримизнен токъуштырмагъа унутмай эди. Бир дефа «Москва» мусафирханесинде, кене номерде расткелиштик. Акъшам Тур¬сунов стол башында пек чокъ отурды, озюнинъ нуткъына азырланды. Кремльде энергетиклернинъ умум иттифакъ мушавереси кечмекте эди.
— Бир къач сене ичинде япылгъан ишни беш дакъикъада айтып анълатмакъ керек, хаберинъ бармы? — деди Турсунов,— эки дакъикъа ичинде, келеджектеки буюк ишлер акъкъында сёйлемеге борджлысынъ. Эр сёзни исапкъа алмагъа меджбурсынъ.
Мен Турсуновнынъ нуткъыны буюк сабырсызлыкънен бекледим. О акъшам меджлисининъ сонъунда сёзге чыкъты. Залда отургъанларнынъ эписи ёргъун эди. Турсуновгъа сёз берильгенде, онъа кимсе къулакъ асмады. Минберде невбетий натыкъ пейда олды, башкъа шей дегиль, деп бакътылар. Буюк Кремль залындаки бу минбер эпимизге таныш. Тур¬сунов лакъырды этип башлагъан эди, кишилер элесленди, козьлерини минберге тикледилер.
Турсуновнынъ нуткъы меракълы тизильген эди: бутюн ракъамларда ве екюнлерде ерли шараит исап¬къа алынгъан. О юксек Тянь-Шанъ этегиндеки Чар-Чакъ озени ве онынъ боюндаки тар богъазлар хусу¬сында айтты. Бу озен боюнда энди он алты гидро¬электростанция къурулгъан. Дёрт станция даа къуруладжакъ. Тек Чар-Чакътамы? Вахш боюндаки Нуректе буюк гидроэлектростанция къурмакъ мумкюн. Куйбышев станциясындан да кучьлю... Бунда сув эки юз метр юксекликке котериледжек ве плотина сексен къатлы эв юксеклигинде оладжакъ. Юксек къаялар арасында гранитли ялылар патлатыладжакъ, уджуз электрик кучю эльде этиледжек: бир киловатт электрик кучю ичюн бир капикнинъ беште бир къысымы сарф этиледжек. Станцияларны прогрессив усуллар ве енъи техника вастасынен тез ве уджуз къурмакъ керек. Комюр, газ ве атом энергиясынен чалышыджы арарет станциялары къурув демек — енъи топракъларны, чёллерни ве сахраларны электрик ве сувнен темин этюв демек, енъи шеэрлер, енъи совхозлар мейдангъа кетирюв демек. Орта Асия ве Къазахстанда энергетик алкъасыны бирлештирюв де¬мек.
Турсунов озь нуткъынен бутюн аудиторияны эльге алды. Президиумда отургъан Министрлер Совети Реиси, козьлеринен Турсуновгъа ишарет этип, бир шейлер къайд этип алды, башыны ашагъы эгильтип, омузынен микрофон трубкасыны четке чекти: онынъ айткъаныны ялынъыз Турсунов ве президиум ишитти.
Мен Турсуновнынъ сёйлеген фикирлерини бир тюшюнип бакъмакъ истедим. Бельки, иш электростанцияларнынъ къайда, не вакъыт ве насыл къудретте къуруладжагъында дегиль де, Турсуновнынъ нуткъында тасвир этильген ишлер — мемлекетимиздеки девлет къурумы хассиетлерининъ устюнлигиндедир, деген нетиджеге кельдим.
Мен онынъ нуткъында сонъ асыл олгъан умумий теэссуратны озюне сёйлегенде:
— Керчек айтасынъмы? — деди манъа, тааджипленип. Чырайы джиддий ве тюшюнджели корюниш алды. — Айта бердим, бегендилерми-бегенмедилерми? Бильмейим. — О девлет план идареси хадимлеринен энергетика проблемалары акъкъында лакъырды этмек энди къолай олур деп тюшюнди, гъалиба.
Турсуновнынъ бутюн тюшюнджеси ярынки кунь акъкъында, ярын оладжакъ ишлернинъ енъи проектлерини къорчалав акъкъында, енъи къуруджылыкълар акъкъында эди.
Биз енъи истисал командирлери тербиелеп чыкъардыкъ, деймиз. Догъру, тербиелеп чыкъардыкъ. Бойлелери бизде, керчектен де, чокъ. Оларны Туркстанда санайынынъ инкишаф девири догъурды.
Турсунов озю акъкъында сёйлеп оламай, кулюмсирей бере. «Эвеллерде адамлар зевкълы ола эдилер...» дей, лакъырды шунынънен битип кете.
О бабасынен къышлакътан илькиде Ташкентке кельгенде ондёрт яшында экен. Ташкент энди къызыл гвардиялы, ишчи, пролетар шеэри олгъан. Теэссурат буюк, лякин энъ кучьлю теэссурат догъургъан шей трамвай олды. Бабасы — къышлакъ демирджиси, огълу не сораса, эписине джевап берди. Трамвайнынъ къурулышыны да анълатты. Бутюн иш диреклерде, деди о. Диреклер чокълар... онынъ ичюн трамвай бир директен дигер дирекке юре бере. Трамвай ничюн тельге асылы? Белли меселе. Электрик кучю деген щей бар. О адамны ольдюре биле... трамвайны исе чекип алып кете. Бабасы демирджи... электрик кучю не экенини биле: «трамвай ёлу боюнда тургъан ди¬рекке пармакънен токъунсанъ — ольдюрир! Вахид бабасынынъ сёзлерине инанды: электрик диреклерине токъунмагъа къоркъты.
Амма къальбинде, эр альде, шубэ къалды. Бир дефа, Вахид къоркъуны енъип, пармагъынен электрик дирегине тийип бакъты. Ольмеди.
— Ондан сонъ энергетик олдым,— дей Турсунов ве самимий кулькюнен куле.
Оны эвеля мектепке, сонъра рабфаккъа ёллагъанлар. Онда техникагъа мейиль бармы-ёкъмы? Кимсе сорап отургъаны ёкъ.
Бир дефа электрик станциясында турбина подшипниги ашалып, бозылгъаны хатиримде. Къыдырдылар-къыдырдылар, себебини тапалмадылар. Къач керелер ачып, подшипникни бакътыкъ, бир тюрлю дефект ёкъ. Турсунов эр бир детальни тешкерди, сюртти, аз къал¬ды, тилинен ялайязды: файдасы олмады. Биз гизлиден кулюштик. Амма Турсунов илле себебини тапты. Турбинанынъ кевдеси ичинде къум бар экен. Шашыладжакъ шей — анда къум къайдан кельген? Бундан сонъ: сувны темизлемек ичюн терен ашлав ясамакъ керек деген инженер резюмеси япылды. Бу меселеде кене Турсуновнынъ табиаты корюнди. Бир шейни айдын-ачыкъ бильмек керек олса, Турсунов оны бильмейиндже токътамай.
Турсунов Москвада институтны битирген сонъ Днепр къуруджылыгъына тюшкен. О, биткен сонъ, бир чокъ мутехассысларнен берабер Чар-Чакъкъа кельген. Ильки вакъытларда мен Турсуновны яхшы билалмадым. Арарет электрик станциясынынъ мон¬таж ишлери онынъ ве бизим аятымызда чокъ меселелерни аль этип берди. Вахид Турсуновнынъ ким экенини о вакъытта бильдик.
Айланма канал иши биткен сонъ, арарет электрик станциясы къуруджылыгъы муим вазифе олып къалды. Котловандаки сувны бошатув, плотина ичюн бетон ясав, бу ишлерни эда этмек ичюн электрик кучю керек. О бизде етишмей. Тек етишмемезликми эди? Бир кунь чёльде кучьлю ель электрик дирегини урып йыкъты. Экскаваторларда иш токътады. Тулумбаларнынъ моторлары тынды. Баш Дугюмде аят сусты. Баракларнынъ ичинде, сокъурлар киби, эллеримизни огге узатып, къоркъа-къоркъа юрдик. Ярыкъ тек эки эвде бар эди. Ашханеде ве «Мавы къая»да. Сабира хала ве Токътабаев керосин лампалары якъкъанлар. Бассараба консерва къутусындан, украиналыларнынъ каганец деген чырагъыны ясады. Бу, инкълябдан эвель бизим койлерде ола тургъан... къандиль дей тургъанлар. Машина майында янгъан фитиль, тек тютей, ярыгъы аз чыкъа эди.
Сонъундан хаберимиз олды... Турсунов озь адамларыны алып, дирек йыкъылгъан ерге кеткен, элект¬рик бюросы монтёрлары келип еткендже дирекни тиклетип, узюльген теллерни багълап, чектирип къойгъан. Баш Дугюмде бир гедже, бир кунь иш токътап турды.
Амма даима бойле яшамакъ мумкюн дегиль. Юксек вольтлы тель екяне электрик ёлу исап этильсе, о башкъа меселе. Шимди озь чёюн къазанларымыз ве турбогенераторларымыз бар.  Оларны чабик-чабик ишке къоймакъ керек.
— Тез-тез!— Краснянская эр ай десятниклерни ве «Турсунов группасы» бригадирлерини топлай, бутюн меселелерни инеден йипке къадар музакере эте. Инеси-ипи исе пек чокъ эди. Турсуновнынъ кетирген электрик станция донатмасынынъ къыркъ сенелик тарихы бар. Энди баягъы ипрангъан.
— Тез-тез! Бинаны къурып, монтажыны битирмек керек. Чёюн къазанлар астындаки оджакълар ве сал-къынландырув системасы тюзетильмекте. Дигер джеэттен, чёюн къазанлар озь негизлери узерине ерлештирильмекте ве устьлерине демир къазанлар тизильмекте.
Тез, тез, тез! Турсунов озюнинъ кучюк устаханесини доната бере. Амма, асыл да, завод къурмак керек. Бир сой деталлерни Ташкентке, башкъаларыны меркезий механика устаханелерине алып кетмек керек ола. Неге япышсанъ — кучь ве вакъыт талап эте. Элли адам чалышмасы керек ерде юз киши тюртюне, лякин бу юз адам тапылмагъан вакъытта, Петя эмдже талагъы къатып, солыкълап, терлеп баракларгъа ювурып келе, терден бунарлангъан козьлюгини чыкъарып, якъындан корьмез козьлерини акъайта:
— Ким бар мында? — деп къычыра о,— тез, Турсуновгъа джёненъиз!
Турсунов энди фамилия дегиль, пароль олып къалды.
— Тюневин Турсуновда чёюн къазанны якътылар,— кишилер бойле этип, бир-бирлерине янъы хаберлер айталар.
Кимерде:
— Шимди Турсуновда чёюн къыршав меселеси гузель, лякин гъыда бериджи тулумба бир шейге илише бере...— деген давушлар да ишитиле.
Ниает, къазанлар ве оджакълар тургъан ода донатылып битирильди. Машиналар болюгинде бухар турбинасы ве генератор ерлештирильди. Такъсимат щитининъ монтажы битти.
Станциянынъ ишке башлав муддети якъынлашты. Тезден къазанлар якъыладжакъ, озь станциямыз кучь береджек. Сонъки куньлерде чешит адамлардан Турсунов хусусында чешит лакъырдылар ишиттим.
— Тюневин Турсуновда къазанны якъмакъ истедилер,— деди Христофор,— лякин якътырмады!
— Ничюн якътырмады? — Рашид тааджипленди.
— Итият тулумба етишмеген,— деп джевап бер-ди Христофор ве девам этти: — худжур адам. Бутюн машинаны итият къысымларнен темин этмек мумкюнми?
Ондан сонъ, мен «Мавы къая»да Ираданынъ теляшкъа кельгенини корьдим.
«Бакъ сен, олмайджакъ бир тулумба себебинден... Бизим ичюн шимди энъ муим меселе — электрик кучю».
Эр кес тааджиплене... насыл ола да, арарет элект¬рик станциясы къуруджылыгъына о къадар къувет сарф эткен Турсунов... ишни бойле чаналата, станциянынъ ишке башлавыны токътатып тура?!
Баш Дугюмде эр кес Турсуновнынъ инатлыгъыны айта.
«Итият тулумба ёкъ экен... не къадар балабан ме¬селе!»
Чар-Чакънынъ сагъ ялысында арарет электрик станциясы къурулып битирильди. Тула диварлы юксек бина... мувакъкъат арарет электрик станциясы... онынъ огюнде тикенли тель къорасы артында трансформатордан чыкъкъан такъсимат электрик ёлларынынъ монтажы кете. Бир къач сааттен сонъ, станцияны ишке тюшюрмек мумкюн. Оджакъларны якъмакъ ичюн комюр кетирильди. Бельки, эр альде, оджакъларны якъмакъ мумкюндир? Ёкъ, Турсунов разы дегиль. Ничюн? Иште, ничюн.
Балабан чёюннинъ ичинде... бу, эльбетте, бутюн манасынен чёюн дегиль, чёюн адландырылгъан ара¬рет бакы... Дейджегим, онынъ ичинде сув къайнатыла, бундан асыл олгъан бухар йигирми атмосфера тазийкъы алтында турбинагъа йибериле. Турбина айлана. Айланаяткъан турбина генераторны айландыра. Нетиджеде, механикадан асыл олгъан кучь элек¬трик энергиясына чевириле. Принцип белли. Амма... бухар чокъ сарф олуна. Оны да япкъан тулумба. Сынса, сув чёюнге тюшмей. Этрафы атешнен къаплы чёюннинъ диварлары тез къыза. Чёюн патлая, бу¬тюн станция донатмасы харап ола биле. Сёз келими, патлав олмады. Эп бир станциянынъ иши токътайджакъ, истер-истемез, енъи тулумба керек.
Турсуновкъа: тулумба бозулгъан киби олса, атешни сёндюрмек мумкюн, дедилер. Атешни сёндюрмек де къолай шей дегиль, деди Турсунов. Атешни сувнен сёндюрмек мумкюн дегиль, чюнки арарет бирден денъишсе, къыршавлар къопар, усть къат дагъылып кетер. Турсунов, сёзюнден къайтмады: станцияны енъи тулумба кетирильген сонъ ишлетирмиз!
Шу куню Турсунов тулумба къыдырып, Ташкентке кетти. Геджеси рузгяр кене электрик диреклерини уйтеп йыкъты. Краснянская бу хусуста Торизогъа телефон этти. Торизо: «чаре корермиз» деди.
Сабагъа якъын маальде арарет электрик станциясынынъ невбетчи механиги, бекленильмеден баш энергетик болюгинден: «Ток берильсин!» деген эмир алды.
Оджакъларны якъып башладылар. Станцияда адамлар топландылар. Бу айланма канал битирилюви мунасебетинен япылгъан байрамгъа бенъзеди. Бир ай ичинде станциянынъ монтажыны битирмек, къо¬лай шей дегиль.
Эр кес эеджангъа кельди. 
— Турсунов ёкъ, языкълар олсун...— деди Анна Яковлевна. Эр кес онъайтсызлыкъ ис этти. Гуя Тур¬суновкъа къаршы эдилер. Лякин онъайтсызлыкъ чокъкъа бармады. Кочегарлар бутюн кучьлерини къойып чалыштылар. Кишилер сувнынъ сыджакълыкъ дереджесине озьлери къани олмакъ истедилер. Вакъыт кечти, кочегарлар чалыша бердилер, лякин бухарнынъ тазийкъы яваш котерильмекте эди. Эки саат кечти. Адамлар беклеп безди, ёрулды, акъибети, дагъыла башладылар. Станцияда Краснянская, Джураев, Ирада ве дигер — бир къач адам къалдылар. Биз де къайттыкъ.
Ашханеде ашап отура эдик, чыракълар янып кеттилер.
— Ур-ра! — деп айкъырды Кандыба.
— Ура! — ашхане ичиндекилернинъ эписи алекет къопардылар.
Кишилер мында бойле шаматалап, севинип Сабира халаны ашыкътыраяткъан вакъытта станцияда вазиет пек кергин олгъан. Буны манъа сонъундан Ирада айтты.
Чёюнде сувнынъ севиеси нормадан эксик экенини илькиде невбетчи электрик сезди. Тулумбагъа бакъты, о ишлемекте эди. Электрик, сув келюви токътады белледи. Беллеген шейини Краснянскаягъа айтты. Эр кес сусты, тёгерек ешиль джамгъа козь этип турды, ешиль джам артында сувнынъ севиеси арекетсиз... къырмызы ёлакътан ашагъыда. Демек, бир де-бир ерде чёюн энди къызаята. Тааджипли шей, тулумба ишлей, лякин сувнынъ севиеси юксельмей. Бухар, эвелькиси киби, чёюнден чыкъып, буюк кучьнен турбинанынъ къабургъаларына уруна. Механизмлернинъ эписи нормаль чалыша. Тек сувнынъ севиеси еринден къыбырдамай. Вакъыт акъырын ве айны заманда пек тез кечмекте. Чёюннинъ патламасына, станциянынъ авагъа учмасына аз, пек аз... олгъаны-оладжагъы ярым саат къалды.
Кимдир, оджакълар ичинден атешни чыкъармакъны теклиф этти, кимдир баш идаренинъ электрик болюгине телефон чекип, адам чагъырмакъны риджа этти, онъа: озюнъиз бакъынъыз, сизге яхшы бел¬ли олса керек, деген джевап берильди. Еди-секиз дакъикъа даа кечти. Мадамки, сувнынъ севиеси эксильмей, демек, гъыда бериджи тулумба чалышмай. Краснянскаянынъ фикри ойле.
— Бельки тулумба сувны керегинден аз бередир? — деп тюшюнди Джураев. О эр кестен зияде чапкъаламакъта эди. Не япсын?
— Айса? Эльбетте! — Ирада онынънен разы олды,— сувнынъ севиесини котермек керек.
Он дакъикъа даа кечти. Электрик болюгине теле¬фон чектилер. Насылдыр къыз: невбетчи еринде ёкъ, лякин мен билем, электрик станциясына адам кетти, деди.
Баш идареден мында машинанен ярым саатте кельмек мумкюн.
— Шадманова! Тез, бетон заводына чапынъыз! — деди Краснянская окели алда,— Торизонынъ квартирасына телефон этинъиз, не олды-не къалды, билинъиз!
Ондан сонъ Джураевке бир шейлер атты. Джура¬ев индемеди.
— Ич бир якъкъа чапмам,— деди Ирада,— мен мында тураджагъым.
Бир къач дакъикъа даа кечти. Кочегарлар, Крас¬нянскаянынъ эмирине бинаэн, оджакъларны якъувны токътаттылар. Невбетчи электрик азбаргъа чыкъты. Адамлар индемей, бир-бирине бакъыштылар. Бир талайдан сонъ, электрик кене станциянынъ къапусына догърулды.
— Келеята...— деп къычырды о,— гъалиба «ле¬тучка»! — о бираз индемей тургъан сонъ иляве эт¬ти: — къаза машинасы!
Беш дакъикъа даа кечти. Кимдир аягъынен къапуны тепти, къапу ачылды. Ичери Турсунов кирди. Залны козьден кечирген сонъ чёюн къазанларгъа догъру ювурды. Тулумбанынъ ве сувнынъ севиелерини тешкерди.
— Оджакъны не вакъыт якътынъыз? — деп сорады.
Кочегар ишни анълатты.
Турсунов щитнинъ огюне келип, алетлернинъ корьсеткен ракъамларына хайли вакъыт бакъып турды, ниает, аркъасына чевирилип, худжур давушнен кульди. Кишилер онынъ кулькюсинден бир шей анъламадылар. Чюнки о, кулькюден зияде, кедерли нидагъа бенъзеп чыкъты.
Турсунов, этрафында агъызларыны ачып, сейир этип тургъан кишилерден;
— Сонъ, насыл?— деп сорады. — Чалышаджакъмызмы?
Кишилер хах-хах этип кульдилер.
— Бу ойле джам ки...— Турсунов меселе ичюн иззат берди,— бакъынъыз, севие ёлакътан ашагъыда. Ойле де олмакъ керек. — Сонъ невбетчи электрикнен: — Не? Атешни сёндюрдинъизми? — деп сорады ве, джевапны беклемей, турбинанынъ янына барып, динъленип турды.
Онынъ Краснянская ве Джураевнен лакъырды этмеге ве адисени анълатмагъа вакъыты ёкъ эди.
Акъшам электрик ярыгъы текрар сёнди. Бир шей даа олса керек... Танъда кене янды. Бу — юксек вольтлы электрик ёлундаки фелякетнинъ акъибети эди.
Турсунов меселеси бюрода корюледжек, дедилер, лякин озю Баш Дугюмде корюнмеди... Ташкентке кеткен.
Эки кунь кечкен сонъ, арарет электрик станциясынынъ ресмий ачылувы олды. Торизо макъаснен лентаны кести. Кескени киби, машина болюгининъ къапусы устюнде чыракъ янды.
Мерасим чокъкъа сюрмеди. Торизонынъ Баш Идареде аджеле иши бар экен, ашыкъты. Машиналарнынъ ритмик ишлегенине эмин олгъан сонъ, афу истеди — къайтты. Онынъ артындан башкъалары да даркъаштылар.
Мен тааджиплендим. Насыл олды да, Турсунов оджакъларны якъмагъа... бу къавфлы ишке киришмеге джесарет этти? Джураев меним юзюме тикленип бакъты, зеинимде не барлыгъыны деръал бильди.
— Эмиети ёкъ,— деди о, кулюмсиреп,— станция ачылдымы? Ачылды. Гъалиб адамны макеме этмейлер.
— Ничюн? — деди Турсунов,— къабаатлы олсам, джезам берильсин. Къаршылыгъым ёкъ.


26
Чар-Чакъ эски ёлдан чыкъты, енъи ёлгъа кирди. Амма муим бир къысмы эски ёлнен джерьян этти, котлован къазыладжакъ ерде, сув ичинде адалар шекилинде уфакъ-тюфек байырчыкълар асыл олдыларишни бутюн колеминен башламакъ ичюн сувны текмиль айланма каналгъа чевирмек, эски ёлны къурутмакъ керек.
Бунынъ чарелери корюльди.
Сагъ ялыдаки бетон заводында ялпакъ бетон кесеклери ясалды, ялыгъа балабан ташлар ве чакъыл кетирильди. Кестирме япылды. Топракъ устюнде иш чабик кетти, амма сувгъа тюшкен сонъ озенни таш ве бетоннен бойсундырмакъ къыйын олды.
Менжевецкий понтон копюр къойып, онынъ устюнден озенге таш ве бетон ляпеклер быракъмакъны ве, бойледже, сувнынъ огюни кесмекни теклиф этти. Бу догъру фикир эди. Шубэ ёкъ, бир къач сенелер кечерлер, буюк озенлернинъ огюни бойле усулнен кесерлер. Понтон тапмакъ, копюр къурмакъ керек — бу мумкюн, лякин чокъкъа сюреджек иш. Вакъыт! Вакъыт меселеси... Котлован ишлеринде чешит кучьлюклер юз бермекте эди.
Торизо энди санки эр кунь плотинагъа келе, техникий болюк адамларыны тызыкътырып кете. Вадим Семёновични кишилернинъ козю огюнде азарлай, масхара эте. Вадим Семёнович исе омузларыны къыса — бир шей айтмай.
— Ничюн индемейсинъиз? Ничюн бойнунъызны къыса бересинъиз?— деп джекире Торизо онынъ устюне,— графигинъиз къайда? Кене... «манъа мунасебети ёкъ себеплерден отрю бозулды» демек истейсинъизми?
Вадим Семёнович суса — индемей.
— Краснянская къайда? Онъа телефон этмек мумкюнми? Ёкъ? Мумкюн дегиль? Бу насыл месулиетсизлик?
Краснянскаяны къыдырмагъа бир къач адамны бирден ёллады. Эписи тапалмай къайтып кельдилер. Анна Яковлевна Баш Дугюмде ёкъ эди. Сонъундан анълашылды... Джураевнен берабер эки копчекли арабагъа минип, къышлакъкъа кеткенлер. Айдавджы биле алмагъанлар.
— Месулиетсизлик... зиянкярлыкъ,— деп къычырды Торизо Сеяаткъа кетмек керек олгъан! Бойле вакъытта...
Вадим Семёновични котлованда къалдырып, озю барот чапчагъы алып, Искандер бетке джёнеди.
Торизонынъ машинасы тар ёл бою идаре бетке ювураяткъан вакъытта Краснянская ве Джураев Саплыкъ къышлагъында чайхана ичинде отурып, кой совети реисинен лакъырды этмекте эдилер. Чайхананынъ озю зевкълы эди. Озеннинъ устюнде... оны асттан юксек ве къалын диреклер котерип туралар. Чайханенинъ огюнде асма копюр. Копюрнинъ астында, сув ичине буюк кутюклер къойылып, араларына таш толдырылгъан, чевре-чети чалыларнен бекленильген. Бойле кестирме, сувнынъ тазийкъындан къоркъмай.
Менжевецкийнинъ теклиф эткен усулындан башкъа, Чар-Чакъны бойсундырмакъ ичюн бир имкян даа бар эди. Мында, дагъ къышлакъларында кишилер эвель-эзельден озенлернинъ сувуны истеген якъларына чевирип, озь файдаларына чалыштырып кельгенлер. Истегенде къырнынъ тёпесине чыкъаргъан, истегенде тюшюрген, дегирменлерни ишлеткен, багъчаларны суваргъанлар.
Краснянская ве Джураев дёрт къышлакъта булунды, онларджа кестирме, бент ве чигирни козьден кечирди, сонъ Баш Дугюмге къайтып кельдилер. Шу куню Анна Яковлевна прорабларны кабинетке чагъырды, котлован огюндеки кестирме халкъ усулынен япылмасыны тевсие этти.
Анна Яковлевна бу хусуста Торизонен лакъырды эткен. Торизо онынъ, экспериментлернен огърашмагъа севгенини ве бу бала арекетлери оны чокътан бездиргенини зеэрли незакетнен юзлеген, илериде де бойле девам этеджек олса, онъа нисбетен тешкилятий тедбирлер кореджегини айткъан.
Анна Яковлевна, Торизонынъ бу сёзлерини кабинеттеки прорабларгъа беян этти. Ирада иддетленип турды, телефон трубкасына япышты, начальникке бу хусуста озь фикирини бильдирмек истеди. Чокъ куньлер кечкен сонъ, Ирада озюнинъ бойле япкъаныны манъа сёйлегенде, козьлери ойле буюк кедернен яндылар ки, мен истер-истемез Эльпидени хатырладым. О да, къаарьленсе, яна-куе тургъан.
Джураев буюклернен, кестирме япылып биткен сонъ лакъырды этмек келишикли экенини, ондан эвель бу хусуста обком иле акъыл танышмакъ истегенини сёйледи. Болюк реберлери онынъ фикрине разы олдылар. Лякин башкъа тюрлю де япмакъ мумкюн эди. Торизогъа телефон этип, бу меселени анълатмакъ, эгер Торизо Краснянскаянынъ фикринен шимди де разы олмаса, о вакъытта Джураев, эки ребер арасындаки зыддиетни обкомгъа хабер эте биле. Нафиле ерде бойле япмады. Керчек, мушавереде Вадим Семёнович иштирак этти, мушавереден сонъ о меселени телефоннен Торизогъа анълатты ве озь фикрини де бильдирди. Амма Торизо дегенинден къайтмады.
Иш-иштен кечти! — деген о Вадим Семёновичке телефонда.
А! Ойлеми? — Анна Яковлевна сонъ озь бильгенини япты.
Эртеси куню плотинада енъи смена инженерлери пейда олдылар. Къайданлыкъ, Саплыкъ ве Чумбайлыкътан мираблар кельдилер. Бу къарт кишилер кес¬тирме къурулаяткъан ерни козьден кечирди, башларыны мемнуниетсиз алда онъгъа-солгъа салладылар. Индемей, ялыны доланды-доланды сонъ атеш якъып этрафында багъдаш къурып отурды, чай ичмеге тутундылар. Анълашыла, чай ичилеяткъан вакъытта мессле чезильген... иш башлагъан сонъ, оларнынъ буюк усталыгъы корюнди.
Ишчилер мирабларнынъ реберлиги алтында буюктен-буюк тель чильтерлерни сувгъа йиберип, ичерисине таш толдырып, бойледже, озенни бир ялыдан дигер ялыгъа къадар адым-адым забт эттилер. Энъ огдеки кестирменинъ иши учюнджи куню акъшамгъа битти, ондан сонъ ашагъы кестирме ишине киришильди. Котлованнынъ тюбюнден аля сув чыкъаяткъаныны корип, кестирменинъ устюне ве огюне чакъыл ве лай тёктилер. Бу — энди сувнен курешюв дегиль эди, чюнки Чар-Чакъ чокътан теслим олгъан, сув бутюнлей айланма каналгъа кирген эди. Эр шей тулумбагъа багълы, чюнки эки кестирменинъ арасында асыл олгъан гольни тез-тез чекип алмакъ керек. Экскаваторлар, эвельден ясалып къойылгъан демир ёл бою ялыгъа келип янаштылар. Ёлны бундан якъын кетирмек мумкюн олмады, чюнки ер йымшакъ ве борт. Ондан да башкъа, этраф — сув. Оны чекип алмакъ керек.
Экскаватор паркында эки мотор тапылды. Биз... биз дегеним, нижниклер ве Карнакерьян, оларны, ялыда паром киби бир-бирине ян-янаша мыхланылгъан шпалларнынъ устюне пекиттик.
Смена биткендже тулумба арекетке кельмек керек. Сонъки болтларны пекитеяткъанда колхозджылар... яш кишилер кельдилер. Сёз сырасы айтайым: учь ай ичинде олардан экиси къуруджылыкъта мешур бетонджылар олдылар. Биз о вакъытта буны бильмедик. Шефимиз кельди деп тюшюндик. Къомшу колхоз адамларына шай дей эдик.
Кельген кишилер бизим чалышкъанымызгъа бакъып турды, сонъ ташларнынъ устюне отурып, лакъырды эттилер. Сонъ бизден — бу эки кестирме арасында къалгъан сув не къадар вакъыт ичинде бошатылып битириледжегини сорадылар. Карнокерьян оларгъа меселени анълатты... амма йигитлер онынъ лафындан чокъ шей анъламагъан киби корюндилер. «Диаметр, таъзикъ, сурьат...» — кишилер агъызларыны ачып, динълеп отурдылар. Карнакерьян гъалиба, оларгъа корюнмек истеди. Мен лакъырдыгъа кириштим. Токътабаев акъкъында сёйледим, бир вакъытларда геологлар бу ерлерде ильки палаталарны къурып, Чар-Чакъ плотинасы ичюн топракъны тедкъикъ эткенлерини, Токътабаевнинъ апансыздан учурымдан юварланып озенге тюшкенини икяе эттим. Сонъра химия комбинатынынъ авадан селитра ясайджагъыны айттым. Бильген шейлеримнинъ эписини чыбырттым.
Йигитлер меним козьлериме буюк меракънен бакъа бердилер.
— Бу шейлерни сен къайдан бильдинъ? — деп сорадылар менден.
— Токътабаевден ишиттим.
— Токътабаевни билесинъизми? — деп сорады олардан Карнакерьян,— чокъ кучьлю киши.
Олар Токътабаевни пельван белледилер. 
Биз шпаллар устюнде отурып лакъырды этеяткъанда, янымызда Турсунов, онынъ артындан Мансуров пейда олдылар. Бу сефер бизим буюгимиз Мансуров, Турсуновдан бир адым кериде кельмекте эди. Мен Турсуновнынъ юзюне бакътым, козьлерининъ астында къара тёгереклер бар эди... ёргъунлыкъ ве юкъусыз кечкен геджелернинъ аляметлери деп тюшюндим.
— Бу насыл къонушма? — деп къычырды Мансу¬ров.
— Биринджи дерс,— деди Карнакерьян.
— Я тулумба? Оны ким ясайджакъ? Тургеневми?
— Ёкъ, Рачик Унанович...— деди Карнакерьян ве ишарет пармагъынен озюнинъ кокрегине тюртти. — Сабадан бери токътамай чалыштыкъ. Шимди тютюн ичмеге отурдыкъ. Тютюн ичмек мумкюнми? Ёкъса, о да мумкюн дегильми?
— Къана? Аранъызда тютюн ичеяткъан ким бар? — деп сорады Турсунов, кулюмсиреп, ве озь суалине озю джевап берди,— кимсе ёкъ!
— Берсенъиз ичер эдик!— деди Карнакерьян. О буюклер огюнде озюни джойгъанлардан дегиль эди.
Мансуров да пек саде адам дегиль... къолайыны тапып, лакъырдыны битире къойды.
— Не дейсинъиз, Вахид Саматович? Эки тулумба станциясы етерликми? — деп сорады о Турсуновдан,— бельки буны...
— Тулумбаларынъыз къач дане? — деп сорады Турсунов, гъалиба, Мансуровны сынамакъ истеди.
— Эр станцияда учь тулумба, Вахид Саматович!
— Ишке дегерлиси не къадар?
— Монтаж япаятамыз, Вахид Саматович! Битсин, корермиз. — Мансуров энди сачмалап башлады. О бизге чевирилип:— чалыша беринъиз! — деп джекирди.
Биз турдыкъ. Турсунов иле Мансуров Хазар-Кенд бетке джёнедилер. Олар козьден гъайып олды дегенде, Вадим Семёнович пейда олды.
— Бу ерлерде Турсунов корюнмедими? — деп со¬рады о.
Биз къайда кеткенини анълаттыкъ. Вадим Семё¬нович оларнынъ пешинден ювурып кетти.
— Мансуровкъа не олды, аджеба? — деди Карна¬керьян, тааджипленип,— «Вахид Саматович! Вахид Са-матович!» Бир шей анъламайым.
— Къайдан билейим? — дедим мен. — Биз уфакъ адамлармыз.
— Не беллейсинъ, Джевдет? Менден буюк адам олурмы?
— Олур. Сенден олур.
— Я сенден?
— Менден? Насыл дейим санъа!.. 
Лякин Карнакерьян манъа суаль бергенини унутты, джевабыны беклемей, иляве этти:
— Турсуновнынъ юрюши пек салмакълы корюне,— деди о,— эслединъми?
— Сен деръал бир шейлер уйдурып чыкъармагъа севесинъ,— дедим мен,— юрюш насыл этип салмакълы ола биле? Салмакълы адам десенъ... башкъа меселе.
Бизим лакъырдымыз бунынънен узюльди. Моторны ерлештирдик, бекиттик, сонъ кабельни моторгъа бирлештирдик. Мен рубильникни тюзеттим, къайышны валикке кечирдим. Сонъ Карнакерьян рубильникни кечирди — тулумба вынъылдап алды, ниает, мотор арекетке кельди. Карнакерьян, къапугъа топ ургъан футболджы киби, делидже севинерек мени къучакълады, чеккеледи, чамур ичинде йыкъыла яздыкъ.
— Станция азыр... анъладынъмы?— деп къычыр¬ды о, аля мени бошамайып, — буны тек биз... сенинъ иле экимиз япа бильдик!
Мотор ишлей берди... пишкеклер бираз алышсынлар. Къулакъларымызны якъын кетирип, оларнынъ инъильтисини динълеп бакътыкъ, зиянсыз! Гузель! Сонъра брезент шлангларны бир-бирине къурадыкъ. Шланглар ичинде сув кете башлагъанда, козюме Басит Атакъулов чалынды. О сменагъа кельген.
— Не? Кельдинъми?— деди онъа Карнакерьян,— биз чекиштик, монтаж яптыкъ. Сиз, азыргъа дуаджылар... планынъызны толдыраджакъасынъыз! Ойлеми?
— Ойле! — деди Басит,— биз карьерде эдик... андан келеятамыз. Бар, чалыш да бакъ!
— Мумкюн дегиль. Эр кеснинъ озь зенааты бар. Мен энъ юксек электрик дигерине тырмаша билем, лякин экскаватор елькъуванына... ёкъ!
— Озь зенаатынъ?..— Басит мыскъыллап кульди,— я мен? Мен де экскаваторджым. Амма айланма канал биткен сонъ карьерде ишледим. Эмир ойле олды. Сен? Э-эх!
Смена биткен сонъ, эвге Карнакерьяннен берабер къайттыкъ. Эппий ёл юрген эдик, Карнакерьян токъталды. Моторда бир къаза олгъаны такъдирде не япмакъ керек? Баситни бу хусуста тенбилемеге унуткъан. Артына къайтты. Мен де онынъ иле къайтмакъ истедим, Карнакерьян башыны терсине къакъытты.
— Керекмей,— деди о,— мен озюм...
Ойле экен, мен «Мавы къая»гъа джёнедим. Алма¬зов манъа Токътабаевден енъи нормативлерни алмамны риджа эткен эди. Эски Чар-Чакъ ортасында, къум, балчыкъ, сув ичинде чалышаджакъ экскаватордаки кишилерге иш акъкъыны энди башкъа тарифте тёлемек керек эди.
Аджеле-аджеле кеттим. Къапунынъ зембелегинден тутып етиштиралмадым, озю ачылды. Ирада чыкъты.
— Джевдет, сизсинъизми? — деп сорады о,— мында насыл тюштинъиз?
Къызнынъ сёзлеринде эеджан, козьлеринде теляш сезильди. Босагъа устюнде токъталды, озь кевдесинен къапуны къапатып, манъа бакъып турды. Башкъа айтмагъа сёз тапалмагъан киби олды.
Мен онынъ чересиндеки шашкъынлыкъны корип, озюмнинъ не къадар теджрибесиз ве матюв экенимни анъладым. Теджрибесизлигим, яш экеним ичюн дегиль, кишиге адден-ашыкъ инангъаным ичюн эди.
Кандыба манъа бир дефа: «Инсан бир-бирине инанмакъ керек,— деген эди. — Инанмаса, яшамакъ мумкюн олмаз. Я, Архипка киби, эки козюнъден бирини чалмагъа азыр киши иле яшасанъ, не япмакъ керек? Ачыкъ козьлю олмакъ керек!!! Ойлеми?»
Мен Кандыбанынъ бу телькъинларыны кимерде унутам. Аят саде шей дегиль.
Лякин... токъта! О — Архипка, бу — Ирада. Къыяс этмек мумкюнми?
Къызнынъ фикирлери о дередже дагъыныкъ, козьлери ойле азаплы, кергин эдилер ки... къоркъып кеттим.
— Шубэсиз...— дедим онъа,— не? Танымадынъызмы?
— Екъ... ничюн? — къызнынъ сеси къалтырап чыкъмакъта эди,— сонъки вакъытларда мында корюнмеген эдинъиз! — Ирада озюни, ниает, къолгъа ала башлады.
— Ишим тюшсе, келем... — дедим мен. — Манъа Токътабаев керек.
— А-на, келеята! — О башыны демир ёл бетке сильтеди.
Токътабаев, элинде чайниги, ялы беттен саллана-суллана кельмекте эди. Шлагбаумнынъ янында токъ¬талды, джебини къарыштырып, недир къыдыра баш¬лады. Беклеп турдым, Мавлян ака эп къарыштыра бере. Сабырым тюкенди. Онъа догъру кеттим. Янына кельгенде, джебинден серник чыкъарып, чубугъыны тутандырды.
Бурунынынъ астында деп токътагъанымны корип, козь къапакъларыны ойнатты.
— Даа не олды? Къазамы?
«Къаза?.. Э! Юрегимде къаза олды...» дей яздым.
— Экскаваторлар сувнынъ ортасында тура. Тулумба станцияларыны ерлештиреятамыз.
— Билем! Шукюрлер олсун... топракъ йыгъыны устюнде дегиль, сув ичиндесинъиз. Сизинъ себебинъизден башыма аз къабакъ патламады. Энди джаным раат. Не кельдинъ?
— Алмазов йиберди. Янъы нормативлер...
— Нормативлер? Юр!
«Мавы къая»гъа кирдик. Ичинде кимсе ёкъ эди.
— Къайда олар? Чыкъып кеттилерми? — деди манъа Токътабаев. О индже аякълы, эски стол башына отурды. Токътабаев ойле давушнен сорады ки, чыкъып кетсинлер-кетмесинлер... гуя асылда эмиети ёкъ эди. Бу сёзлерден сонъ юрегим туташып янды.
— Кимлер?
— Ирада ве енъи начальник...— Токътабаев стол устюндеки папканы ачып, буруныны онынъ ичине тыкъты, бир шейлер къыдыра башлады.
— Ким? Ким? Ачыкъча айтынъыз, Мавлян ака?
— Турсунов ве нишанлысы.
Шай деген эди, юрегим ярылып кетеязды. Юзюмнинъ ап-акъ кесилювини Токътабаевден гизлемек ичюн онъа аркъамны чевирдим, кедерден нефесим тутулаяткъаны алда пенджереден тышары бакътым... Бу, ешиль ёсун баскъан къаялар манъа не керек эди? Лякин пайна озю тикленип тургъан къарт сельбининъ янында Ирада ве... — эй, меним мераметсиз такъдирим! — Ирада ве Турсунов яваш-яваш кетеята эдилер.
Турсунов! Эльбетте, Турсунов! Бунъа шубе ола бильмез. Амма бозь козьлериме инанмадым.
— Бакъынъыз, Мавлян ака! — дедим мен. — Ирада иле кетеяткъан ким? 
О мени анъламады.
— Турсунов... бана санъа айттым! Ирада иле мында, стол башында отурып, лакъырды этеята эдилер. Станция ичюн давалаштылар. Ираданынъ айткъанына коре, Турсунов ичюн къазанларны сёндюрмек ичюн эмир бергенде ичериде бир шей патлагъан. Кишилер станциянынъ ачылувыны беклеп тургъанлар, амма анда бир шей патлагъан... — Токътабаев элесленип манъа бакъты, сонъ башыны бир къач кере конделен саллап ташлады. — Эр кес беклеп тургъанда... Ирада догърусыны айтты. Эр кес беклемекте эди. Турсунов о къадар адамнынъ фикирине итибар бермеди. Онъа мен де ачувландым. Экиси бу ерде отурып лакъырды эткен вакъытта озюне де айттым. — Токътабаев, бунынънен лакъырдыны кесе къойды, сонъ къапуны ачып, тышары козь этерек, озь башына сёйлене башлады. Не хусуста сёйленди, ишитмедим. Индемей отурдым, сонъ суса берип бездим. Меселенинъ акъибетини бильмек керек эди.
— Даа не олды, Мавлян ака?
— Даа?.. Турсунов, кишилернинъ фикирлерине къаршы кетмеге меджбур олгъаныны айтты. Мен не гьаип эткенимни билем, деди... Анъладынъмы, Бекиров О не гъаип эткенини биле экен? Лякин, эр альде, меселеге къаршы чыкъты. Бундан анъладым ки, биз эпимиз янълышкъанмыз, тек Турсунов акълы экен. Я барып да къаза олгъан олса? Ким джевап береджек эди? Энди иш-иштен кечти. Турсунов дегенини япты: сёндюринъиз оджакъларны, деп эмир этти. Эки кунь кечкен сонъ станция чалышып башлады.
— Я Ирада? — дедим мен.
— Ирада давалаша берди. Къаза олмай да биле эди, дей. Къоркътынъыз, дей... Турсуновнынъ чырайы топракъ киби олды: «Сиз, Ирада, меним айткъанымны анъламакъ истемейсинъиз!» деди онъа. Сонъ лаф башкъа шейге чевирильди. Акъылымда къалмады. Манъа бакъып, гизлиден Ираданынъ къулагъына бир шейлер айтты. «Учь мектюп яздым, тек бир кере джевап алдым...» деди. Бакътым — манъа керек лакъырды дегиль, чыкъып кеттим. Къонушып тойсунлар, дедим. Барып, стрелочниктен чай сорадым. Ташкенттен ялпакъ кесекли мейва чайы кетирген, пычакънен кесип, чайникке къоя. Зевкълы шей. Анда лакъырды этип къалгъаным. Чайы пек къокъулы.
Ирада пенджереден меним келеяткъанымны корьген олса керек, ювурып къапугъы чыкъты, босагъанынъ устюнде турып, кевдесинен кечидни толдырып, мени ичери къоймады! Меселе анълашылды... Ичериде Турсунов отура экен. Бельки бу иш Турсуновнынъ риджасынен олгъандыр?! Индже ве айнеджи иш!
Я бизим севгимиз? Бизим муаббетимиз? Ишитесинъми, Ирада? Улькюн, сессиз... ничюн корюшюв бу ерде олмады? Я Ираданынъ манъа айткъан сёзлери? Олар не? Оюн, алдав эдими? Озюнден сорасанъ — шакъа эттим, дер. Эв ичинде Турсуновнен къапалып отурмакъ... бойле шакъа оламы?
Пенджеренинъ огюнде, анълашыла, чокъ вакъыт тургъаным. Токътабаев меним омузларымдан силькитти.
— Санъа не олды? Сагъырландынъмы? — деди манъа.
Онынъ къыя, къыбырдавукъ козьлерине бакъып турдым, не джевап береджегимни бильмедим.
— Мавлян ака! — дедим онъа, ниает,— насыл беллейсинъиз? Турсунов ве Ирада арасында не ола биле?
— Не ола биле, дейсинъми? — о тааджипленди,— алла бильсин. Индже дуйгъулар хусусында сёз ола биле. Мен чыкъып кеттим. Сен, не? Нормативлер деген эдинъми? Акълымдан чыкъты.
— Эбет, Мавлян ака! Нормативлерни...
— Ярын кетир! Унутма! Енъи реберге керек олып, мени чапкъалатмасын.
—	Енъи ребер?
—	Эбет... Краснянская энди бизден кетти.
—	Анна Яковлевнамы?
—	Э! Онынъ еринде Турсунов. Хаберинъ ёкъмы?
—	Ирада мында Баш Дугюм шорбаджысынен лакъырды эткен экен де. Анна Яковлевна? Оны къайда?..
— Волгостройгъа... буюк къуруджылыкъкъа. 
Анна Яковлевна, о аджаип киши... бизден кеттйми? Озь менфааты хусусында тюшюнмеге бильмеген, адамлар арасында айрылып чыкъмагъа истемеген бу къадын, энди бизде ёкъмы? Бизнинъ, кучюк адамларнынъ, бойле вакъытта ич бир шейден хаберимиз олмай. Киши кетеяткъанда бизге бир шей айтмайлар. Онынънен, энъ олмагъанда, сагълыкълашыр эдик.
Ирада? О да кетеджекми?
Эвге кельдим.
Христофор койка устюнде ята. Козю юмукъ. Нико¬лай онынъ янашасында отургъан, гитара чала. Экиси де кейфлилер. Николай эм чала, эм йырлай:
— Мио Каро, мио Каро...
Мен сёз къатмадым... курсюге отурып, динъледим:
«мио Каро, мио Каро». Лякин юрегимни кедер басты.
— Ничюн ашамагъа кетмейсинъ? — деп сорады Ни¬колай менден.— Тезден ашхане къапаладжакъ. Ач къалырсынъ.
— Истемейим!— дедим мен. — Чал! Йырла!
— Сени анъламакъ къыйын!— Христофор екяне козюнен худжур-худжур бакъты. — Де ойлесинъ! Де бойле. Сени не тишледи?
— Анна Яковлевна артыкъ бизде ёкъ. Сиз исе мио Каро...
— Ишиттик. Билемиз,— деди Николай. — Меним гитара чалгъаныма бакъма. Бу — кейфленюв дегиль. Анна Яковлевна кетти. Янъчыкъ ишиттик. Лякин, къыйметли дост, биз башкъа шей де ишиттик.
— Не ишиттинъиз?
— Краснянская Ираданы да алып кетеджек экен!
— Ким айтты?
— Бир адамчыкъ.
— Ким?! — бедениме кескин демир санчылгъан киби олды. Озюмни гъаип эте башладым. —Ким? Ким?
— Сен къычырма,— деди Христофор. Яралы омузыны ястыкъкъа таяп, юкъары котерильди. — Биз сагъыр дегильмиз!
Мен эп къасеветлендим.
Бир шейлер япмакъ керек. Лякин не? Кетип, Ира¬даны къыдырайыммы? Ничюн! О къолайсыз вакъиа дан сонъмы?
Союнып, яттым.
Акъшамны ве геджени юкълап кечирдим. Саба ачыкъып уяндым.
— Бугунь эр кестен эвель кельдинъ, хайыр ола!— деди Сабира хала. Лагъмандан сонъ манъа тенеке къалайны толдырып чай берди,— чырайынъ ничюн сытыкъ? Ишке кетеятасынъмы, ёкъса кельдинъми?
— Кетеятам,— дедим мен,— биз куньдюз сменасындамыз!
— Ираданы корьдинъми? — хала манъа сынайыджы назар атты. Бу назар манъа шубэли корюнди. Хала бир хурназлыкъ даа тюшюнип чыкъаргъангъа бенъзей.
— Корьмедим! — дедим мен. Ялан айттым. — Котлованда иш сыкъынтылы. Пек ёрулам. Вакъыт ёкъ.


27

Сен оны ольдюрдинъ!
Ташкентте Екатерина Васильевнанынъ джеседини тапкъанлар. Мансуров ве Джураев аджеле суретте шеэрге кеттилер. Озь-озюни ольдюрген, дейлер. Сонъундан, бу олюмнинъ дешетли тафсиляты малюм олды. Джеседи, дост къадыны яшагъан эвнинъ янындаки арыкъ ичинде экен.
Дост къадынынынъ бир шейден хабери ёкъ. Озю ёкъ маальде. Екатерина Васильевна «бир кишинен» къач керелер онынъ эвине келип-кеткен. Бу вакъиа олгъан куню акъшамы эвге кельгенде, журналларнынъ озь ерлеринде олмагъанларыны абайлагъан. Кухняда эки дане былашыкъ тарелка, эки вилка, эки стакан бар экен. Демек, Екатерина Васильевна бирисинен келип, отурып, кейфленип кеткен. Кимнен?
Екатерина Васильевнанынъ матем мерасими биткен ве Мансуров иле Джураев эвге къайтып кельген сонъ оларнен лакъырды эттим. Екатерина Васильевна озъ-озюни ольдюрген... дели олаяздым. Чюнки бунъа инанмакъ мумкюн. Сонъ, ольдюрильген деп ишиттим. Къальбим азачыкъ тынчланды, сонъ теляшкъа кельди. Ичимде бир давуш: оны сен ольдюрдинъ! — деп къычырды.
Ольдюрильмезден бир къач кунь эвель Екатерина Васильевна манъа кягъыт язып ёллагъан эди:
«Къыйметли Джевдет! Сизге бойле мураджаат эткеним ичюн афу этинъиз! Мен сизинънен бир адам хусусында лакъырды этмек истейим. Риджа этем, бугунь ишинъизден бошагъан сонъ аджеле суретте бизим эвге келинъиз. Сизни чокъ тутмам.
Акъылынъызгъа фена шей кельмесин. Шай... сизинънен текаран лакъырды этмек, бир шей сорап бильмек истейим. Е. В.»
Яхшы ки, кягъытны йыртып атмагъаным. 
Иш бойле олгъан эди: мен орталыкъ къаранлыкълангъан сонъ бараккъа кельдим. Рашид элиме бир кягъыт туттырды.
— Санъа бир киши келип-кетти,— деди о,— бир къадын. Мен юкълай эдим, мени уянтып, бу кягъыт¬ны пармакъларым арасына тыкъты.
Рашид кягъытны окъуп бакъкъаны ёкъ. къаранлыкъта, юкъу арасында насыл киши экенине де эмиет
бергени ёкъ.
Тюшюнджеге далдым. Бармайджакъ олдым, сонъ кеттим. Екатерина Васильевна къапуны ачты, гизлиден:
— Яваш ол! — деди манъа,— Мансуров шимдичик кельди. Ашады дегендже юкълап къалды. Бу ерде лакъырды эте къояйыкъ!
— Риджа этем!
— Джевдет! Мен сизге, механик Ломаковнен таныш олдым, деген эдим. Сиз оны Мушукъ, деген эдинъиз. Хатринъиздеми?
Мен индемедим.
— Эльбетте, хатринъизде,— Екатерина Васильевна озь сёзюни озю тасдыкълагъан сонъ, девам этти. — Ачыкъ гонъюллилигим ичюн мени афу этинъиз, о киши бир инсан оларакъ, даа истесенъиз, бир эркек оларакъ меним юрегимни эсир алды. Мен онынънен базы ерлерде, таныш кишилеримнинъ эвлеринде, булунам. — Бойле деген сонъ Екатерина Васильевна сус¬ты, мен бекледим.
— Кеченлерде о киши озюне бираз ярдым этмемни истеди. Берабер шеэрге кетмек ве... дейджегим, ярдым этмек... керек. Мен, эльбетте, ред эттим. Лякин элимден ойле иш келирми эди, бильмейим. Сиз о адамны билесинъизми? Екатерина Васильевна не къадар бильсе, мен де окъадар билем, бильгенимни айттым. 
Мен айттым, о башыны саллай берди. 
— Ярабби, мен де ойле беллеген эдим. Ойле тюшюнген эдим. Ойле олып чыкъар исап эткен эдим.
— Шай... дырылдады отурды. Сонъ козьлерини акъайтып: — мен о адамдан къоркъам, Джевдет! — деди.
Къомшу ода ичинде аякъ давушлары ишитильди. Екатерина Васильевна чар-чабик къапуны ачты. Мен чыкътым. Ондан сонъ, Екатерина Васильевнаны корьмедим.
Окъуйыджы биле, Мансуров яшагъан эв эки къысымдан ибарет. Биринде Мансуровлар яшайлар, дигеринде Алмазовлар... къаршыда — Ирада. Мен тюшкюн гонъюльнен эвге къайттым. Мушукънынъ бир къурунтысы бар.
...Джураевнен берабер юк машинасына минип Ташкентке кеттим. Милиция идареси ве прокуратура Ека-терина Васильевнанынъ ольдюрилювинен пек меракьландылар. Милиция идареси бу къатилликни бир къач адамдан шубэленди. Оларнынъ арасында Мушукъ да бар. Мен бу къадыннынъ ольдюрилювинде сен де белли дереджеге къабаатлысынъ, деп мени сёгер, бель¬ки де къапатырлар белледим, ойле олмады. Екатерина Васильевнанынъ озю къабаатлы олып чыкъты... о, эвеля Мушукънынъ ишине иштирак эткен, сонъ къоркъкъан. Къоркъкъаны ичюн оны...
— Кягъытыны сизге, озю сагъ экенде кетирген олсам,— дедим прокуроргъа ве тешкериджиге,— бельки бу вакъиа олмаз эди?!
— Бильмек къыйын. Бойле севги эксери алда фаджианен бите. Мушукъкъа буюк бир иш ичюн дюльбер къадын керек эди...
Джураев мени тынчландырды.
— Оны энди тирильтмек мумкюн дегиль. Мен де даа якъынларда буюк янълышлыкъ яптым. Бизим Турсунов, шубэ ёкъ, аджаип киши. Амма Краснянскаянынъ бизде къалмасы ичюн дженклешмек керек эдим. Фаркъына бармадым. Мен обкомгъа баргъанда, кеч олды, дедилер. Торизогъа, эльбетте, чокъ дарылдылар. Не файда? Анна Яковлевна энди мында ёкъ.
— Къайда?
— Волга къуруджылыгъында. Анда да айны иште. Бизимкинден бир къач кере буюк…— шай деп, Джураев сусты ве бираздан сонъ иляве этти. — Онынъ¬нен чалышмакъ къолай дегиль эди. Эр шейден шубэлениджи, раатсыз адам.. Башкъасынынъ ишинден дегиль, озюнинъкинден шубэлене тургъан. Амма акъыллы...
Джураевнинъ хатирине башкъа шей тюшсе керек, кулюмсиреди.
— Коммунист не демек, билесинъми? — деп сорады менден. Ве гуя бирисининъ сёзлерини акъылына кетирген олып, девам этти. — Коммунист латын сёзю: умумий, демек. Коммунистик джемиет — умумий джемиет, яни топракъ, истисал, эмек — эписи умумий. Иште, коммунизм не демек. — Джураев бираз индемей турды, сонъ сорады: — ич де ишитмеген эдинъми?
— Ничюн? Коммунистлер... коммунизм хусусында чокъ ишиттим. Мен «Коммунист манифестини» огрендим.
— Ойлеми? Амма мен демир ёлда догъдым. Йигирми экинджи пост. Бельки биледирсинъ! Урсатьевскнинъ артында. Бабам ве бутюн догъмушларым демир ёлджулар. Он единджиде Къызыл гвардиягъа кирдим. Ачлыкъ сенесинде исе Москвада эдим. Комсомол съездинде Лениннинъ нуткъыны динъледим. Бана комму¬низм хусусында сёйлеген сёзлерим — онынъ сёзлери эди. — Сусты, озь лакъырдысыны ольчештирип бакъты, сонъ деди,— Краснянская ве Токътабаев киби кишилерде де коммунист дуйгъусы бар.
...Мансуров мени корьгенде кедерли козьлеринен кулюмсиреди. Элимни сыкъкъан сонъ, йибермей, эппи вакъыт эли ичинде тутып турды. Манъа тешеккюр айтты. Мен онъа бутюн тарихни икяе этип отурмадым, чюнки буны онъа энди Джураев сёйлегенге бенъзей.
— Къатильни тапарлар, мытлакъа тапарлар,— де¬ди Мансуров. Башыны четке бурып, козьлерини кийиклендирди, юткъуна-юткъуна зорнен иляве этти,— Катя гъает алидженап къадын эди.
Сонъундан Мансуров пек азапланды. Азды-тозды. Лякин Екатерина Васильевна ольдюрилювине янып-куер экен, энъ зияде озюнинъ бедбахтлыгъы ичюн агълагъан киби корюнди. Мен бир шейни даа эслеп алдым: Мансуров шимди Екатерина Васильевна хусу¬сында лакъырды этеяткъанда, сёзлеринде къатиет дуюлды. Къадыны сагъ экенде онда бу хасиет ёкъ эди. Къадыны олюдюрильген сонъ, о янъгъызлыкъ, аджизлик ис этти. Лякин тири адамнынъ кедери баш¬къа ола экен.
Бир къач куньлер кечти. Къуруджылыкъта бир янъылыкъ артындан дигер янъылыкъ юз бере башлады. Янъылыкълардан бири конгломерат эди. Котлован къазылаяткъан ерде туташ къатты табакъалар асыл олдылар. Оларны ковшнен парламакъ яхуд аммоналнен патлатмакъ мумкюн дегиль, дедилер. Ким айтты, бильмейим.
Бунынъ ичюн эсас бар эди. Амма бу табакъаларгъа барып етмек ичюн даа вакъыт чокъ.
Котлован даиресинде сув къалмады. Эписини тулумба станциясы чекип алып, айланма каналгъа бошатты. Ялынъыз анда-мында терен чукъурларда би¬раз сув бар. Бугунъ Чар-Чакъны бир ялыдан дигер ялыгъа резина чызмаларнен биринджи дефа юрип кечтим. Экскаваторлар, эвелькиси киби, ялыгъа къысылып туралар. Оларгъа арекет этмек ичюн энди эр шей азыр. Къуру ерлерде шпаллар ве рельслер къойылгъан. Бизим ихтиярымызда учь тулумба бар. Экска¬ватор ишке башлагъаны ёкъ. Буюклерден бири кечип кетеяткъанда: «тулумбалар насыл?»... деп сорай, Карнакерьян: «Мына...» деп баш пармагъыны тёпеге котерип корьсете. Лякин щит куньде энъ аздан еди-секиз кере бозыла, Карнакерьян оны токътамай тюзетип тура.
Мени корьгенде:
— Насыл? Джинаий ишлеринъни ёлуна къойдынъмы? — деп сорай.
— Къойдым,— дейим.
— Яхшы эттинъ. Менде экинджи номер пек пасравлай...— дей о,— кене фаза ёкъ.
Шимди Чар-Чакъ беттен Алмазов келип чыкъты. Меним элимни сыкъты, селямлашты, бир шей сорамады.
— Сув меселесини тез-тез битирмек керек! — деди ялынъыз, сонъ тулумбанынъ янына кельди. — Шлангны догъурт! — деп джекирди Христофоргъа,— Нико¬лай къайда?
— Муфталарны денъиштирмеге кетти,— деди Хри¬стофор ве элесленип манъа бакъты, сонъ яваштан: — Бунъа не олды шу? — деп сорады.
Амма биз Андрей Захаровични билемиз. Онынъ ачувы чокъкъа сюрмей. Тезден кечип кетер.
— Манъа бакъ! — деди Алмазов, бир талайдан,— биз экскаваторджылар эдик, шимди киммиз?
— Экскаваторджылармыз,— дедим мен,— эр шей эвелькиси киби.
— Эвелькиси киби олса, бу не? — элинен тулумба станциясыны корьсетти,— бу ишнинъ озь мутехассыслары ёкъмы?
Карнакерьян щит башына кечти. Мен дирекнинъ астында тургъан шлангны котерип, уджуны огге, узакъкъа аттым.
— Къана, кечир! — деди Алмазов. — Бакъайыкъ, не олып чыкъаджакъ?
Карнакерьян резина къолчакъларыны котерип, рубильникке урды, вилкалары озь юваларына кирип кеттилер, мотор кочти, валик арекетке кельди. Пишкеклер ишлей башладылар. Тулумба шлангларгъа сув толдырып, эски Чар-Чакътан юкъары — байыр устюне, ондан исе айланма каналгъа къувалады.
Бойле экен, кестирме аркъасында адсыз-исапсыз адамлар сезильди. Эр бирине айры вазифе берильген. Эр кес озь хызметинен мешгъуль. Ер къазыджыларнынъ кимерси машиналаргъа таш юклей, кимерси чукъургъа баткъан арабаларнынъ астына шпал къоя, сонъра беш-он киши артындан уйтей. Дигер адамлар тизгедже сув ичинде къазыкъ къакъа, эки ялы арасындаки месафени ольчей, участканы болюклерге боле ве олар ичюн месуль кишилер тайин эте, ялыда биринджи блок ичюн мейдан азырлайлар. Мен бутюн кунь ишнинъ кетишатына дикъкъат этип турам, чюнки башкъа ишим ёкъ. Амма бойле десем, янълыш олур. Ишим ёкъ, лякин ташлап кетмеге акъкъым да ёкъ. Керчек, янымда Карнакерьян бар, лякин о — монтёр, онынъ вазифеси башкъа... ондан да гъайры, Карна¬керьян сменасыз чалыша. Сув, токътамай, айланма каналгъа акъмакъта.
Бир озенден дигер озенге тулумба иле сув бошатмакъ, догърусыны айтсам, джан сыкъыджы ве бездириджи иш. Лякин не япаджакъсынъ? Бутюн кунь тулумба станциясы этрафында доланып чыкъамыз. Сабалеин ишке кельгенде экскаваторларгъа кедерли алда козь этемиз, терен, кокюс кечиремиз. Оларны сагъынгъанмыз. Котлован къазып башламагъа исе даа
эрте, озеннинъ тюбиндеки зыгъат топракъны саркъытмакъ керек.
Бугунь тулумба станциясына Турсунов кельди. Янында кене Мансуров эди.
— Билесинъизми не, ата? — деди Турсунов Алмазовкъа,— сув чекюв меселесини, керчектен де, битирмели. Бугунь тулумба станциясында чалышувынъыз сонъки кунь олсун. Ярын моторларнынъ янында бир электр монтёр къойынъыз, бу ишнен огърашсын!
— Сонъки кунь...— Андрей Захарович керчектен севинди. — Мен бу сёзлерни чокътан беклейим.
— Догъру,— деди Карнакерьян,— буларнынъ...— пармагъыны узатып, мени ве Алмазовны корьсетти. — Булар мында энди керек дегиллер. Озь ишлеринен огърашсынлар.
— Сен бу якъынларда пек денъиштинъ! — деди онъа Турсунов, кулюмсиреп,— мен энди санъа иш буюрмагъа къоркъып башлайым; буюрсам, ред этеджексинъ!
— Догъру берильсе ничюн ред этеджегим? Къаршылыгъым ёкъ! Догърумы — демек, догъру... джан къурбан!
— Бир монтёр, заныма къалса, бу ишнинъ эписини беджерип олмаз,— индемей тургъан Мансуров, ниает, бу нетиджеге кельди. Ве о акълы эди,— иш, билесинъизми, тек моторларда дегиль. Бутюн объектлернинъ ишини идаре этмек, сёз келими, керек вакъытта шлангларны бир ерден дигер ерге авуштырмакъ...
— Ойле олса, Токътабаевни чагъырынъыз! — деди Турсунов,— тулумба станциясыны адамнен темин этсин! Тулумбада экскаваторджылар чалышкъаныны биринджи кере корем. Ярын, Абдулла Садыкович, котлованда сув къалмасын. Анълаштыкъмы? Ихтиярынъызда бир гедже, бир кунь.
Котлованны къазып башлаймыз.
Кетмеге тедариклегенде Турсуновнынъ хатирине яш экскаваторджылар тюшти. Мектепни битирген енъи машинистлер не ерде ишлегенлерини сорады. Чюнки арарет станциясы монтажынен мешгъуль вакъытында умум къуруджылыкънынъ ишинден бираз узюльген.
— Бир къысымы бизде къалды,— деди Мансуров ве козьлерини манъа тикледи,— меселя, Бекиров... Мен оларнынъ эписининъ мында къалдырылмасыны эмир эттим.
Гуя экскаваторджылар мектеби Мансуровнынъ ихтиярында эди ве о не истесе, оны япа биле эди?! Акъикъатта, бу мектеп Джураевнинъ ве Ираданынъ назарети алтында чалышты. Мансуров меджлислерде сёгюнч ашай берсе де, мектепке адам-акъыллы ярдым корьсеталмады. Шимди енъи ребер огюнде давушы отькюр чыкъмакъта. Экскаваторджыларны мында къалдырмакъ акъкъында эмир берген...
— Мында дегени — къайда?
— Котлованда!
— Эмирни кимге бердинъиз? Краснянскаягъамы? Торизогъамы? — Турсунов кульди. Мансуровнынъ ялтакълана берювинден артыкъ безгени сезильди. Бугунь озюне дуйдырмакъ истеди.
— Афу этинъиз! Чар-Чакъ къуруджылыгъы идареси ихтиярына ёлладым. Андан бельки деривацион каналгъа тюшкендирлер. Оларнынъ бир къысымыны...
— Занымджа, «мен» ерине «биз» денильсе яхшы олур. Хатиринъизден чыкъарманъыз! Мектеп хусусын-да сорагъанымнынъ себеби бар. Инженер Шадманова озь сменасы ичюн алты адам истей. Бу мумкюнми?
Мансуров къарыкъ давушнен кульди.
— Шадманова киши алмакъ истесе, хе-хе-хе, эмин олунъыз, Вахид Саматович, бегенген адамчыкъларыны чокътан сайлап алгъандыр. Къасевет этменъиз!— Ман¬суров, пек терен ве акъыллы лакъырды этем деп, озюнинъ бу эки адам арасындаки шахсий мунасебетлерден хабердар экенини сездирип алды. Турсунов буны сезмеген олды.
— Алгъан олса, яхшы... бунынъ ичюн Ираданы макътамакъ керек,— деди Турсунов,— демек, Абдулла Садыкович, сизинънен келиштик. Шаймы? Келиштикми?
— Эр шей эмир эткенинъиз киби олур! — Мансуров сагъ элини кокюсине къойды,— бир экскаваторны ялыда къалдырмакъ истейим. Мумкюнми?
— Бу хусуста лакъырды эттик... Керек олса, къалсын! Ялыны тегизлесин! Акъшам идареде кучюк мушавере бар. Сиз ве смена инженерлери... там секизде. Унутманъыз! Джураевни ве Шадманованы енъи ишлерге таин этмек керек.
Турсунов эпимизнинъ элимизни сыкъты, аджеле-аджеле кетти. Этраф тизгедже сув экенинден, аявъларыны зияде юкъары котерип, ошлы юрмекте эди... Тап, куледжегим кельди. Электриклернинъ буюги олгъанда бойле мукъайт юрмей эди. Сув юзюне сачрай... лякин индемей эди. Хызмет... вазифе адамны чар-чабик тюрлендирип йибере. Турсунов бурун котермеге севген киши олса, не олур эди?
— Трос... насыл? — деп сорады Алмазов Мансуровдан.
— Троснен эпинъизни темин этерим,— деди Ман¬суров, озю ашыкъты, сувны шапыртып-копюртип Турсуновнынъ артындан чапып кетти.
Мансуров бойле адам эди. Ребернинъ кольгесини излеп юргендже, къуруджылыкъкъа кельген тросны эрте-ярыкъ складдан алдырып машинистлерге берген олса, фена олурмы эди? «Экскаваторлар ярын чалышаджакълар. Демек, тросны да ярын бермек мумкюн...» Э-э! Абдулла Садыкович!?
Эртеси куню танъда экскаваторгъа кельдик. Мен кене,— лякин бу сефер озь ирадемнен дегиль — ель къуваннынъ устюне чыкъып, валикни майладым; тёпеде бир саат турмакъ керек олды. Ерге тюшкен сонъ, Андрей Захарович манъа троснынъ бир къач еринден ашалгъаныны, бир къач ерден исе къатланып, сынайым-сынайым деп тургъаныны косьтерди. Андрей За¬харович Николайны ве Христофорны эрте-ярыкъ складкъа ёллагъан. Олар корюнмейлер. Уйлелик тенеффюсте Бассараба иле Рашид келип, бизим ишлерни козьден кечирип, мыйыкъ астындан кулюп кеттилер. «...бекленъиз-бекленъиз, иш озю олур!» Акъшам олайым деп тургъанда тросны кетирдилер. Алмазов, лафны узатмай, деръал эски тросны чыкъарып, енъисини къоймакъны эмир этти. Манъа не? Уста не десе, оны япмагъа азырым. Япмакъ, эльбетте, къолай дегиль. Хазар-Кенд мектебинде бизге буны... трос денъиштирювни пек енгильден огреттилер. Шимди янымда Алмазов олмагъан олса, не япар эдим, бильмейим? Бассарабанынъ яваштан келип-кеткенининъ себеби де бу экен. Лякин о маальде бизде енъи трос ёкъ эди. Эски трос¬ны алып, ерине енъисини къойгъандже гедженинъ ярысы олды.
Андрей Захарович рычагнынъ огюне отурды... па¬ровоз энди таш ёл кечитке келип токътагъан экен. Биз¬ге гудок бермеди.
— Энди Чар-Чакъны аст-усть этмек мумкюн,— деди Алмазов. Юзю шенъ ве гъурурлы эди.
Экскаваторны хайли вакъыт бош чалыштырды. Экимиз динъленип турдыкъ. Яхшы экскаваторджы машинанынъ алыны, давушындан анълай... муфталарнынъ ве чаналарнынъ ишлеви догърумы, ёкъмы? Буны шу арада сезе. Алмазов машинада телюкели шувулты тапалмады. Ковшнынъ ве барабаннынъ арекети гузель экенине эмин олгъан сонъ экскаваторны токътатты ве бизге, эвге къайтмагъа рухсет этти.
Шай этип, Турсуновнынъ ильки эмирини эда эттик... лякин айткъан вакъытында дегиль. Экскаваторлар ишке биринджи куню тюшалмадылар. Кишилер бутюн кунь-бутюн гедже чалышмагъа меджбур олды¬лар. Турсунов, гъалиба, юкъламады.
Саба тааджипли левханынъ шаады олдыкъ. Козьлеримизге инанмакъ къыйын эди. Плотина къуруладжакъ мейданда юзлернен енъи адамлар корюндилер. Десятниклер адамларны ишке таин эттилер. Бу вакъыткъа къадар электриклернинъ буюги оларакъ де анда-де мында чапкъалап юрген Турсуновны шимди Баш Дугюмнинъ ребери вазифесинде корьмек эр кес ичюн меракълы эди. Бир сене эвельси кишилер Чар-Чакъта ильки пейда олгъан вакъытта адымлары джесаретсиз, омузлары къысыкъ эди. Шимди... рузгярда янакълары къызаргъан, кевделери кенишлеген ве озьлери азаматлы кишилер олып кеттилер. Ер къазыджылар мында эллерине тек кетменлерини тутып кельген эдилер, шимди арматурджы ве бетонджылар мектебинде окъумакъталар. Бир къач ай эвельси кетменджилерден ер къазыджылар бригадасы тешкиль этильди. Олар, кет-кете мектепте ве курста окъуй берип, зенаат саиби олдылар. Шимди бирде-бирине ер къазыджы десенъ, джаны агъыра: ойле дегенинъ не? Ким? Ойле киши бильмеймиз! — дей. Аммаллар да ойле, кибирли кишилер олдылар: аркъада юк ташымакъ? Не демек олсун... Оларнынъ ихтиярында транспортёрлар, автомашиналар барлар. Керчек, эльнен чалышмакъ да керек ола. Лякин кетмен ве къолараба ёкъ. Тааджипленмек керекмей. Аятымызда аз шей олып кечмеди. Эгер тааджипленмек керек олса, эвеля меним озюме... кечен сене нижник, шимди машинист олып кеткениме тааджипленмек керек.
Андрей Захарович козюмнинъ огюнде рычагкъа басып, биринджи ковшны ерге тюшюрди... Биринджи дейим, чюнки о плотина котлованына тюшкен бирин¬джи ковш.
Чалышып башладыкъ дегенде, экскаваторнынъ когертесинде Абдулла Садыкович корюнди.
— Мени меракъландыргъан шей бар...— деди о. Машина зияде гурульдегени себебинден, Алмазовнынъ къулагъынынъ ичине къычырып лакъырды этти,— топракънынъ теренлиги не къадар экен? Проектке бакъкъанда, бу ерде конгломерат олмагъа борджлы.
— Конгломерат?
— Эбет! Конгломерат. Къатып, таш кесилип къалгъан чакъыл. Миллион сенелер ичинде...— деп башлады Мансуров. Бугунь о шенъ эди.
— Тезден корермиз,— деди Алмазов. — Мени башкъа шей меракъландыра. Плотинанынъ юкъары бьефининъ юксеклиги не къадар оладжакъ?
— Юкъары бьефими? О шимди ничюн керек ол¬ды? — Мансуров машинистке элесленип бакъты. — Онъа даа вакъыт бар.
Мансуров, керчектен де, проектте конгломерат хусусында бутюн конспектни окъуп чыкъкъангъа бенъзей, лякин плотина акъкъындаки умумий малюмат тешкерильмеге берильгенинден, Алмазовнынъ суалине джевап берювден къачынды.
— Котлованны янъычыкъ къазып башладынъ, юкъары бьефнинъ юксеклигини сорагъанынъ зевкълы...— деди о. — Ич багъланмай... Сырт диварнынъ юксеклиги он метр олмакъ керек. Бу сенинъ ичюн кяфими?
— Плотинанынъ узунлыгъы?
— Учь юз метр. Озю кенъ оладжакъ. Сизинъ беллегенинъизден олдыкъча кенъ. Устюнден автомашиналар къатнайджакълар. Юкъары бьефнинъ артында буюк тыйнакъ... Деривацион канал бою Искандер бетке сув кетеджек. — Мансуров, эр альде, инженер. Бу шейлерни бильмемеси мумкюн дегиль,— сув, каналнен кетер экен, етмиш метр юкъары котериледжек. Турбиналарны арекетке кетиреджек.
— Не вакъыт?
— Иш сизге багълы.
— Тек бизгеми? Сизге де багълы дегильми? — Алмазов ковшны чукъургъа йибере ве, топракъ толдырып, ялыгъа тёке берди. — Топракъ къаттылашып башлады, сезесинъизми? Ковш толдырмакъ къыйын. Балабан топракъ кесеклери... бир шей анъламайым. Ковш бош киби корюне, амма агъыр. Бунда бир икмет бар!
Бизим машинадан юз метр узакъта Карим чалыша. Онъа козь этем, ковшы ерде ята. Ялыда Кандыба ве дёрт нижник доланалар. Бизим ковшнынъ бир тиши сынды.
Мансуров янымыздан кетмеди. Демир ёл ясаяткъан Христофорнынъ нижниклери арасында бир талай къарышып юрди. Не япты? Яхшы коралмадым. Элинде киркасы, кычырыкъламакъта.
Лякин иш токътап къалды. Ковш чукъырнынъ ичинде топракънынъ устюнден тайгъалап кете берди. Тишлери топракъ табакъаларына илишкенде этрафта буюк ер даиреси къыбырдады. Янъы трос о дередже тартылды ки, мына-къопты, мына-къопты деп турдыкъ. Алмазов ковшны бир якътан дигер якъкъа атты, борт топракълы ерлер тапып, толдурып алды.
Онынъ янында турып, ернинъ инатлыгъына тааджиплендим. Машинист эеджанлы эди, лакъырды этмеге истемеди. Бельки ялынъыз ернинъ усть табакъасы бойле къаттыдыр? Бельки бу чытаны урып эзсек, асты йымшакътыр?
Каримнинъ машинасы кене токътады. Мансуров киркасыны быракъып, онъа таба кетти.
— Не олды? — деп сорады Алмазов менден. — Ка¬рим нафиле токътамай, тургъан. Бар, бакъ!
Озю машинаны токътатты.
Мен Каримнинъ экскаваторына якъынлашаяткъанда, Мансуров ялы бетке ювурып кетти.
— Ишлер насыл? — дедим Каримге. О, умюттен кесильген алда, элини сильтеди. — Кене тиш сындымы? Мени Алмазов йиберди. Ничюн токътай бергенинъни бильмек истей.
— Сынмай, не япаджакъ?— Карим озь сёзюне озю изаат бере башлады. — Гузель ки, тек бирданеси сын¬ды! Амма меселе тиште дегиль. Ернинъ устю сылакъ, йымшакъ, асты — къатты. Бир бучукъ метр теренлигинедже къаздым, иш гузель кетти... сонъундан бутюнлей таш чыкъты. Башла, Николай!
Рычаг башына Кандыба отурды.
— Николай? — мен айретке кельдим,— тезден ковшынъдаки тишлерни сындырып битирир.
— Николаймы? Быракъ! — Карим, меним шакъамны анъламай, керчектен дарылды. Мен исе бунъа севиндим,— ишлей берсин. Даа янъычыкъ Мансуровнен къавгъа эттим. Тукюрдим... кабинадан тюштим.
Карим азачыкъ кулюмсиреди.
— Бир де-биримизге, эр альде. чалышмакъ керекми? Николай бош тура. Тургъандже, ишлесин.
Машина гурульдеп кочти. Николайгъа козь эттим, о къызышмай, мукъайт чалышмакъта эди.
— Насыл? — Карим къычырып Кандыбагъа бир шейлер ишмар этти,— кене илишеми?
— Машшалла, Николай! — дедим мен,— балабан огълан олып кеткенсинъ, амма елькъуванынъ титрей бере... кечике.
— Э! Текаран...— Карим да сезди. 
Ковш ерге киралмай, топракъ устюнде тайгъалай, ичине ялынъыз лай ве къум кире.
— Корьдинъми? Бойле чалышмакъ мумкюнми? — деди Карим, къаарьленип,— Мансуровкъа, бир къараргъа кельмек керексинъиз, дедим. Эллерини эки тарафкъа ачты, козьлерини акъайтты... бир шей айталмады.
— Бакъ! Бакъ! Николайнынъ ишине бакъ! — де¬дим мен.
Ковш буюк ташкъа илишти. Трос тартылды. Эскаваторнынъ кевдеси огге эгильди.
— Эй! Эй!— Карим онъа юмругъыны косьтерди. 
Николай чар-чабик тросны зайыфлатты.
— Бу не демек? Кене краковякмы? Усттен ал! Астта бир шейге токъунма!
Николай индемеди, чалыша берди.
— Корьдинъми? — деди Карим манъа,— ойнакълап башлады. Ойна-ойнама... бу энди иш дегиль.
Мен озь экскаваторымызгъа къайтып кельдим. Ан¬дрей Захаровичнинъ ковшы топракъны, Николайнынъкинден зияде алмакъта... лякин бу, Карим дегени киби... иш дегиль!
Машинанынъ дешетли гурультиси арасында теренден къадын давушы ишитильди.
— Алмазов, машинаны токътат!
Машинист рычагны озюне чекти. Ковш авада асылы къалды.
— Джевдет, рубильникни чыкъар! — деп къычырды уста.
Мен когертеге чыкътым. Экскаватор янында Ирада турмакъта эди. Оны корьмегеним бир афтадан
зияде эди. Къызнынъ чырайы акъчыллангъан, озю азгъан.
— Селям алейкум, Ирада! — хатриме шу арада сонъки дефа корюшювимиз кельди. — Мында насыл олып тюштинъиз?
Юзю къып-къырмызы кесильди. Азачыкъ кулюмсиреди. «Мавы къая»нынъ босагъасы устюнде манъа айткъан сёзлерини текрарлагъанымны анълады.
— Машинагъа не олды? — деп сорады о ве когертеге тырмашты. Алмазов ашагъыда турып, енъи эмир беклемекте эди. — Вахид Саматович айтты... сизде толракъ фена экен. Ойлеми?
— Эбет... ковш бир шей алмай.
— Чукъургъа тюшип бакъмакъ керек,— деди Ирада. — Тёпеден ашагъы бакъкъанынънен иш анълашылмаз.
Ерге сычрап тюшти, учурымнынъ четине барды. Сонъ элинен ишмар этип, Алмазовны чагъырды. Эппи вакъыт ашагъы бакъып тургъан сонъ, Ирада чукъурнынъ ичине тайып тюшти. Алмазов тюшмеди. Тёпеден бакъып турды. Хайли вакъыттан сонъ чукъурнынъ четинде Ираданынъ башы корюнди. Уста элини узатты, къызны тёпеге чекип чыкъарды.
— Ёлдашевда иш насыл? — деп сорады Ирада,— сиздеки кибими?
— Даа бетер,— деп къычырдым мен тёпеден.
— Бу конгломерат...— деди Ирада,— нафиле ерде оны ковшнен кочюрмек истеп дёгюнесинъиз.
— Я не япмакъ керек, Ира?
— Сизгеми? Бир шей де! Конгломератны патлатмакъ керек... Къазувны токътатынъыз. Машинаны арткъа джылыштырып къойынъыз... Ярын ер патлатыджылар келирлер. — Ирада козьлерининъ къыйыгъындан манъа бакъып алды,— Турсунов мени, вазиетни бильмек ичюн ёллады. Меселени анълатырым. Селям, Христофор! — Ирада, ничюндир, Дуранидини шимди эслеп, элини сыкъты. — Коресинъизми, иш на¬сыл олып чыкъты? Янъ башладыкъ дегенде ташламакъ керек. Мен бойле оладжагъыны биле эдим.
Биз де ишни эвельден бильген олсакъ... Амма экскаваторлар ерни ялынъыз бир бучукъ метр теренликте къаза биледжеклер деп кимсе айтмады. Айткъан олсалар, бир чарелер корер эдик. Ёкъ, буны Ирада озю де бильмегенге бенъзей, чюнки экскаваторларны четке айдап, конгломератны патлатмакъ истей.
Мен бу хусуста тюшюнеяткъанда, янымда Карамат пейда олды. Келир-кельмез, Ирада иле лакъырды этеяткъан Каримге гизлиден козь этип алды.
— Сизни корьмегеним юз йыл олды, Карамат,— дедим мен,— къайдаларда юрдинъиз?
— Командировкада эдим... хаберинъиз олмадымы?
— Екъ. Бу бир шей дегиль, онынъ хабери олдымы? — Карим бетке ишарет эттим.
— Эльбетте, олды. Искандерге кетеяткъанымны онъа айттым. Котлованда чалышаджакъ адамларнынъ весикъаларыны азырладым. Бизге пек чокъ бетон ве арматура мутехассыслары келеджек. Не? Мени сагъындынъызмы?
— Шубэсиз.
— Янашанъызда маъшукъанъсыз... даа не керек?
— Янашамда... ве пек узакъта.
— Узакъта? Кене тишлештинъизми?
— Эбет... ёкъ! Ничюн? 
Не дейджегимни бильмей, шашмаладым. 
Языкъ... Карамат юрегимдеки аджизликни анълар, манъа бу кедерден къуртулмагъа ярдым этер белледим. О яры керчек ве яры ялан ачув толу козьлерини манъа тикледи.
— Билесинъизми не, Джевдет? — деди къыз,— мен сизинъ чеккелешювинъизден быкътым. Озь чаренъизни озюнъиз корюнъиз.
28
Чар-Чакъта сув ёлуны кесиджи эки бент, эки кестирме ясалды. Оларнынъ ортасында котлован къазыла. Топракъ йыгъынлары устюнден токътамай-тынмай автомашиналар къатнашалар. Эвельде низамсыз юре эдилер, чюнки озен боюнда ёл фена, байырлы-чукъурлы... Пек чокъ машиналар батып, санчылып къала, арекетнинъ тертибини боза эдилер. Бунынъ ичюн ёлны кенишлетмек, кечиднинъ эки янында ёл косьтериджи кишилер къоймакъ керек олды. Кестирмелерден бирининъ устюнде демир ёл ерлештирильди. Онынънен сагъ ялыгъа... деривацион канал къуруджылыгъына кечиле. Сагъ ялы къуруджылыгъына Менжевецкий башлыкъ олды. Бетон заводынынъ янларында асма ёлнынъ янашасында ялпакъ бетон кесеклеринден къаланылгъан эвчик пейда олды. Эвчикнинъ ичи эки къысымгъа болюнген. Бири «идаре». Ичине кирсенъиз, тёрде къапу бар, къапу сизни бир пенджерели кучюк, одагъа алып кире. Бу — ятакъхане. Менжевецкийнинъ яшагъан ери. Куньдюзлери мында келип, стол башында, Ну — Туфанындан къалгъан юксек аркъалы, терен, йымшакъ мешин креслогъа, козьлерини юма берип отура ве ярым саат истраат эте. Истрааттан сонъ, эр вакъыттаки киби, тендирис ве арекетчен олып, текрар ишке джёней.
Биринджи одада, идареде гедже ве кундюз элект¬рик оджакъ янып, къызарып тура. Бунъа итиядж буюк. Адамлар къызынмагъа ве сув къайнатып ичмеге келелер. Мында къычырып лакъырды этмек, сигар ичмек олмай.
— Сиз коресинъизми, къыйметли берадер,— дей Менжевецкий къаидени бозгъан ишчиге,— сиз коре-синъизми, дженап азретлери? Мен бу... не дейим сизге, апартаментлерде ич бир вакъыт озюме сигар ичмеге мусааде этмейим. Амма...— о элини маналы суретте котере,— мен, эр кес шаат, аз чалышмайым ве тютюнни де аз ичмейим! Лякин мында дегиль. Инсан яша¬гъан ерда ава мутлакъа темиз олмакъ керек. Ойле дегильми?
Бойле тазирден сонъ къабаатлы киши неге огърагъаныны бильмей, Менжевецкийнинъ козьлерине къач дакъикъалар бакъып тура, сонъ омузларыны къыса, индемей чыкъып кете ве бир даа тютейяткъан сигарнен мында кирмей.
Мен бунынъ иле, Менжевецкийнинъ гонъюлинде ишчилер ичюн саф дуйгъу барлыгъыны айтмакъ истейим. Онынъ къылыкълары эр кесни тааджиплендире, лякин сёгюнчтен яхшы тесир этелер.
Бир кунь Николайны, Христофорны, Рашидни ве мени эки енъи троснен Менжевецкийге ёлладылар. Онынъ участкасына демир ёл платформасында эки экскаватор кельди, лякин трослар ипрангъанлар, денъиштирмек керек олды. Биз тросларны идаренинъ огюнде тюшюрген сонъ, Менжевецкийни къыдырмагъа кеттик. Юксек ярнынъ уджунда таш устюнде... десятниклер арасында таптыкъ. Оны джиддий чатышмалардан алдын аскерлерге эмирлер береяткъан командоргъа бенъзеттим. Брезент плащынынъ этеклери кучьлю ельден саллана бермекте. Сигизмунд Генрихович ишке алынып кеткен, ельге эмиет бермей элинен котлован бетке ишарет этип, бир шейлер анълата. Ашагъыда Чар-Чакъ делирип-къутурып акъа, учурымнынъ астындаки ташларгъа урунып, айланма каналгъа кирип ке¬те. Менжевецкийнинъ янына барманынъ чареси ёкъ — огюмизде юксек сырым бар. Сырымнынъ къабургъасындан айланып, тёпеге чыкътыкъ, сонъ бир тютюн ичейик деп, токъталдыкъ. Бу арада сарсынты сезильди. Санки аякъларымызнынъ астындан бир шей урды. Биринджи сарсынтынынъ артындан экинджи сартсынты дуюлды. Бир-биримизге бакъыштыкъ, козьлеримизни акъайтып, сусып къалдыкъ. Сарсынтылар пек кучьлю дегиль эди.
— Олуджы шейлер,— деди Рашид. — бир дефа мен къыр устюнде тура эдим. Ойле силькитти ки... шашмалап, балабан къаянынъ янына ювурып келъдим, бираз тургъан сонъ, онынъ астына кирдим. Ничюн? Бар анъла! Бир даа, байырнынъ тёпесинден ашагъы къар обалары тая башладылар. Къайдан чыкътылар, бильмейим? Къар, буз парчалары инъильдеп, гурюльдеп ашагъы юварландылар.
Рашид къар акъынтысыны икяе этип тургъанда, аякъларымызнынъ астында — ер устюнде, йылан кечип кеткен киби, тар чатлакъ асыл олды. Менжевец¬кий беттеки юксек байырнынъ, ашагъы, озенге таба джылыша башлагъаныны корьдик.
Десятниклерден бири кийик-кийик къычырды. Юк¬сек къырнынъ уджундан, буюк топракъ кесеклери къопып, тюпке тайып кетеяткъанда, бизим аякъларымыз¬нынъ астындаки аралыкъ кенишледи, топракънынъ ашагъы къысымы чёкти. Бир дакъикъа эвельси озен иле учурым арасында йигирми адымлыкъ месафе бар эди.
Байырнынъ тёпесинде десятник ве Менжевецкий, эвель насыл тургъан олсалар, шимди де ойле турмакъталар. Ель онынъ плащынынъ этеклерини эп ельпиретмекте.
Рашид эр кестен джесаретли чыкъты. Тёпеден байырнынъ устюне сычрап тюшти... аякълары тизлерине къадар диерлик йымшакъ топракъ ичине кирип кеттилер. Тырмаланып, дёртаякълап тёпеге чыкъкъан сонъ, Сигизмунд Генриховичке догъру чапты. Ялыгъа эр кес озь бильгениндже чыкъаджакъ олды, лякин кимсе чыкъалмады.
Барып «Мавы къая»дан йип кетирдик, оларны йипнен тартып чыкъардыкъ. Сув байырнынъ этрафыны ювды, кемирди, байыр ярым ададан — бутюн адагъа чевирильди.
Биз идаре огюне кельгенде, Менжевецкий десятникни тазирлемекте эди.
— Мен сизни тенбийлеген эдим. Бу — сейсмик район, ялыны бекитмек керек деген эдим. Шимди, корьдинъизми, не олып чыкъты? — Бизге мураджаат этип, сёзюне девам этти: — Биз ялыда тура эдик. Мен оларгъа ялыны насыл этип бекитмек мумкюнлигини анълата, Алексей Иванович исе — Менжевецкий десятникни корьсетти,— манъа итираз этеята эди: ялы къавий, бир шей олмаз, дей эди. Иште, корьди¬нъизми?..
Десятник индемеди. Ичери кирген сонъ хайли вакъыт Менжевецкийнинъ юзюне бакъып турды.
— Джанларынъыз сагъ къалгъаны ичюн идаренъизнинъ ичинде бир сигар ичмеге рухсет этинъиз! — деди о.
— Бу да не? — Сигизмунд Генриховичнинъ къашлары манълайынынъ тёпесине чыкътылар. — Ничюн экен? — Къарт инженер озь принципине садыкъ къалды. Рухсет этмеди.
Биз, экскаваторларнынъ тросларыны денъиштирген сонъ, оны хабердар этмеге кеттик, лякин не участкада, не идареде — ич бир ерде тапалмадыкъ. Умюттен тюшип, къайтып кетмеге тедарикленгенде, ятакъханесининъ къапусыны акъырындан аралыкъ этип бакътым — Сигизмунд Генрихович козьлерини юмып, креслода отурмакъта эди.
— Кирмеге мумкюнми? — деп сорадым яваштан.
— Ёкъ,— деп джевап берди инженер,— мен раатланам. Бу ярым саат — меним мукъаддес вакъытым. Сабыр этинъиз!
...О вакъытта мен Менжевецкийнинъ къылыкъларыны яхшы бильмей эдим. Къач вакъытлар кечкен сонъ, къарт инженерни пек севдим. Къылыкълары козюме корюнмеди. Шимди манъа Ирада: «сенинъ бир чокъ адетлеринъ Сигизмунд Генриховичнинъ къылыкъларына бенъзейлер» дей.
Бараккъа къайтып кельдик. Урбаларымызны денъиштирдик — кимерде денъиштирмей эдик — чай ичме¬ге отурдыкъ. Христофор иле Карим ашханеге кеткенлер.
Отьмекни къалай ичиндеки сыджакъ сувгъа батырып ашасанъ, шекерни тишлеп, артындан бир ютум сыджакъ сув ичсенъ… бу дюньяда энъ лезетли шей. Чавдар отьмеги олса, даа яхшы.
Мен Николайгъа козь эттим. Онынъ омузлары кенъ, къолларынынъ этлери къатмерли ве къалын. Корьмеси хош. Сагълам киши. Онъа чокъ бакъып отурдым, не хусуста лакъырды этеджегимни бильмедим. Лакъырды ичюн сёз къалмады. Николай меним фикирлеримни окъуды. Ниает, экимиз де шакъылдап кулип йибердик.
Акъшам емегинден сонъ, Николай ястыгъы астындан кузгю парчасы чыкъарды, онъа бакъып, сачларыны тарай башлады. О сачларыны таравдан зевкъ ала эди. Лякин кузгюге бу къадар чокъ бакъып отурмакъ мумкюнми?
— Джан сыкъынтысы! — деди о кенъ кевдесини догърултып,— Джевдет шимди не япмакъ истей? — деп сорады.
— Юкъламакъ! — дедим мен. — Даа не япмакъ мумкюн.
— Юкъламакъ? Ёкъ, мен ойле япып оламайым ве... севмейим. Даа эрте. Чокъ юкълагъан кишининъ башы да юкълай, мийи де...
Тарагъыны тумбочканынъ чекмеджесине, кузгюсини ястыгъынынъ астына тыкъты, озю къапугъа догърулаяткъанда къапу къакъылды. Николай ачты. Босагъа устюнде Валя Синицкая корюнди. Устюнде темиз беяз кофта, ве енъи мавы юбка.
— Риджа этем! — Николай къызны ичери давет этти ве оны, озюне сездирмей, козьден кечирди. — Насыл улькелерден кельдинъ?
— Озюмизнинъ якълардан... Санъа кельдим, Ни¬колай! Эльбетте беклемегендирсинъ?!
— Беклемеген?.. Эр вакъыт беклей эдим. — Кандыба бугунь тынч ве шенъ эди. — Отурынъыз! Нидже язлар, нидже къышлар кечти... ким ичюн риджа этмеге кельдинъ, миледи?
— Ойле демеге утанмайсынъмы, Николай? — Валянынъ джаны агъырды. Атьта сеси биле къалтырап кетти. Аз къалды, агълайджакъ эди. Амма агъламады,— энъ олмагъанда бир керечик те олса, кирип бакъмайсынъ... Валя, ишлеринъ, сагълыгъынъ насыл, деп сорамайсынъ!
— Кимден? Мушукъ энди зувды. Архипка озю-озьлюгинден гъаип олды. Бир кере айланма канал байрамында, келип, хатиримизни сорап кетти. Ондан бери сес-солукъ ёкъ.
— Мушукъ? — Валя кульди,— озюнъ билесинъ, Мушукъ манъа уджюм этти, къоркъузмакъ истеди. Бир шей чыкъмады. Архипка исе... Мен кимседен къоркъмайым. Мен олардан къоркъмайым.
— Ёк, мен шай, озюм... — Николай лафны узатмакъ истемеди.
— Мен кеттим... — дедим мен Николайгъа,— бираз доланып келейим. — Кровать устюнден турдым.
— Отур! — Николай разы олмады,— бир якъкъа кетмейджексинъ! Лаф бар.
Текрар отурдым.
— Мен сени унутмадым. — О Валянен сёзюни де¬вам этти. — Бир кере коммутаторнынъ къапусыны къакъып бакътым, ёкъ эдинъ.
— Не вакъыт?
— Эки... эбет, эки ай эвельси.
— Кулюнчли шей. Мен сменанен чалышам. Даа къакъкъан олсанъ, бельки тапар эдинъ.
— Сен буюк адам олдынъ, Валя! Раатсызламакъ истемедим.
— Озюнъ де начальник экенсинъ... ишиттим.
— Мен? Эбет, машинист ярдымджысым. Мында яшаймыз... демек, пек буюк начальник дегилим.
— Мен къадынлар барагъындан кеткенимден бери эпинъиз денъишкенсинъиз.
— Биз?..
— Эвеллерде экинъиз де атик ве киргин эдинъиз. Шимди незакетли кишилер олгъансынъыз. Сени танымакъ мумкюн дегиль, Николай! Сени де, Джевдет...— Валя тикленип манъа бакъты,— сизге асыл не олды? Ильки кельген кунинъ хатиринъдеми? Мен керчек саргъуш эдим... амма эписи акъылымда.
Николай керчектен тааджипленди. Не демек олсун? Валька — Беломорка, коммутаторда чалыша... кийинген-къушангъан, ичювни ташлагъан. Энди бизни опькелей: денъиштинъиз, незакетли олдынъыз.
— Биз ким эдик,— деди Кандыба,— айдутлармы? Хырсызлармы? Ёл басарлармы? А?
— Пятиречьеде ким эдинъ?
— Ким эдим? Озюнъ билесинъ! Мен Пятиречьеге хызмет иле тюштим. Мабюс олып дегиль. Амма пек чокъ кишилер мени мабюс... фармазон, домушник беллей эдилер. Меним ичюн фаркъы ёкъ. Истесе аювджы беллесинлер. Токъта, бельки акъикъатен, аювджыдырым? Не олсам — олайым. Бу ярагъан шей дегиль. Мен ич кимсеге онынъ беллеген адамы олмагъанымны исбат этмеге тырышмадым. Не керек? Меним бир кимсенинъ богъазына япышкъанымны корьдинъми? Корьмединъ. Эльбетте, бир адам себепсиз джанымны агъыртса, эллеримни къавушып тургъан адетим ёкъ. Буны Архипка яхшы биле эди.
— Мен Архипка хусусында бир шейлер айтмакъ истейим.
— Архипка? Кене Архипкамы? О, артыкъ, къуруджылыкъта ёкъ.
— Ким? Архипкамы? Санъа бир шейлер олдымы шу, Николай?! Архипка бир якъкъа кетмеди. О мында сенден интикъам алув пешинде.
— Архипка къуруджылыкътамы? Ким айтты?
— Къуруджылыкъта дегени не?! Янашанъыздаки баракта яшай. Рахиль айтты!
— Рахиль? Архипкагъа къаршы чыкътыммы? Бу насыл олды? — Николай тааджипленди.
— Чыкъты. Демек, инсан...— Валя онынъ къулагъына гизлиден бир шейлер сёйледи.
Акъылыма Николайнынъ севги ве садакъат акъкъында айткъан фикирлери кельди. О манъа: эм Христофоргъа, эм Архипкагъа, эм Рашидке — эписине бирден алидженаплыкъ косьтермек олмаз деген эди. Озю Рахильге къаршы, амма оны аджый. Демек, башкъа чаре ёкъ. Рахиль озю Архипкагъа къаршы чыкъты. Бельки, о да башкъа чаре тапалмагъандыр...
Меракълы шей. Валя бизге кельген сайын инсанлар арасында муреккеп бир муамеле юз бере.
— Къана! Бильгенинъни айт! — деди Николай.
— Сорама! Энди бир шей айтмам.
— Архипканы эльге берир деп къоркъасынъмы?
— Къоркъмайым. Рахильге сёз бердим. Лякин сен мукъайт ол, Николай!
— Матювчиксинъ сен, Валька! — деди Николай.
— Энди сени аджымайджагъым...— Валя агълап йиберди,— озюме языкъ, Беломорда меним муддетимни къыскъартып... азат эттилер. Ничюн? Сени корьмек... санъа къайтып кельмек, адам олмакъ истедим. Мен!
— Сен насыл инсансынъ, Николай?! — Артыкъ озюмни туталмадым. — Къыз дердинъден оледжек. Озюнъни сыкъмайсынъ!?
— Къарышма, Джевдет,— деди Николай къаба давушнен. — Бу Краснянскаянынъ кабинетиндеки медж¬лис дегиль. Бунда реисликни юрек япа. Ашыкъув эр вакъыт файдалы нетидже бермей. Сен Валяны бильмейсинъ!
— Бильмейим... Лякин оны сен де пек бильгенге бенъземейсинъ! Кечкен сене къадынлар барагы насыл вазиетте эди, акъылынъдамы?
— Сонъ?
— Сонъ дегенинъ не? Валя шимди къайда яшай?
— Валя?..
— Рахиль баракны терк этмеди. Катька терк этмеди. Амма Валя терк этти... андан чыкъып кетти.
Валя акъкъында ойле лакъырды эттик ки, гуя озю янымызда ёкъ эди.
— Валя къайда яшай, билесинъми?..— Мен сёзюмни девам эттим,— Бильмейсинъ!
— Барактан кочькенимни Мушукъ бильген. Мени тенбийлемеге кельген эди...— Валя шыншыкълай берди,— меним акъкъымда агъызынъдан бир сёз чыкъар, сени эки къысымгъа болерим...— деди манъа,— Башынъ сагъда, аякъларынъ солда! Сен сув къыдырып кельген эдинъ, хатиринъдеми, Джевдет? Николай бир шей бильмей.
Мен Валяны тынчландырмакъ истедим.
— Николайнен таныш олгъанынъ чокътанмы?
— Пятиречьеден...— деп джевап берди къыз. 
Николай элини тюшкюн алда сильтеди, сонъ койканынъ устюне отурып гитараны алды. Амма чалмады. Бизим лакъырдымызгъа динъленип турды.
Валя Сырдарья бетте рус къышлагъында догъгъан. Дёрт сыныф битирген. Бабасы инкълябдан сонъ, ачлыкъ ве йыкъынты йылларында ольген. Аптеси ве озю анасынынъ ихтиярында къалгъан. Йыллар кечкенлер. Бир дефа базарда пирнич хырсызлагъанда якъаланып, Беломор къуруджылыгъына тюшкен.
— Меним худжур такъдирим бар...— деди Синицкая. — Николай исе бунъа эп кулькюнен бакъып кельди.
Такъдири, керчектен де, башкъаларынынъкине чокъ бенъземей эди. О, каналда экенде, яхшы чалышкъан, мектепте окъугъан.
Бир дефа дерске лагерь башлыгъы кирген... онынънен юксек бойлу арыкъ киши де бар экен. Дерсни токътаткъанлар. Енъи адам талебелернен лакъырды эткен. Валянынъ сёзлерини дикъкъатнен динълеген. Мусаабе вакъытында адамнынъ мыйыгъы къыбырдай берген. Бу Валянынъ аля эсинде. Киши Валянынъ такъдири ичюн эеджанлангъан. Къыз онъа догъмуш аптеси хусусында икяе эткен. Аптеси «Мартин Иден» ни окъуй экен. Анасы бир кунь: «Быракъ бу китапны! Кет, кезинъиз! Ёкъса, Яшканы эльден къачырырсынъ» деген. Аптеси керчектен де, Яшаны эльден къачыргъан.
Лагерь башлыгъы енъи адамгъа: — Синицкая Валя пек тербиели,— деген. — Берилъген ишни намуснен эда эте. Бу хусуста анасына мектюп яздыкъ. Джевабыны да алдыкъ.
Арыкъ киши Валянен чокъ шейлер хусусында лакъырды эткен. О Валядан: — манъа ич бир тюрлю риджанъ ёкъмы? — деп сорагъан. Валя: бар! — де¬ген. — Бир къач фунт шекер алып, эвге — анама ёлламакъ истейим. Амма акъчам ёкъ. Лагерь башлыгъы кулюмсиреген, лякин арыкъ адамнынъ окюнчли юзюни корьген сонъ сускъан.
Бир айдан сонъ Валяны лагерьден азат эткенлер.
О, Пятиречье озени боюндаки, енъи къышлакъкъа кельген. Догъмушлары о вакъытта анда яшай экенлер. Валя ашханагъа ишке кирген. Анда Николайнен таныш олгъан.
Валя озюнинъ лагерьден ничюн муддеттен эвель азат этильгенини бильмей. Бир сене тааджипленип юрген. Бир кунь китапханеде китапнынъ ичинде арыкъ бетли, узун мыйыкълы кишининъ суретини корьген. Айретте къалгъан... эбет, онынъ озю. Максим Горь¬кий.
Валянынъ сёзлери манъа пек тесир этти. Тек манъа дегиль... Николай еринден къалкъты, Валянынъ янына келип, элини онынъ омузына къойды.
— Валюха...— деди кедерли давушнен. — Ничюн бу вакъыткъа къадар бу хусуста манъа бир шей айтмадынъ?
Къызнынъ омузлары къалтырамакъта эди.
— Мен санъа даа чокъ шейлерни айтмадым...— де¬ди о ве манъа чевирилип, сёзюни девам этти. — О вакъытта буны — Валя башынынъ арекетинен Николайны косьтерди,— мен буны севдим ве о да, гъалиба, мени севди... Бир кунь бакъам, Николай ёкъ... Чар-Чакъкъа кеткен.
— Мен санъа айттым...— Николай текрар къайтып, озь койкасы устюне отурды. — Кетеджегим дедим.
— Сенинъ юрегинъ таштан, Николай. Сен баят инсансынъ!
Мен Валянынъ Николайгъа айткъан сёзлерине дикъкъат эттим. Къыз, эльбет де, Николайны севе. Оны Пятиречьеден мында севги кетирген. Я Ираданы севги къайда? Неге кетирди? Бир киши иле дигер ки¬ши арасында долана берювгеми? Адам, кимни севгенини бильмесе, не къадар къыйын экен!?
Валя девам этти:
— Ойле, хырсыз киби, гизлиден чыкъып кетмек...
— Бу опьке ничюн, Валя? — деп сорады Кандыба. — Мен санъа: эвленирмиз... бир якъларгъа кетермиз дегенми эдим? Сени ишандыргъанмы эдим?
— Ёкъ. Бойле шей япмагъан эдинъ... аселет!
— Ойле олса, мени ничюн къыйнайсынъ? Пятиречьеде къач дефалар корюштик! Кездик! Геджелери мен гитара чалдым, сен йырладынъ... ялынъыз шумен ашыкътым... бу догъру. Тез-тез чыкъып кетмеге тырыштым. Чюнки сенинънен корюше берювден къоркътым.
— Менимнен? Корюше берювден?
— Эбет!
— «Еди сельби» багъчасында кечирген геджелеримизден сонъмы?
— Эбет! О геджелерден сонъ!
— Мен сени севе эдим, Николай! Бу недемек, билесинъми?
— Билем. Мен сени шимди де севем.
Амма бу сёзлер — севги ислери, арарети дегиль, кечмиш акъкъында тынч лакъырды эди.
— Мени севгенинъ ичюн ташлап кеттинъми? — деди Валя.
— Эбет,— деди Николай,— севги мени бир дефа агъыр яралады. Энди ондан къоркъам.
— Кимнинъки? О ким?
— Къафкъаз шеэрлеринден биринде олып кечкен шей...
— Сен манъа о хусуста сёйлемединъ!
— Не манасы бар эди? Кечип кеткен шей... Э, керчек,— Николай манъа мураджаат этти,— Валя эвни быракъып, меним пешимден мында кельди. Догъру яптымы, Джевдет?
— Ёкъ. Янълыш япты!
— Ничюн? — Николай   тааджипленди,— ничюн янълыш? Озь севгинъни къыдырув фена шейми?
— Озюнден къачкъан севгини къыдырмакъ... не керек?
— Буны сен сёйлейсинъ, ойлеми? — Николай кульди. — Демек, севги сенден кетсе, оны къыдырмакъ керекмей? Мен башкъа тюрлю тюшюне эдим. — Къайда кочьтинъ? — деп сорады Николай Валядан.
— Мен о вакъытта саргъуш эдим...— деди Валя. — Ве бутюн аятыма тюкюрмеге азыр эдим. Эм тюкюрир эдим…
— Ким кедер этти? Менми?
— Ёкъ, Ира,— деди Валя. — О Петя эмдженен берабер бараккъа кельгенде мени корьди. Мен, гъалиба, сёгюндим, Ираны акъаретледим. Ира манъа бир шей демеди. Индемей чыкъып кетти. Акъшам Петя эмдже кельди, эшьяларымны комсомол ятакъханесине алып кетти. Ондан сонъ, мени коммутаторгъа ишке къойдылар.
— Демек...— Николай шай деген сонъ сусты, сёзюни кесмек истеди, лякин кесмеди, девам этти,— Ана! Сенинъ ве Джевдетнинъ пейгъамбери келеята.
Къапугъа чевирилип бакътыкъ. Ичери Христофор кирди.
— Къачты,— деди о бирден,— Каримнен берабер ашханеде эди. Чеккелеп мында кетиреята эдим, къуртулды, къачып кетти. — О, тек шимди, Валяны эследи: — Мен кимни корем? Селям, Валя!
— Алейкум селям, Христофор! Сизни сагъынып кельдим,— къыз къызара берип кулюмсиреди. — Мени текмиль унуттынъыз! Ишлеринъ насыл, Христ?
— Бир джорукъ,— Дураниди устюмдеки брезент чекменни чыкъармакъ истеди, сонъ бу фикирден вазгечип, озь койкасына догърулгьанда сагъ омузы, элект¬рик ургъан киби, къакъынып алды,— шикяетленмеге шей ёкъ!
— Къолунъ агъырамы? Сагълыгъынъ пек гузельге бенъземей!
— Зарары ёкъ...— деди Христофор,— о менде сыкъ-сыкъ ола. Къайдасынъ шимди, Валя?
— Коммутатордам.
— Керчекми? О зенааттан чакъасынъмы?
— Ничюн чакъмайым? Еди сыныф битирген эдим.
— Еди сыныф? Биринджи сефер ишитем... 
Дураниди чекменини ве чызмаларыны зар-зорына чыкъарды, койканынъ устюне янтаймакъ истеди, сонъ токъталды, джебини къарыштыра башлады, Орьселы ешиль кягъыт чыкъарып, манъа узатты.
— Ма! Аз къалды, унута яздым...
Кягъытны ачтым. Солгъа янтайыкъ индже, узун арфлернен шу сёзлер язылы эди:
«Джевдет! Сизни корьмек истейим. Мумкюн олса, бугунь акъшам эвге келинъиз! Беклерим...»
Имзасы ёкъ.
Екатерина Васильевнанынъ кягъыты хатриме кельди. Текрар окъуп бакътым, сонъ къатлап, джебиме къойдым.
— Санъа не олды? — деп сорады Николай. — Юзюнъ ап-акъ кесильди?
— Бир шей де...
— Мен, гъалиба, меселени анъладым,— деди Ва¬ля ве манъа козюни къыпты. — Аджизленменъиз, Джевдет! Эр шей сырасында олур. Меним сизге тевсием шу: севмек истесенъиз — севинъиз, лякин меним киби, башынъызны гъайип этменъиз!
Аякъкъа къалкъты, менимнен ве Христофорнен сагълыкълашкъан   сонъ   Кандыбагъа  чевирильди.
— Мен кеттим...— деди Валя Николайгъа,— япмакь истеген ишимни яптым. Бир даа сени раатсызламайджагъым!
— Селям! — деди Николай, еринден къыбырдамады,— мен сенинъ джанынъны агъыртмакъ истемедим.
Къыз индемеди. Къатый арекетнен къапугъа чевирильди, барактан чыкъып кетти.
— Бир шей анъламайым! — деди Христофор. Озюнинъ екяне козюни зияде тёгереклендирип бакъты. — Мында не олды?
— Енъи ич бир шей олмады! — деди Николай. — Сен бугунь ничюн эрте къайттынъ?
— Элим... сызлай бере,— деди Христофор, сонъ менден: — Ира не яза? — деп сорады.
— Эвине чагъыра...
— Онынъ эвинде булундынъмы?
— Булундым.
Христофор девамлы давушнен сызгъырды.
— Сонъ? Не къараргъа кельдинъ? Кетеджексинъми?
— Ёкъ,— дедим мен,— кетмейджегим. 
Эм кетмедим. Койкамнынъ устюне созулып яттым. Индемедим. Николай ве Христофор мени ратсызламадылар.
«Севги сенден къачса, онынъ пешинден къувмакъ не керек?» — деп тюшюндим мен, сонъ юкълап къалгъаным.
Севгиден къачып къуртуламазсынъ. О сени илле тапар. Яш кишилернинъ севгиси манъа мукъаддес, алидженап олып корюне.
...Бинъ докъуз юз къыркъ эки сенесининъ кузюнде мен джебэде агъыр яраландым. Мени тедавий этмек ичюн Ташкентке ёлладылар. Кимерде манъа эвге бармакъ ичюн рухсетнаме бере, кимерде рухсетнамесиз чыкъып кете эдим. Аягъым гипсте. Къолтукъ таякъларнен юрмеге мусааде эттилер.
Бир дефа бизим одамызнынъ къапусы къакъылды. Мен таягъымны узатып, зембелекни тюрттим, къапу ачылды. Босагъа устюнде Валя Синицкая... ёкъ, Валя Кандыба турмакъта эди. Азгъан-тозгъан, къартайгъан. О эвнинъ ичини козьден кечирди, сонъ устюндеки пальтосынынъ этегини азачыкъ котерип кроватнынъ четине отурды, янында пейда олгъан учь яшындаки Сейяренинъ башыны сийпады. Сейяре боюнчыгъыны эгильтип, кулюмсиреди. Валягъа бакътым — чырайы ап-акъ, козьлери сёнюк. Лакъырдыны башламагъа меджалы ёкъ. Агъызыны ачса, окюрип агълайджакъ. Мен оны анъладым.
— Чокътанмы? — деп сорадым.
О эски-пускю редикулинден кягъыт чыкъарды. Бланкнынъ устюнде «Гвардиялы уйкен сержант Кан¬дыба Н. Н.» деп язылы эди.
— Джаяв аскерде хызмет эте эдими? 
Валя башыны саллады: «эбет!»
— Насыл джебэде?
О омузларыны къысты: «бильмейим!»
Бланкнынъ четинде — сагъ тарафында — «1942 сенеси август 23» козюме чалынды.
Мен август 29-да Бесланда яраландым. Бельки ян-янаша олып дженклешкендирмиз! Ким бильсин? Къафкъаз джебэси буюк эди.
— Караматкъа бардым,— деди, ниает, Валя,— сен оны якъында корьдинъми?
— Ираданен корюшкенлер...— дедим мен. — Мен мында тюшмезден эвель...
— Онъа бир кирип чыкъынъыз! — деди Валя, къышымлы ве тынч давушнен.
Валянынъ козьлерине бакътым... оларда джевап арадым.
— Учь кунь эвельси онъа да бойле кягъыт кельди. — Валя козьлеринен ишарет этип, озюнинъ аля меним къолумда тургъан кягъытыны корьсетти.
— Карим де? — мен айкъырмакъ, окюрип агъламакъ истедим. Агълап оламадым.
Валя джевап бералмады — яш иле толу козьлери даа зияде къызардылар. Валя козь яшларыны гизлиден силип алды.
Дивар артындан:
— Бешинджиде — единджи ве секизинджи номерерге юмурта уны бериледжек,— деген йыртыкъ давуш ишитильди,— талонгъа юзер грамм.
— Мен алмайджагъым,— деп джевап берди тынч, яш къадын сеси,— бельки сонъундан ягъ кетирирлер. 
Лакъырды этеяткъанлар — эки студент къызлар эди.
— Мен ёрулдым. Сабырым къалмады,— деди Валя. — Борисканы Караматкъа къалдырып, озюм ордугъа кетмек истейим. Чыдаялмайым... алмасалар, партизанлыкъкъа кетерим.
— Ничюн, Валя? Огълунъ насыл...
— Бильмейим. О хусуста чокъ тюшюндим. Мен сабыр эталмайым. Карамат Борисканы озюне алмагъа разы олды. Озюнинъ Эргашыны бабасына ёллагъан. Борисканы да ёллая биле... Оны заводдан бошамайлар.
— Сен де заводкъа кир! Бир ерде олурсынъыз.
— Ёкъ, мен джебэ аркъасында отуралмайым. 
...Валя Кандыба... десант иштиракчиси, гурьдели ве гъалебели бинъ докъуз юз къыркъ бешинджи сенеде Висла артында мисльсиз джесюрлик корьсетип, эляк олды. Оны Висланынъ юксек ялысында, учурымнынъ четинде комдилер. Мезарынынъ этрафында... юксек, ешиль дагълар ве сюрюльген, сачылгъан кениш тарлалар корюнмектелер. Мен сонъундан, Валя хызмет эткен арбий къытъанынъ командиринден бир къач мектюп алдым. Командир манъа бу къараман къадыннынъ сонъ дередже фаджиалы олюмини тафсилятлы суретте язып, озь тазиесини бильдирди.
Карамат эки огъланны тербиеледи, осьтюрди. Эргаш шимди бизим Сейяре иле окъуй. Борис исе якъын¬да арбий мектепни битирди.
Карамат бизим эвге чокъ келип кете. О, аля, Ираданынъ досты.
...«Севги сенден къачса, онынъ пешинден къувмакъ керекми!...» Мен бу сёзлерни чокъ хатырлайым.
Амма ойле дегиль. Эгер севсенъ... керчектен севсенъ, онынъ ичюн яша — онынъ ичюн оль! Бутюн дюнья, ана топракъ, аятынъ ве адамлар огюндеки борджынъ, виджданынъ ве бахтынъ — эписи онынъ ичюн.


29

Сонъки айларда иш усулымыз денъишти. Кимерде тулумба станциясында, кимерде экскаваторда чалыштыкъ, кимерде участканы ер патлатыджыларгъа быракъып, узакъкъа кетмеге меджбур олдыкъ. Меним ичюн,— тек меним ичюнми, аджеба? — айланма каналны битиреяткъанда юреклеримизни бийлеген араретни гъайып этмек языкъ. Шимди, гуя коктен ерге эндик. Буны сезген тек мен дегилим. Къуветлер енъи къысымларгъа болюнеяткъаныны ве бир-эки куньден сонъ иш кене къызышып кетеджегини эр кес бильсе де, бу енъи куньлер — инсанны гонъюльден тюшюриджи куньлер олды. Бойле куньлернинъ биринде комсомол комитети гидростанциягъа кезинти тешкиль этти.
Биз эпимиз биле эдик: плотина къурулгъан сонъ буюк голь асыл оладжакъ ве сув ондан деривацион канал бою кетеджек; он докъуз километр узунлыгъындаки деривацион каналнынъ суву етмиш метр юкъары котериледжек, турбиналарны айландыраджакъ. Комбинат аванынъ озюнден азотлы кубрелер ясап чыкъараджакъ. Биз бу яазариени яхшы эзберледик. Менжевецкий Хазар-Кенддо бизни окъуткъанда буны дакъикъада бир айта тургъан.
Гидростанция къурулаяткъан ерге кельгенде, озь эвимизге къайтып кельген киби олды. Айны шу бараклар, айны шу котлован, атъта канал биле бизим айланма каналгъа бенъзей.
Лякин эписи деривацион канал боюнда олаяткъан иш. Котлован, гидроэлектростанция бинасынынъ негизини къурмакъ ичюн.
Ерли комсомоллар, теджрибе алышып-беришюв акъшамы тешкиль этеджеклери ерде, бизни клубкъа алып кельдилер. Ираданынъ планы чул тутмады. Биз¬ге кинофильм корьсеттилер:  «Чапаев» ве «Къара конверт». «Чапаев» шимди истисалдан чыкъты «Къа¬ра конверт» исе... он секиз йылдан сонъ, текрар пейда олгъан эски фильм... Гарри Пиль.
Кетеяткъан вакъытта Ирада, мени корьмеген олып, сусты, клубкъа кельген сонъ, мен онынъ дикъкъатына саип олмагъа тырыштым.
— Аджаип сарай,— дедим онъа. Бизим клубымыз аля азыр олмагъаны ичюн шай дедим. Ирада меним сёзюме къулакъ асмады.
Кинофильмлер корьсетилип битирильген сонъ, мен юксек давушнен:
— Фильмлернинъ экиси де зевкълы эди...— дедим, Ираданынъ зытына токъунмакъ ичюн,— лякин, Чапаев гузель.
Бу сефер о чыдаялмады.
— Сиз, Бекиров... кино меселесинде бир шей анъламайсынъыз...— деп къычырды.
— Ничюн, Ирадахан?
О, адынынъ сонъуна «хан» къошулып айтылгъаныны, ничюндир, истемей эди. Мен къызгъа бириндеки кере «Ирадахан» дедим. Ачувландырмакъ истедим.
— Ничюн шай беллейсинъиз? — дедим мен тек¬рар. — Эвелина!? Не? Фена къызмы? Фильмлер, эльбетте, бир-биринден узакълар, амма... догърусыны айтсам, кинода «Чапаев»ни артист ойнагъанына инанаджагъым кельмеди. Озю белледим.
— «Къара конверт?» Сизинъдже, бутюн зевкъ Эвелинада. Бутюн эркеклер Эвелина деп дели оладжакълар. Иш тек онда дегиль.
Мен енгиль нефес алдым, янашада Турсунов олмагъан вакъытта мен базы мувафакъиетлерге ире биле эдим.
Клубдан ашханеге кирдик. Эпимизни бедава емекнен: этли борщ, запеканка ве бирер стакан сыджакъ сютнен сыйладылар. Мындаки ашчы бизим Сабира халадан зияде талапкяр олмалы. Бизде сыджакъ сют корюнген шей дегиль.
Ашап битирген сонъ теджрибе алышып-беришюв башлады. Лякин емектен ве кинодан сонъ кимсенинъ лакъырды этеджеги кельмеди. Ирада ве Карим сёзге чыкътылар. Карим озюнинъ кешф эткен енъи ковшы ве онынъ монтажы хусусында икяе этти. Буны эр кес бегенди, чюнки сёйлеген шейлери амелий иштен алынгъан делиллер эди. Карим оны зевкълы этип... кишилерни кульдюре-кульдюре айтты. Битирген сонъ девамлы суретте эль чырптылар. Сонъ Ирада чыкъып, бизим ве оларнынъ экскаваторджылары арасындаки мусабакъа мукъавелесини окъуды. Мукъавеле муджиби, олар тезден бизим ишлерни келип тешкермеге борджлы эдилер.
Меджлиснинъ сонъунда эпимиз «Бизни урмакъ, урмакъ истеди, бизни урмагъа ынтылдылар...» тюркюсини сёйледик.
...Саба ялыгъа чыкътыкъ. Бизим экскаватор, ташлап кеткен еримизде дегиль, баягъы узакъта эди. Машинистнинъ русхети олмадан, экскаваторгъа токъунмакъ мумкюн дегиль. Алмазов пек ачувланды, атты-тутты, компрессорны тешкерип, бирде-бир сыныкъ шей тапмакъ ичюн кабинагъа кирди. Лякин машина электрик агъындан узюльген эди. Сонъундан анъладыкъ: бу Мансуровнынъ эмири муджиби япылгъан. О шпалларны тиздирип, бизим машинаны котловандан узакъча ерге айдатып ташлаткъан.
Буны эвельдже япмакъ мумкюн дегильми эди? Машинаны четке чекмек зарурети догъгъан экен, ничюн Алмазовны чагъырмады? Эвде диварны азачыкъ тыкъылдаткъан олса, етеджек эди. Сонъки вакъытларда Абдулла Садыкович котлованда сыкъча булуна, гъалиба, енъи начальникнинъ козюне корюнмек истей. Котловангъа келе, япылып битирильмеген бир иш тапып, адамларны ызгъыштыра.
Топракъ йыгъынлары устюнде ве котлован ичинде ер патлатыджылар кезелер. Олар кениш чукъурлар ача, ичлерине патлайыджы мадделер къоя, бикфорд теллерини чектирелер. Бугунъ бизни экскаватордан алып, ер патлатыджыларгъа ярдым ичюн ёлладылар.
Биз — Кандыба ве мен,— бир къач делик ачкъан сонъ, уйлелик тенеффюстен эвель, патлавлар вакътында чукъурларда сакъланмагъа, таш-топракъ, тоз-думан ичинде ятакъламагъа истемей, эвге кеттик. Эвге кеттик... ашханеге келип киргенмиз. Эртеми? Кечми? Ким бильсин? Бизге арпа курпесинден пляв къалгъан.
Ялыгъа къайтаяткъанда кучьлю гурультилер ишитильди. Юкъарыдан, бараклар беттен, патлавлар зевкълы кельдилер. Анда-мында янардагълар киби, атешли думанлар чыкъты, таш ве топракъ ташкъыны кок юзюне котерильди, сонъ кенишлеп, эппи вакъыт къыбырдамай — авада асылып турды. Ниает, о, къара мантарлар яваш-яваш ашагъы эндилер.
Котлованнынъ этрафындаки адамлар ерли-ерлерине даркъагъан сонъ, биз чукъургъа тюшдик. Ернинъ астындан чыкъкъан буюк къара ташлар низамсыз алда дагъылып ятмакъта эдилер.
— Конгломерат,— деди   Кандыба. — Не   истейсинъ?...
Христофор озь нижниклеринен берабер, экскаваторнынъ артындаки демир ёлны ясап битиреята эди. Онынъ эли ве омузы аля агъырмакъта, амма, мен беллесем, онынъ шимди иш вакъытында асабийлешкенининъ себеби бу дегиль. Сонъки афталар ичинде нижниклер меселесинде бахтсыз олдыкъ. Баш Дугюмде ишлер кеткен сайын кенишлемекте, ерде эр ишке арматурджылар, моторджылар, десятниклер ве бетонджылар талап этильмекте. Яш йигитлернинъ бири бизде курста окъуп башлай. Не япаджакъсынъ? Кимерде шпалаларны озюмиз ташымагъа ве рельслерни пекитмеге меджбур оламыз.
— Къайда быралкъыланып юрдинъиз? — деп джекирди устюмизге Христофор. Юзюнде ясама джиддийлик сезильди. — Тез олунъыз, ярдым этинъиз! Кимсе ёкъ... тек озюмиз чекишемиз. — О, башындан кепкасыны чыкъарып, юзюни сильди. — Бакъ, ярым саат ичин¬де ёл не къадар узанды!
Экскаваторны огге джылыштырдык, сонъ Андрей Захарович когертеге чыкъты, рычагларнынъ огюне отурып, сол элини котерди. Мен рубильникни кечирдим. Ковш ашагъы саркъаяткъанда, когертеде Ман¬суров пейда олды. О манъа: рубильникни чыкъар деген манада ишарет этти. Мен эмирни эда эттим. Машина бирден токътады. Ковш авада салланып къалды.
— Бу не демек, Джевдет? — Алмазов къарыкъ сесинен къычырды. О ишнинъ фаркъына бармады,— электрик кучю ёкъмы?
Когертеге чыкътым, козьлеримнен ишарет этип Мансуровны корьсеттим. — «Буюгимиз эмир этти!»
— Сен делирдинъми? Рычаг чыкъарылмай тура токны кесмек мумкюнми? — Машинист пек ачувлан¬ды. — Ким рухсет этти? Машинаны иштен чыкъармакъ истейсинъми? Сакъын, бир даа, мен машинаны токътатмагъандже, рубильникни чыкъарма! 
Лякин мен... 
Не, мен? Не, мен? 
Къабаат  менде! — деди   Мансуров,— манъа. къычыр. Онъа не къычырасынъ? — Мансуров когертенинъ уджуна келип, Андрей Захаровичке эмир этти. — Токътат ишни!
— Ничюн?
— Конгломератны джыйыштырмакъ ичюн тезден машина келеджек...
— Буны манъа айтмакъ керек эдинъиз! — деди Алмазов,— худжур шей... Мен ковшны тюшюреятам, кимдир, рубильникни чыкъара. Къайда корюнген шей?
Алмазов бизге элесленип бакъты. Мансуров буны эследи.
— Не олды? — деп сорады Абдулла Садыкович. — Акъылынъа бир шей даа кельдими?
— Кран...— деди  Алмазов ачувланып,— кран, анъладынъмы?
Бир къач дакъикъа кечкен сонъ, тросны буюк конгломерат кесеги астына такъып, дёрт багълап, ковшкъа илиштирдик. Елькъуван оны тёпеге котерип, четке чекип алып кетти. Бу усул келишикли корюнди. Шу куню чукъур ичиндеки конгломерат кесеклерининъ эписини котлованнынъ кенарына чекип чыкъардыкъ. Мансуров, бу кесеклер ковш ичюн агъырлыкъ этер деп къоркъып, индемей бакъып турды. Амма къавфлы олмагъаныны корьген сонъ, озюнинъ енъи кешфини бильдирмек ичюн Турсуновкъа ювурып кетти. Турсунов бизим тарафкъа кельмеди. Дигер экскаваторджылар бизим усулны бильмей, къач саатлер бош турдылар. Бильген сонъ, олар да бизим киби яптылар.
Акъшам устю ер къазыджылар, кранджылар кельдилер.
Къач кунь даа кечти... биз озь участкамызнынъ тюбюндеки конгломератнынъ эписини патлатып, чет¬ке чыкъардыкъ, сонъ топракъ къазувгъа кириштик. Топракъ йымшакъ ве ташсыз эди.
Эки къая арасында къысылы бу тар богъаз ичинде бинълернен адамлар ве машиналар чалышмакъталар. Котлован эр кунь энине ве боюна осьмекте. Биз ишке саба келе, акъшам къайтамыз. Озеннинъ сол ялысында, чакъыл чыкъармакъ ичюн карьер ачылды. Экскаваторлар къум къарышыкъ чакъылны демир ёл платформаларына юклей, платформалар исе оны джынсларгъа болюджи ве ювуджы базагъа алып ке¬те, сонъ, бункерлерге тюшюрелер. Сагъ ялыда экинджи бетон заводы ишлеп башлады. Онынъ янында юклейиджи станция чалыша. Вагончыкълар тель ёллар бою озеннинъ бир ялысындан дигер ялысына бе¬тон ташыйлар... бетон меселеси энди чезильди.
Плотинанынъ диварлары кунь-куньден юксельмектелер. Баарь келип еткенини дуймай къалдыкъ. Ягъмурлар ягъа башладылар. Ковшнынъ ичине къою, япышкъакъ чамур тола, елькъуван четке бурулгъанда, бу чамур пневматик думкарнынъ ичине зар-зорына тёкюле. Ягъмурлар себебинден бетон ишлери де бир къач кунь токъталып турды. Ава куньде бир къач дефа денъишип турды: саба кунеш чыкъа, сокъакълар саркъкъан киби ола, биз эвге къайткъанда кене ягъмур ягъа. Бараккъа шыр-сув олып къайтамыз. Ку¬неш булутларнынъ арасындан чыкъкъан сонъ, пек къыздыра. Орта Асияда баарь пек къыскъа ола. Кимерде асыл да олмай. Яз келе къоя. Шимди байырларда къаш-къаш ве ханым чичек ачкъан мевсим. Къырларда  ве  дерелерде  сувлары  чагълагъан баарь.
Менжевецкийнинъ участкасына сель тюшеджек деп беклейлер. Сель ичюн арыкъ къазды, четлерине таш тёшеди ве ялпакъ бетон кесеклери ерлештирдилер. Чар-Чакъта сув юксек ялыларнынъ тёпесинедже котерильди, делирди-къутурды, бизим кестирмеге окъталды, йыкъмакъ истеди. Баарь плотина ичюн энъ телюкели мевсим олды.
Телюке... тек къуруджылыкъта дегиль. Юректе де телюке, аджизлик. Ирада мектюп язып чагъырткъан вакъытта бармадым, онынъ ичюн дарылгъан. Карамат айтты. Бельки Ирада акълыдыр? Бельки меним кибарлыгъым догъру дегильдир? Ирада Краснянскаянен берабер Волга къуруджылыгъына кетмеди. Демек, оны мында туткъан шей... киши бар!? Ким? Турсуновмы? Эгер мен, Ираданынъ Турсуновнен мунасебетлеринде чыбалыкъ иш олмагъаныны бильсе эдим... онъа эмин олса эдим! Амма эмин дегилим. Куньдешимден интикъам алмакъ истедим; интикъам дегиль, ачувландым. Ничюн Ирада киби къыз мени дегиль де, мытлакъа Турсуновны севмек керек? Бельки Турсунов менден дюльбердир? Шубэленем. Ондан сонъ Ирада дюльберликке къызышкъан шахс та дегиль. Башта бир, Турсунов менден эсли. Къыз ичюн, бу — джиддий себеп. Къызлар джесюр кишини севелер. Турсу¬нов джесюрми? О исрарлы адам. Исрарлы... чюнки ребер. Истер-истемез исрарлы олмакъ керек.
Дейджегим, баарь манъа шубэ ве джесарет кетирди.
...Бу китапны мен дегиль де, Вахид Турсунов язгъан олса, сонъки айлар ичинде ишанчнынъ озюне насыл къайтып кельгенини тасвир этер эди. Мен Ирада огърунда насыл курешсем, о да ойле курешти. Озюнен... озь шубэлеринен курешти. О вакъытта, Турсуновнынъ бунъа акъкъы бармы, ёкъмы эди, бильмей эдим. Буны бильмегеним киби... севги ичюн ич бир тюрлю укъукъ талап этильмегенини де бильмей эдим. Мен дигер бир шейни де бильмей эдим... Ирада иле Вахид Турсунов арасында олгъан романтик корюшювни бильмей эдим, албу исе корюшюв инженернинъ къальбинде буюк къыгъылчым къалдыргъан, сонъундан алевлене берген.
...Бу, мен кельмезден бираз эвель олгъан шей. Оны манъа Карамат айтты. Кимсеге сёйлемейджегиме емин эткен эдим. Лякин арадан энди йигирми беш сене кечти. Бу яшымызгъа кельдик. Еминни боздым. Афу эт, севимли Карамат!
Къыргъыз-Къулакъта, баш къуруджылыкъ идаресинде техника ишлери хусусындан мушавере олды. Мушавереге, Краснянская ве Джураевден, хызмет болюклери башлыкъларындан гъайри, смена инженерлери де давет этильдилер. Мушавере, эр вакъыт олгъаны киби, гедже кеч маальде битти. Бу да азлыкъ этсе керек, Торизо мушавереден сонъ смена инженерлерини озь кабинетине чагъырды, оларгъа енъи шараит ве енъи вазифелер хусусында изаат берди.
Ирада кабинеттен чыкъаяткъанда, Джураев онынъ янына кельди:
— Машинанъыз бармы?
— Бар! — деди Ирада,— Бир де-бир машинада кельгендирим, эльбет! Онынънен де къайтаджагъым...
— Мен мында къалмакъ истейим,— деди Джура¬ев, парткомда мешин диванлар бар. Оларнынъ устюнде...
Вестибюльде эки дакъикъа субет эткен сонъ Джураев коридор бою кетти, Ирада сокъакъкъа чыкъты. Этраф къаранлыкъ. Не машина, не инсан... чым-чырт эди. Онынъ да акъылына парткомнынъ диванлары кельди, лякин сонъундан бу фикирден къоркъты. «Кетмели... ёлда машина чокъ. Чареси тапылыр» деп тюшюнди. Юре берди. Дёрт километр къадар ёл юрди, машинагъа бенъзеген шей расткельмеди. Огден эскен кучьлю, сувукъ ельге къаршы кетмек къыйын эди. Паромгъа якъынлашты... аля кимсе ёкъ. Ачувланды: «энди машина расткельсе... ялварса биле минмейджегим» деди ичинден. Озь-озюне джаны агъырды.
Амма инсаннынъ такъдири худжур ола. Къызнынъ къафасына бу къатый фикир кирип етиштирмеди, янына юк машинасы токътады. Кабинадан киши тюшти.
— Шадманова?! Геджелеин бу не демек? — къыз давушнынъ саибини таныды: Вахид Турсунов... Электрик болюги башлыгъы. — Къана, отурынъыз! — къызны кабинагъа чагъырды. — Чабик олунъыз! Бельки паром къапалгъандже етиштирирмиз?
Лякин етиштиралмадылар. Скеледе паром энди ёкъ эди. Кеч олгъан. Ишчилер оны сол ялыгъа багълап, Хазар-Кендке кеткенлер. Ава сувукъ. Ачыкъ ялыда турмакъ мумкюн дегиль. Къаравул одасына кирдилер. Сааткул ата, элинде берданкасы, къып-къырмызы чёюн собанынъ огюнде отургъан, юкъсырай. Турсуновны корьгенинен таныды... деръал айынды, атылып аякъкъа турды: — янъчыкъ... бираз къызынайым деп кирдим, чыкъаджакъ олып отура эдим. — Къарт озюни акъламагъа тырышты. Чар-Чакъ ялысында, электрик станция донатмасы... рельслер, шпаллар, агъачлар обаланып ятмакъта эдилер.
— Ят, Сааткъул ата... юкъла! — деди Турсунов ве шакъылдап кульди. — Сенинъ тотлы демирлеринъ кимсеге керекмей!
— Тотлы демирлер?! Э-э! Анда, тотсыз демирлер де бар. Эписи ичюн месулим. Мушукъ бир айдан берли къокъланып юре. Эписини корем...
Шофер, яш йигит, собанынъ огюнде созулды, башыны ерге къояр-къоймаз хурулдап къалды. Ирада эллерини къыздырмакъ ичюн собанынъ устюне тутты, амма бираздан, пармакълары сызлап башладылар. Ойле агъырдылар ки, къыз чыдаялмай, агълай-язды. Турсунов онъа собадан узакъкъа чекильмесини риджа этти, сонъ Чар-Чакътан сувукъ сув кетирип, эллерине сувукъ компресс япты... Сонъра, не ердендир, эски чуваллар тапып, ерге тёшеди, Ирадагъа, ятып раатланмасыны теклиф этти. Ирада яткъан сонъ Турсунов тоныны чыкъарып, онынъ устюне ортти. Сабагъа якъын къыз козьлерини ачкъанда, Турсуновнынъ полда букленип, тыгъырыкъланып яткъаныны корьди.
Турсунов аякъкъа тургъан сонъ, къыз онъа ынджынып бакъты.
— Сизге нисбетен адалетсиз олдым,— деди о,— ма, тонынъызны алынъыз!
— Адалетсизлик? Ничюн? Бу меним инсанлыкъ борджым дегильми?
Танъ алды маалинде, къандильнинъ улькюн ярыгъында олгъан бу субетте Турсунов къызгъа алидженап киши олып корюнди: «Не къадар хош череси, гузель козьлери бар!» деп тюшюнди Ирада. Озю чу¬валлар устюнде отургъаны алда, Турсуновкъа, янашасындан ер корьсетти... отурмасыны теклиф этти. Черик саат кечкен сонъ экиси бир тонгъа ортюнип, саба ачылгъангъа къадар сувукъ соба янында отурдылар. Не акъкъында лакъырды эттилер? Асыл да лакъырды эттилерми? Кимсе бильмей.
Бундан сонъ хызметте, апансыздан расткелишселер, бир-бирлеринен азачыкъ лакъырды этип ала эдилер. Эбет, тек лакъырды. Ондан узакъкъа кетмей эди¬лер.
Шай деди Карамат. О яхшы биле.
Ирада, о танъ алды маалинде, Турсуновны керчектен де севдими, аджеба? Гъалиба, севмеди, чюнки Турсунов, чокъкъа бармай, командировкагъа кетти. Ираданынъ исе, о кеткен сонъ джаны ич сыкъылмады.
Къызгъа, кишининъ алидженап арекетлерини хатырламакъ хош келе эди. Бельки бу —инженернинъ алидженаплыгъы ичюн тешеккюрдир? Бельки Ирада, Джевдетни ильк расткетирген вакъытта Турсуновны ич бир вакъыт севмегенини анълагъан ве озь-озюне тааджипленгендир?! Ким бильсин? Ким бильсин?!
...О баарь куньлери бу шейлерни бильмей эдим. Мен ялынъыз, Ираданы Турсуновкъа бермеге меджалым ёкълугъыны биле эдим. Шимди... къафам бу фикирлернен толу олгъаны алда, ашыкъмай, эвге кетеята эдим. Огюмде, сокъакънынъ устюнде къаранлыкъ ве ялынъызлыкъ ичинде тургъан къадим чи¬нар корюнди. Ким бильсин, бу терек бу ерде бельки Искандер Зулькъарнайин девиринде де бойле къадалып тургъандыр?!..
Умютсизден къадын давушы ишиттим... элеслендим. Бир къач адам даа юрген сонъ чинар астында Ирада иле Турсуновны сездим.
Эсимни ёкъ эте яздым. Юрегимнинъ ишлеви текмиль токътагъан киби олды. Мендеки эеджан сезильмесин деп, янларындан тез-тез кечип кетмек ичюн адымларымны сыкълаштырдым. Лякин Ираданынъ сувукъ, къалтыравукъ эли — элиме илишти.
— Афу этинъиз, Джевдет! — деди о манъа,— риджа этем, бираз токътанъыз!
— Мен ёрулдым...— дедим мен. Элимни онынъ элинден къуртармакъ истедим,— эвге ашыкъам.
— Сиз манъа керексинъиз! Шимди... бу дакъикъада! Менден ничюн къачынасынъыз. Джевдет? Мен сизинъ ичюн не феналыкъ яптым?
Турсунов эеджан ичинде... агъызында тютейяткъан папиросыны дудакъларынынъ бир кошесинден дигер кошесине джылыштыра берип, манъа козь этмекте эди.
— Шимди кореяткъанымдан фена ич бир шей япкъанынъыз ёкъ! — деп джевап бердим мен. — Мен¬ден даа не истейсинъиз? Геджелик сергюзештинъизнинъ ресмий шааты олгъанымнымы? Мен сизге, озюмден зияде инана эдим, Ирада! Мени акъаретлединъиз!
— Сизинъ бир шейден хаберинъиз ёкъ, Джев¬дет! — Ирада кийик сеснен къычырды. — Ич бир шей бильмейсинъиз!
— Бильмей эдим... шимди бильдим!
— Ёкъ, бильмединъиз!
Къызнынъ эли ичинден элимни чекип алдым.
— Кетменъиз! Мен бу тарихны шимди... бу дакъикъасы битирмек истейим... бу ерде, бу чинарнынъ астында. Анъладынъызмы. Джевдет? Не эвеллери, не шимди, мени Турсуновнен багълагъан шей олмады. Ишиттинъизми?
Турсунов иш бойле мейиль оладжагъыны бильмей эди. Айретте къалды.
— Сиз, Ирада, рузгяр кибисинъиз. — деди о. Агъызындаки папиросыны чыкъарып, четке атты, енъисини якъты,— кулюнчли шей! Экимиз арасындаки мунасебетни учюнджи кишининъ иштиракинен муакеме этеятасынъыз... бир тюшюнип бакътынъызмы? Дюньяда ырыз-эдеп деген шей бар... Бекиров ким? Адий нижник.
— Адий нижник...— Ирада онынъ сёзлерини текрарлады. — Сиз исе инженерсинъиз.
Къыз башыны тёпеге котере берип, къатты ве аджеле адымларнен баракларгъа догъру кетти. Бельки бираз юрген сонъ токъталыр, манъа бир шейлер сёйлер белледим. Айланып бакъмады. Чинарнынъ астында хайли вакъыт турдым. Сонъ мен де джёнедим.
Эвде Николай ве Карим чай ичмекте эдилер.
— Сонъки геджем...— деди Карим, кичик козьлерини зияде керип манъа бакъты. — Ярын Баш Дугюмде мени коралмайджакъсынъыз!
— Ничюн?
— Деривацион каналгъа кетем. Искандерге кочьмек... анда яшамакъ кереким.
— Николай?
— О мында къала,— Карим къалкъты, азбаргъа чыкъып кетти. — Бир дакъикъачыкъ...
— Языкълар олсун...— деди Николай, кокюс кечирип,— сонъуна къадар бир ерде олмайджакъмыз.
— Ялынъыз бир чаре бар,— дедим мен,— Каримге сыкъ-сыкъ мусафирликке барып тураджакъмыз. Достны унутмакъ олмай.
— Достны. эбет... лякин кеткен-кете, акъибет, унутыла,— деди Николай,— чаре ёкъ, Джевдет, бизге де Батумгъа кетмек керек. Сен, Христофор ве мен, учюмиз... Плотина биткен сонъ,— о къолуны омузым устюне къойды, мавы козьлерини сюзе берип, кулюмсиреди,— сени мында туткъан не бар? Эвель къафанъ ичинде Ирада тура эди. Турсунов оны урып чыкъарды. Мийинъ энди бош.
— Ярым саат эвельси бош эди. Шимди онда кене Ирада.
— Кене кирдими?
— Ирада Турсуновны асыл да севмеген.
— Я озюнъ... учь кунь эвельси...
Мен чинар тюбюнде олып кечкен вакъианы сёйледим. Ондан сонъ баракта отуралмадым. Юрегимни ойле эеджан басты ки, Кандыбанынъ лакъырдысы къулагъыма кирмеди.
— Николай,— дедим мен. — Шимди манъа  бир шей сёйлеме. Башымда эсим ёкъ.
Чыкътым. Харабе. Багъча бою къыргъа догъру джёнедим. Чалылар арасында гизленген тар сокъакъкъа чыкъкъан сонъ чапа-чапа кеттим. Артыма-огюме бакмъадым. Чокъ кеттим... учурымнынъ кенарында, айланмада аякъ давушлары ишиттим. Сонъра адам кольгесини эследим. Онъа корюнмемек ичюн токъталдым, адам да токъталды.
— Кимсинъиз? — деп къычырды къадын. — Не ке¬рек?
Бир къач адым илери юрдим. Огюмде идаренинъ полларыны   ювуджы Манзура апа турмакъта эди.
— Сенсинъми, Джевдет? — деп сорады. 
Мени деръал таныды. Айретте къалдым.
— Бу къаранлыкъта мында не япасынъыз? — де¬дим Манзура апагъа,— бир шей олдымы?
— Ёкъ. Ич бир шей... олмады. Искандерден келем. Пек агъыр. — О ердеки чувалны косьтерди,— беля!
— Беринъиз манъа! — дедим мен. Чувалны аркъама урдым... кеттик.
Хазар-Кендке кирген сонъ озен ялысына тюштик. Мында онынъ къульбеси бар эди.
Чувалны топракъ пол устюне къойгъан сонъ чыкъмагъа ниетлендим.
— Отур, балам! — деди къартий. — Бир  пиала чай ич!
— Сагъ олунъыз! Мен ашыкъам.
— Къайда? — къартий тааджипленди. — Сизге къышлакъта ким керек?
— Манъа... санитария идареси... илядж. — Яланны патлаттым. — Баракта адам хаста.
Манзура апа мени токътатмакъ мумкюн олмайджагъыны анълады. Тез-тез чувалнынъ агъызыны ачты, ичинден эки буюк нар чыкъарып, эллеримнинъ ичлерине тыкъты.
— Тут! — деди манъа, эмир эткен киби. — Къыз къардашым берди... Намангандан кетирген.
Ёл боюнда нарларны къач кере джеплериме къояджакъ олып чекиштим, ойле балабан эдилер ки, устюмдеки секиз дане джебден бирине сыгъмадылар. Эллериме тута берип, къайтып кельдим. Амма бараккъа кирмедим; къаранлыкъ аралыкъларда доланып юрдим. Гедженинъ бир маалинде Ираданынъ эвининъ къапусыны къакътым. Ичериде бир шей гъычылдады, сонъ коридорда аякъ давушлары ишитильди. Къапу ачылды.
— Афу этинъиз, Ирада! Мен сизге кельдим...
— Корем...— деди Ирада сувукъ давушнен, сонъ четке чекилип, манъа кирмеге ёл берди.
Тышарыда мени терк эткен джесарет, ичери киргенимнен къайтып кельди. Эки нарны сыкъып туткъан эллеримни аркъамда сакълай берип, ичери одагъа кечтим. Ирада къапуларны къапатаяткъан арада оларны сетке бенъзер тахта узерине быракъып, устюни кучюк ястычыкънен орттим.
Учь дакъикъа эвельси, босагъанынъ дигер тарафында тургъан вакъытымда, Ирада плотинанынъ проектлеринен толу эски, къара папкасыны къарыштырып отурадыр беллеген эдим. Шимди бакъам, пап¬ка корюнмей. Стол устюнде, эппи хырпалангъан ро¬ман ята. Алып бакътым. «Нана». Ирада кирди. Китапны ерине къойдым.
— Отурынъыз, Джевдет! — деди о. —Бойле къараманлыкъкъа насыл джесарет эте бильдинъиз?
— Къолайлыкънен дегиль...— дедим мен,— лякин башкъа чарем де къалмады.
— Къолайлыкънен дегиль? — Ирада меним сёзлеримни текрарлады,— къыйын эдими? Меним мектюбимде джевап язувдан да къыйын эдими?
— Лякин мектюбинъиз...
—...Учь ай эвельси язылгъан эди,— башлагъан джумлемни Ирада озю битирди. — Унуткъаным ёкъ.
— Ким? Бу олып кечкен шейлерде ким къабаатлы?
— Не? Не олып кечти?
— Не, дегенинъиз де не? Эр шей аст-усть олды.
— Аст-усть? Ким аст-усть этти?
— «Мавы къая»да, къапуны къапата берип, ин¬женер Турсуновнен корюштинъиз. Ичери кирмек истеди... къоймадынъыз!
Ирада огюмдеки курсю устюне отурды:
— Догъру. «Мавы къая»да онынънен корюштим. Лякин не макъсаднен, билесинъизми?
— Корюшюв... онынъ бир макъсады ола.
— Турсуновнен козь-козьге келип, онынъ япышакълыгъына ниает бермек истедим...
— Амма ниает бермединъиз!
— Озюнъизни худжур тутмагъан олсанъыз, Турсунов иле алякъам чокътан битип кетеджек эди: кусьтинъиз, мени танымадынъыз.
— Севги ве наз... буны «Мавы къая»да битирмек шартмы эди? Мен сизни сельби янында корьдим.
— Севги ве наз?! Янълышасынъыз! Биз, о вакъытта, къавгъа эте эдик.
— Къавгъа этмек ичюн ойле аджаип ерни сайлап алдынъызмы?
— Ер патлатыджылар бюросына кете эдим. Турсунов артымда пейда олды. Ялвардым-ялкъардым, пешимден къалмады. Даима кусюп юрген киши, о куню, пек шенъ эди. Озюнинъ ребер тайин этилюви хусусында Торизонынъ эмирини беклемекте экен.
— Сизинъ дегенинъизге бакъсам...— мен теренден кокюс кечирдим,— лякин юрегимни яраладынъыз, Ирада!
— Учь айдан бери окъ саплы юрегинъизнен кезесинъизми?
— Эбет!
— Чыкъар, атынъыз о окъны энди.
— Чыкъарып   атмакъ!  Ойле   къолай-къолаймы!?
— Сиз насыл адамсынъыз, Джевдет? Ничюн мен сизни бу куньге къадар анълап оламайым?
— Ким бильсин? — дедим къызгъа. Омузларымны къысып алдым,— меним тек бир къабаатым бар: сизни севем...
— Сиз? Мени? Джевдет, мени севесинъизми? — къызнынъ, эеджандан, давушы титреди... лакъырдыны девам эталмай, сусты. Сонъ къомшу одагъа чыкъты. Озюм де къалкътым. Пенджере огюне кельдим. Озен ялысындаки ярыкъларгъа бакъып турдым. Хайли вакъыттан сонъ Ирада пейда олды. — Чинар тюбюнде олгъан лакъырдыдан сонъ эвге кельдим,— о лакъырдысыны девам этти,— окюнгенимден, агъладым. Мен агъладым... буны сизге айтаятам, Джевдет! — Шай дегенде Ирада тахта устюндеки кучюк ястыкнъы чекип алды, астындаки нарлар тыгъырып, ерге тюшип кеттилер. Къыз айретте къалды.
— Бу не?
Мен къызардым-бузардым.
— Нар!
— Манъа эдие кетирдинъизми, Джевдет?
Къапу къакъылды. Ирада коридоргъа чыкъты. Сааткъа бакътым: учь. Кетмек керек. Турдым.
Аят ичинде Сабира халанен токъуштыкъ.
— Отурынъыз, Джевдет! Не турдынъыз? — деди о. Давушы муляйим ве алидженап эди,— аджаип къошаф кетирдим. Озюме пиширген эдим.
— Сагъ олунъыз, Сабира хала! — дедим мен,— энди пек кеч.
— Къалынъыз,— деди Ирада. яваштан, озю козьлерининъ къыйыгъындан халагъа бакъты — гедже эп бир болюнди.
Ирадагъа ред этмек мумкюнми? Къалдым.
Гедженинъ бей вакъытында учюмиз отурып къошаф ичтик. Сонъ Сабира хала кетип ятты. Бизим Ира¬да иле субетимиз узады... Бараккъа саба къайтып кельдим.
Юкъугъа козюм ёкъ эди. Кровать устюне отурдым. Амма насыл олды, бильмейим — башым ёргъан устю¬не тыгъырып кеткен. Козьлеримни ачкъанда Николайны корьдим. Меним омузымны силькитмекте эди.
— Тур! Тур! Чокъ юкълагъан адамны ич севмейим!


30

Вакъыт тез кечмекте. Эр кунь дюнья къадар енъи вакъиа. Бараккъа кельсенъ: оны битирдик, буны башладыкъ,— лакъырдысы. Торизо кельди, Турсунов кетти... Ай кече, артынъа айланып бакъсанъ, гуя бир тюрлю денъишме ёкъ. Ёкъ? Ишке алышып къалгъанмыз. Меракълы адиселерни сезмеймиз.
Кендимизнинъ бир къач ай, эвельси ким олгъанымызны ве шимди ким экенимизни, аз вакъыт ичинде не япа бильгенимизни хатирге кетирсек, денъишме, керчектен де, чокъ экенини билирмиз.
Эмек хусусында чешит аталар сёзлери бар. Аталарымыз акъыллы адамлар олгъан ве алидженап сёзлер сёйлегенлер. Мен фельсефелик сатмакъ истемейим, лякин, эр альде, эмек чешит тюрлю ола, деп тюшюнем. Бир чешиди пара къазанмакъ, кечинмек ичюн, дигер чешиди юксек хызмет ичюн. Кимерде адамны чалыштырмакъ ичюн тюрлю усуллар къулланмакъ керек ола.
Бизим эмегимиз... къуруджылыкъта чалышаяткъан кишилернинъ эмеги ялынъыз пара ичюн дегиль, яхуд меджбурий эмек дегиль. Не? Пара къазанмакъ... дедимми? Бизим къазангъан парамыз емекке, тютюнге, яхуд бир къач шише ракъыгъа, Искандер магазининде ордернен берильген басма кольмекке зорнен етише. Биз пара къазанув акъкъында тюшюнмей, пара топламагъа тырышмаймыз. Къафамызда тек къуруджылыкъ вазифелери туралар. Биз озенни кендимизге итаат эттирмек ве авадан минераль кубре ясамакъ истеймиз. Бу — Орта Асия ичюн, эр биримиз ичюн буюк иш. Юреклеримиз бу ишнинъ алидженап гъаелери ве романтикасынен берабер урмакъта; мен умумий макъсад дейим, амма о — эр биримизнинъ кенди макъсады. Умумий гъаемизнинъ тантанасы бундан ибарет. О, арекет этиджи буюк къуветке чевирилерек, бу къуруджылыкъта топлангъан чешит такъдирли, чешит назарлы, чешит адетли адамларны умумий истекке ве ильхамгъа таби буюк бир коллективге къошулмагъа себепчи олды.
Шимди, арадан йигирми беш сене кечкен сонъ, мен о вакъиаларны кягъыт узеринде язаяткъан вакъытымда, эр бир арекетимизни тюшюнип бакъам ве къыймет кесем. Не Андрей Алмазов, не Карим Ёлдашев, не Михаил Бассараба — ич биримиз энтузиазм акъкъында лакъырды эткенимиз ве тюшюнгенимиз ёкъ; кимерде бизни газетада энтузиастлар... деп язсалар, биз дигер, бинълердже кишилер киби, мемнуниетсиз алда чырайларымызны сыта ве мырылдана эдик: «Бизден энтузиаст оламы? Чалышамыз... планны эда этемиз. Башкъа шей ёкъ!» Чар-Чакъта
бойле адамлар чалыштылар. Чар-Чакъ бойле адамларны догъурды ве тербиеледи.
...Вакъыт тез кечмекте, дедим мен. Биз энди. Алмазовкъа экскаватор паркыны къабул этмесини теклиф эткенлерини унуттыкъ. Айланма канал биткен сонъ Мансуров Баш Дугюмден кетмек ичюн ариза бергенини ишиттик. Бу вакъиа бизни чокъ меракъландырды. «Озю кетмек истейми, ёкъса кетмеге меджбурмы?» Озю... Озю кетмек истей. О, Екатерина Васильевнанынъ фаджиалы элякинден сонъ, чокъ ипранды, чокъ денъишти. Вадим Семёнович онъа озюнде, техника болюгинде, инженер-консультант вазифесини теклиф эткен. Бильмейим... Турсунов Алмазовны озь кабинетине чагъырып, енъи вазифе хусусында лакъырды эткен вакъытта, Андрей Захарович, ынкъ-шынкъ деген, чешит себеплер тапкъан, къыскъасы, ред эткен. Ондан сонъ Турсунов туткъан, Алмазовнынъ экскаватор паркы башлыгъы вазифесине тайин этилюви хусусында шарт деп эмир имзалагъан. Он¬дан сонъ Андрей Захарович къатиетлик корьсетти. Джураевнинъ адына «протест» язды. Бу — Розалия Николаевна Алмазованынъ элинен язылгъан ариза эди. Машинист аризасында, озюнинъ къуруджылыкънынъ сонъуна къадар экскаваторда чалышмакъ истегенини, оны не шимди ве не бундан сонъ башкъа вазифеге тайин этмемелерини риджа этмекте эди. Ариза бюрода музакере этильди. Алмазовны къандырмакъ мумкюн олмады.
— Зорнен къоймакъ истесенъиз, башкъа меселе, амма мен разы дегилим! — деди.
Экскаватор паркынынъ башлыгъы вазифесинде кене Мансуров къалды.
Чокъкъа бармай, деривацион канал ичюн енъи экскаваторлар кельди. Машинистлер кене етишмеди. Ирада бу мунасебетнен эльверишли усул тюшюнип чыкъарды. Эр экскаваторда учер машинист дегиль де... бирер машинист олсун, деди. Бу адий теклиф къабул этильди ве деривацион каналда ишлернинъ илери джёнемесине себепчи олды.
Эвель эр экскаваторда учь машинист, учь ярдымджы чалыша эди. Ярдымджынынъ вазифеси — ма¬шина болюги ишине ве копчеклер астындаки демир ёл къуруджылыгъына козь-къулакъ олмакъ эди. Кимерде ярдымджы машинистнинъ еринде чалыша, кимерде нижниклерге ярдым эте.
Шимди бир машинист эр учь сменада учер саат чалышмагъа борджлы. Бу саатлер ичинде ярдымджы, механизмни майлав ве тешкерюв ишини эда этип етиштире ве къалгъан вакъытында машинист вази¬фесини япа.
Алмазовнынъ ярдымджылары Рашид Махкамов, Николай Кандыба ве мен — учюмиз олдыкъ. Басит Атакъулов ве эки яш йигит Михаил Бассарабанынъ ярдымджылары... Христофор бизде уйкен нижник. О да машинист ярдымджысы вазифесинде чалыша билир эди, амма хавфсызлыкъ техникасы инспекторы рухсет этмеди... козю ве сыныкъ омузы...
Дейджегим, учь экскаватор токътамай топракъ къаза, ковшлар вира теренликлерге тюше ве чыкъалар. Мотовоз эр беш дакъикъада платформаны кетирип янаштыра, олар чар-чабик, топракъкъа тола, мо¬товоз кескин давуш чыкъарып, кочьти дегенде, дигери келип янаша — думкарлар текрар топракъ юклейлер.
Каримни бизим элимизден чекип алмагъан олсалар, яхшы оладжакъ эди. Тек бизим ичюн дегиль, Каримнинъ озю ичюн де... онынъ экскаваторы янында сыкъ-сыкъ пейда олгъан геология бюросы хадимеси ичюн де фена олмайджакъ эди. Сёз, эльбетте, Карамат хусусында кете. Оларнынъ ишлери менимкинден гузель. Манъа чокъ шейлер кедер этти. Каримге? Этмедими? Онынъ ёлу ортасында да бир Турсунов бар эди. Рашид Махкамов... Лякин иш муреккеплешмезден эвель, чезилип кетти. Бизге, Карамат оларнынъ экисини де бир дереджеде севген киби келе эди. Ойле дегиль экен. Къызнынъ эр кестен зияде севген бир кишиси... бир эркек ола экен. О киши — Карим олып чыкъты. Рашид буны сезген сонъ, гонъюлли оларакъ теслим олды.
Экскаваторгъа келейик. Бизим участкамызда эки экскаватор чалышаджакъ. Шай келиштик: Алмазов¬нынъ ве Бассарабанынъ машиналары. Каримнинъ экскаваторыны эки кунь ичинде дагъытты, елькъуван, корпус ве арекет этиджи къысымларыны демир ёл платформасына юклеп, Искандер бетке алып кеттилер.
Бизим экскаваторлар ер къаза бердилер. Котлованнынъ сол тарафы чокътан къазылып битирильген, шимди онынъ астында къалын негиз дивар ишленильмекте. Плотинанынъ устюндеки асма ёл боюнда вагонеткалар чапкъалай, сагъ ялыдан бетон ташыйлар. Сол ялыда, котлован къазылып башланылгъан бу ерде, арекет кучьлю. Арматурджылар дивар боюндаки агъачлар устюнде демирлер ерлештире, бир-бирине къурай, пекителер. Дюльгерлер сув кестирмесининъ аркъасына къазыкъ къакъа, тёпелерине элли милли¬метр къалынлыгъында тахталар мыхлайлар. Ялынынъ янашасында, чукъурнынъ ичинден юкъары демир бетонлы, къалын дивар къаланылып чыкъаята. Бу энди плотина.
Бетонджылар кимерде бизге: давран, давран, деп къычыралар. Тезден котлованда бетон къоймагъа ер тапылмайджакъ! Ягъма ёкъ. Арамызда месафе буюк. Бу къадар терен участкада негиз къоймакъ ве дивар къаламакъ ичюн чокъ вакъыт керек.
Айланма канал къазгъан вакъытымызда экскава¬тор ишлери — энъ эсас, энъ етекчи зенаат есап этиле эди, шимди энъ муим зенаат — бетон къоюв. Экскаваторджы деген ад кишилер арасында энди аз ишитилип башлай.
Бетон заводынен плотина арасында токътамай по¬езд къатнай. Цемент ве арматура ташый. Бир дефа Николайнен берабер сол ялыгъа кеттик. Бетонджыларнынъ ишлегенлерини сейир эттик. Сонъ Искандерге кетеяткъан машинагъа минип, Каримге бармакъ истедик. Кетмезден эвель Караматнен корюшкенимиз яхшы олды. Биз ятакъханеге киргенде Карамат кийинген-къушангъан, сандычыгъынынъ ичини къарыштыраята... кроваты устюнде ювулгъан, утюленген бир къач эркек кольмеги бар эди.
— Мен Каримге кетеджек олам...— Карамат бизни бу сёзлернен къаршылап алды,— кетесинъизми?
Николай манъа бакъты, мен Николайгьа.
— Биз сенинънен... Каримге селям ёлламакъ ичюн кельдик,— деди Николай. О, дигер маирликлеринден гъайры, бир де азырджевап эди,— теэссюф, бугунь бармагъа вакътымыз ёкъ.
Карим ичюн кучюк мектюпчик яздыкъ ве онъа такъдим этмесини риджа этип, чыкътыкъ. Эвге кельдик. Рашид ве Басит чай ичеята эдилер.
— Хайырлаймыз, начальник аркъадаш! — деди Рашид.
— Кимни? — деп сорадым мен.
— Сени! — буруны иле манъа ишарет этти. 
Биз ёкъ вакъытта Валя Синицкая келип кеткен. Меним акъкъымда енъи хабер ишиткен... Джураев гуя меним, Мансуровнынъ муавини тайин этильмемни теклиф эткен.
— Бизим койде бунъа уфюртме, дейлер...— дедим мен.
— Уфюртме? Ничюн уфюртме олсун? — деди Николай, ачувланып,— машинаны яхшы билесинъ.Ондан сонъ... мен, реберлер арасында бизим къардаштан да бир адам олгъаныны чокътан истей эдим.
— Зан этсем, реберлер арасында бизим къардаштан бир адам барлыгъы чокътан...— деди Рашид,— Синицкая шимди Турсуновнынъ къабулханесинде секретарь. Бу етрлик дегильми? Не беллейсинъ? Валя тек бизни севиндирмек ичюн келип кеттими?
— Мен бир шей беллемейим...— деди Николай,— тек Вальканынъ хызметте гъайретли экенини билем. Ичювни быракъты. Амма эвленмек ичюн бу, занымджа, етерлик дегиль. Ондаки не? Севгими, интикъаммы? Алла бильсин...
— Интикъам? — Рашид айретленди,— насыл интикъам?
— Мен не япмакъ кереким? — деп сорадым мен. — Бир шейлер тюшюнесинъизми?
— Сенми? — Рашид телькъин бере башлады. — Санъа чокъ тюшюнип отурмакъ керекмей. Къабул эт... весселям! Начальник оладжакъ олгъан сонъ, бирден олмакъ керек. Андрей киби, юз йыл рычаг башында отурмакъта мана ёкъ.
— Не япмакъ керек? — Николай меним суалимни башкъа тюрлю анълады. — Сенинъ хасталыгъынъа рецепт берильмей. Эвеллери Ирадагъа олгъан муамеленъе мен чокътан инанмай эдим. Амма шимди...
— А-а! — деди Басит ве кульди. — Джевдет баш¬къа шейни сорагъан экенде?!
— Эбет! Мен де онъа башкъа шей хусусында джевап берем,— деди Николай.
— Мен Ираданен лакъырды эттим...— дедим мен.
— Сонъ? — Николай меним севги меселемнен пек меракълана ве онынъ ичюн чокъ эеджанлана эди. — Сонъ, насыл?
— Меселе чезильди. Бундан сонъ арамызда къара мышыкъ кечмейджекке бенъзей.
— Ойле исе, сенден яхшы начальник олур...— Кандыба зорнен кульди,— я Турсунов? О энди буюк адам. Бу хусуста тюшюнип бакътынъмы?
Мен джевап бермедим.
Акъшам лакъырдыны девам эттик.
— Мен санъа пек алышып къалдым,— деди манъа Кандыба. — Эвеллерде аранъызда джиддий шей ола биледжегине инанмай... озюме теселли бере эдим. Оны керчектен севгенинъе эмин олгъан сонъ, къасеветке далдым. Мени эвеля Карим терк этти, шимди исе Ира сени чекип алып кетеята. Кене Христофорнен экимиз къаладжакъмыз. Бизни унута башладынъ, Джевдет! Ялынъыз Ира хусусында тюшюнесинъ. Достлугъымыз сарсылды. Къоркъам, оны тезден гъаип этеджекмиз. Мен омюримде чокъ шей корьдим, чокъ шей билем. Достларсыз санъа ве сенсиз достларгъа яшамакъ къыйын олур. Кишининъ ёлунда досты олгъаны киби, душманы да бар... душман бирден битип кетмей.
— Архипка?! Аля теслим олмадымы? 
Николай башыны терсине саллады: «ёкъ!»
— Мушукъ. Шимди мында ёкъ, лякин...
— Мушукъ гизленип юре. Архипка да онынънен берабер, эм юкъсырамай!
Ичери Христофор кирди. Онынъ бети энди баягъы тёгерекленген ве эвельки бояны къабул эткен: омузынынъ агърысы ичюн сийрек шикяетленмекте.
— Сизге не олды? Юзлеринъиз экшиген! — о оджакъ янында токъталды, тез-тез союна башлады. — чамургъа лянет олсун! Э! Къавгъа эттинъизми, не яптынъыз шу?! Догъру ёлнен келейим дедим, сувгъа баттым. Чызмамнынъ ичи толды. Не индемейсинъиз?
— Бир шей олмады, къоркъма!..— Николай теренден кокюс кечирди,— не? Бизге мал болюшмек къалдымы?
— Ойле олса, не дердинъиз бар? Сизден сорайым. Алла белянъызны берсин... ничюн индемейсинъиз? — Христофор керчектен ачувланып къычырды, аягъынен курсюни тепип аттырды, текрар джекирди,— мен бойле тюшкюнликке чыдаялмайым!
— Христофор! — деди Николай сабурлы давушнен,— чокъ окюре берме! Шимди вакъыты дегиль. Ондан да башкъа, биз сагъыр дегильмиз. Сёйле, бизден не истейсинъ? Сен къапудан киргенде, аякъкъа турып тишлеримизни сырытмакъ керекмизми?
Дураниди башыны ашагъы саркъытты. Николайнынъ суалине джевап бермеди.
— Каримни корьдим,— деди о, бираздан сонъ,— гидромониторларнынъ машинасынен бардым...— сонъ, Рашидке чевирилип, элесленип бакъты,— сени де корьдим! Баситнен берабер эдинъиз.
— Бизге къулакъ асма! — деди Рашид. — Бизим ишимиз башкъа.
— Карим насыл? — деп сорады Кандыба.
Христофор ёкъ козюндеки къара багьны тюзетти ве бар козюни эки-учь кере липильдетип алды.
— Онъа квартира бергенлер. Сизге пек дарыла... кельмейлер имансызлар, дей.
— Дарыла!? — Николай тааджипленди. — Биз не япамыз? Ресторанларда кейфленип юремизми? Я сиз? — О Баситке худжур-худжур бакъты. — Бу чамурда анда не ишинъиз бар эди?
— Бизни чагъырдылар! — деди Басит. — Озь башымызгъа чапкъанымыз ёкъ.
— Кимге керек олдынъыз?
— Анваргъа.
— Анвар ким?
— Киши,— деп джевап берди Рашид.
— Севги меселеси...— деп иляве этти Басит. — Биз экимиз... не дейим санъа, киевлер олып бардыкъ.
— Ким эвленмек истей?
— Рашид,— деди Басит. — Ким оладжакъ?
— Сонъ? Яхшы сыйладымы? Козьлеринъиз алакъ-булакъ!
— Эбет. Текаранчыкъ аттыкъ,— деди Рашид.
— Самогон... Ар-рам шей экен!..
Басит союнып ятты. Рашид чайниктен къалайгъа сувукъ чай къойды, аьфён патлатам деп, басып ичти. Сонъ дивардаки сааткъа тикленди. Беш дакъикъа кечер-кечмез о да койкасы устюне узанды.
Эвнинъ ичини сукюнет басты. Николайнынъ юкъугъа козю ёкъ эди. Гитарасыны алды... чалды. Басит хырылдады.
Биз бойле яшадыкъ. Достлукъны муафаза эттик, кимерде севги акъкъында къонуштыкъ, тюркю айттыкъ ве... юкъладыкъ. Котлованда ишлер агъыр къыбырдагъанда сытыкъ чырайнен юрдик, ишлер чыгъырына мингенде — черелеримиз кульди. Бойле муаббет студентлерде, солдатларда, геологларда ола. Биз зиядесинен солдатларгъа бенъзей эдик. Гедженинъ бей вакъытында бизни уянтып, Чар-Чакънынъ бирде-бир тирсегинде окели далгъалар ичинде юз берген къазаны ёкъ этмек, яхут бир ялыдан дигер ялыгъа паровоз кечирмек ичюн бизни чагъыраджакъларыны биле, лякин бу ишлерден ич къачынмай эдик. Биз — экскаваторджылармыз, бу иш — бизге аит,— бу — аит дегиль, демей эдик. Кимерде, иш аятымыз ичюн хавфлы олса биле... кете эдик. Чар-Чакъ къуруджылыгъынынъ романтикасы ойле эди.
Бугунь... яры гедже маалинде бараккъа Турсуновнынъ курьери кельди.
— Рашид Махкамов ве Джевдет Бекиров,— деди къадын. — Тез!
— Даа не олды? — Рашид юкъусыны ачалмай мыдырданды. — Сель тюштими?
Къыркъ яшларында, ири суекли Зина енъге огюмизге чыкъты, къаранлыкъ геджеде, балчыкъкъа ве оба-чукъургъа къулакъ асмай, аджеле-аджеле кетти. Биз онынъ пешинден ювурдыкъ.
Идареге кирген сонъ экимизнинъ къолларымыздан тутып, къаранлыкъ коридор бою юрсетти, начальник-нинъ къабулханесине кирген сонъ Зина енъге аралыкъ къапунынъ янына барып, ичериге:
— Вахид  Саматович,  кетирдим!..— деп  къычырды.
— Кирсинлер! — бу Джураевнинъ давушы эди,— Озюнъиз, Зина апа, кет — раатланынъыз!
Столнынъ башында Турсунов, диван устюнде Джураев ве Менжевецкий отуралар. Махорка тютюни ичинде оларны зорнен сечтик.
— Отурынъыз,— Сигизмунд   Генрихович  бизге курсюлерни корьсетти.
— Иш бойле,— деди Турсунов,— кеч мааль... Афу этинъиз, лякин сизинънен акъыл танышмасак олмайджакъ. Ярын саба эрте Ходжа-Кенд дересине чыкъмакъ керек! Мындан, тахминен, йигирми беш кило¬метр узакъта... дагъда. Бу, не дейджекмиз онъа... кучюк экспедициянынъ ребери инженер Менжевец¬кий таин этиле. Ярдымджысы инженер Шадманова.
О гизлиден меним козьлериме бакъты, азачыкъ да кулюмсиреп алды. Мен эписини сездим.
— Мансуровкъа эки киши тапув вазифеси авале этильди. Алмазов сизинъ экинъизни тевсие эткен. Шадманованынъ хабери ёкъ, лякин хызмет. ...Сиз, экинъиз, оларнен кетеджек ве ишлерине ярдым этеджексинъиз. Инженерлер карьерде зарурий тедкъикъатларны япадажкъ, сиз оларнынъ янында оладжакъсынъыз. Юк, мен беллесем, айтыладжакъ къадар буюк олмаз... насыл, Сигизмунд Генрихович? Олмаса керек, ойле дегильми?
Къарт инженер козьлерини полдан зар-зорына къуртарды.
— Бир дане уфакъ ящик...— деди о,— ялпакъ, билесинъизми? Сонъ бакъармыз!
— Карьерге юк машинанен кетмек мумкюн дегиль...— деп иляве этти Джураев. — Джаяв кетиледжек. Эр итималгъа къаршы янынъызгъа силя алынъыз!
— Меселе анълашылдымы? — деп сорады Турсу¬нов ве аякъкъа турды. — Сефернинъ мувафакъиетли битюви сизге багълы!
Бу сёзлерни динълегенде зеинимде Вахид Турсу¬нов хусусында алидженап ислер уяндылар. «Онынъ ерине мен олгъан олсам, бойле шей япа билирми эдим?» — деп сорадым озюм озюмден, сонъ: эбет, япа билир эдим!» деп джевап бердим. Юзюне бакътым: о, меним козьлеримни корьгенде, озю акъкъындаки фикиримни бильди. «Бу адамда ираде ве алидженаплыкъ кучьлю экен» деп тюшюнеята эдим:
— Суаллеринъиз олмаса, джёненъиз! — Турсунов еринден кочти, лакъырды биткенини бильдирди.
— Насыл суаль ола биледжек? — дедим мен,— эписи айдын — ачыкъ. Амма не иш ичюн кетеджекмиз?
Манъа кимсе джевап бермеди.
Кабинеттен чыкътыкъ. Ашхане огюнде  Рашид мени токътатты:
— Бу не демек? Экспедиция къайдан чыкъты?
— Къайдан чыкъты? Белли! Не ичюн чыкъты? Бильмейим.
— «Оларнынъ янларында булунаджакъсынъыз» деди. Санъа бир шей дегиль... Ираданынъ янында булунаджакъсынъ. Я мен?
— Сен къартнынъ янында...— дедим мен, оны эриштирип,— къарт  огден  кетеджек, сен  арттан... аркъанъда ящик.
— Ящик ничюн?
— Къайдан билейим? Ящиклер чешит тюрлю олалар.
— Оны мытлакъа меним юкленмем шартмы? — деп джекирди Рашид. — Сен, экспедиция деп, Ираданен кезинтиге барып келеджексинъ. Манъа бойле кезинти керекмей.
— Силя? Силяны къайдан аладжакъмыз? — дедим мен, Рашидни ишитмеген олдым.
— Тюфекни  мен  тапайым,— деди  меним достым,— ящик исе сенде олсун. Разысынъмы?
— Разым!
Биз айырылыштыкъ.
Гедже эппи вакъыт юкълаялмай яттым, козьлеримнинъ огюнде эп Ирада эди. Тек Ирада дегиль... хаялыма кимерде-кимерде Турсунов да келе берди. О вакъытта даа не Турсунов, не Ирада, не мен — бу экспедиция бизим  ичюн не олып чыкъаджагъыны бильмей эдик.

31

Бана дегеним киби, энди экскаватор  акъкъында лакъырды аз ишитиле.  Котлованда  экскаваторнен япыладжакъ бир афталыкъ иш къалды. Ондан сонъ плотина этрафында экскаваторларны корьмек къыйын оладжакъ. Бельки биз де деривацион каналгъа кочермиз.
Баш Дугюмде эки айдан бери басма газета чыкъмакъта. Биринджи сатыры «бетон»... сёзюнен башлай, сонъки сатырлары «бетон»... сёзюнен бителер. Бетон...  бетон,  бетон! Бетонджыларнынъ  девири кельди.
Куньлернинъ  биринде  газетада  Джураевнинъ макъалеси басылды. О шимди бетон лабораториясынынъ башлыгъы. Бу лабораториянынъ плотина къуруджылыгъы ичюн  не къадар  эмиети олгъаныны анълатып отурмайым. Сёз келими, бир къач бадье осал бетон чыкъарылса, плотинанынъ къан дамарлары бозулалар. Диварларнынъ кевдесини догъуртмакъ къыйын ола.
Джураев, догърусыны  сёйлегенде,  плотинанынъ шорбаджысы.
Онынъ эмирине бинаэн, заводнынъ иши токътатыла, Турсунов атып-тутып, ачувланып келе, бакъса — Джураев акълы.
Ильки куньлерде Джураевке чалышмакъ, акъикъатен, къыйын олды. Сонъундан Турсунов да,  смена инженерлери де, десятниклер де, эписи алыштылар. Джураев бир шейни: башкъадан япынъ дедими, демек, башкъадан япмакъ керек! Эгер о, сёз келими, телефоннен бетон заводы невбетчисине, бетон юклю мотовозны кери къайтарам, дедими, Джураевке ялварувнынъ, онынънен дава этювнинъ файдасы ёкъ. Бетонны кери къабул этип, кейфиетли ясамакъ керек. Не къадар тез япылса, о къадар яхшы, чюнки Джураев ялынъыз фена мал чыкъарувны ясакъ этмек ве токътатмакъ дегиль, кереккенде озь хадимлерини  де айдаштырмай  къалмай.  Базан  лаборант къызлар ювурып келе, Джураевке саатларнен ялварып-ялкъарып туралар:
— Закир  Гулямович,  джанынъыздан  айланайыкъ! Къабул этинъиз, къум пек гузель...— дейлер,— тек рецепт муджиби текаранчыкъ етишмей къалды. Не зарары бар? Бойле этменъиз, Закир Гулямович, не оласынъыз!
Джураев скемлеге отургъан сонъ лаборант къызларны да озюнинъ этрафына отуртып, меселени оларгъа сабырлы алда анълата. Плотина юз йыллар девамында чалышмасы  козьде  тутула... Хаберинъиз бармы? Не деселер-десинлер, бетон къатиен рецептке бинаэн ясалмакъ керек. Ойле япылмаса, плотина бу ерде юз йыллап турамайджакъ.
Бу, эльбетте, эпимизге малюм. Адети узре, Джураев бойле изаат берип башлагъанда, базыларынынъ джанлары сыкъыла: барсын, сизинъ айткъанынъыз олсун! — дей къоялар.
Джураевнинъ макъалеси басылгъан вакъытта плотинанынъ кевдеси энди юкъары баягъы котерильген эди. Къуруджыларнынъ ве проектчилернинъ огюнде — плотинанынъ диварларыны бир шейнен къапламакъ фикири догъды. Бетон кевденинъ асттаки къысымыны сувдан къорчаламакъ, оны маден яхуд таш къылыфнен ортмек керек. Керчек, диварны хусусий бетоннен де къапламакъ мумкюн... о вакъытта цементнинъ кыалынлыгъы учь метр олмагъа борджлы. Базы плотиналарнынъ кевделери ташнен де ортюле биле.
Амма мында, Чар-Чакъта, ойле япмакъ истемедилер. Сув юкъарыда тар богъаздан чыкъып, ашагъы чапкъылгъанда, огюнде не бар — не ёкъ, эписини, хусусан буюк ташларны, сюйреклеп алып кете. Проектте: «Чар-Чакъ озюнинъ астында, теренлигинде етмиш сантиметр къалынлыгъындаки ташларны юварлатып акъа» деп язылгъан. Демек, ташларнынъ къалынлыгъы бир метрге якьын. Сув ташкъыны вакъытында бу ташлар тек сувнынъ астындан дегиль, гидротехниклернинъ дегенлери киби, «асылы вазиетте» биле арекет этелер. Демек, олар токътамай-талмай плотинанынъ беденине урунып, оны эзгелеп тураджакълар. Онынъ ичюн, диварларны къави къылыфнен ортмек керек. Бойле таш бомбардуманына бетон чыдап оламай. Бир проект бар. Итальян гидротехниклернинъ консультациясы алтында тертип этильген. Плотинанынъ сув астындаки къысымыны чёюннен ортмекни теклиф эте. Амма чёюн ве челикнинъ эр бир килограммы хусусий девлет исабына алынгъан,  чюнки чёюн етишмей.
Шай этип, плотина диварларынынъ ашагъы къысы¬мыны ортюв иши токътап къалды. Джураев оны мер-мернен къапланылмасыны теклиф этти. Мермер оджагъы исе дагъда... Баш Дугюмден йигирми беш кило¬метр узакъта. Бу къомшу къышлакъ дехкъанларына чокътан малюм. Озен боюнда яшагъан эалининъ бутюн несиллери шу вакъыткъа къадар онынъ ташындан эв къурып кельгенлер. Джураев карьерни корьгени ёкъ, амма онынъ акъкъында чокъ ишиткен.
Теклифи газетада басылгъан сонъ, эки суаль догъ¬ды. Биринджиси — мермер плотинагъа насыл кетириледжек? Экинджиси — Джураев янълышмаймы, аджеба? Карьерде, акъикъатен, плотинагъа келишикли мермер тапыладжакъмы?
Турсунов Джураевнен берабер Торизогъа кетти. Онъа проектнинъ макъсадыны бильдирди ве карьерге, теджрибели инженернинъ реберлиги алтында, ко¬миссия ёлланылып, мермернинъ кейфиети тешкерильмесине разылыкъ алды. Бундан сонъ Турсунов озюнинъ истегени киби арекет этюв имкянына наиль олды. Эвеля, комиссиягъа ребер Сигизмунд Генриховични таин этти.
Газетада Джураевнинъ теклифи акъкъында басыл¬гъан макъале: «Инженер Джураевнинъ теклифи музакере этильди ве Чар-Чакъ къуруджылыгъынынъ башлыгъы Торизо тарафындан догъру танылды» — сёзлеринен бите эди.
Биз макъалени окъудыкъ, лякин онынъ манъа ве Рашидке мунасебети бардыр деп тюшюнмедик.
Танъ маалинде пенджеремиз къакъылды. Алель-аджеле турдыкъ, кийиндик, тышары чыкъаяткъанда, Рашиднинъ енъи стол устюндеки чайникке илишти, чайник юварланып цемент полгъа тюшти. Басит уянды, зар-зорнен козьлерини ачып, бизге бунарлы козьлерини тикледи:
— Не олды? — деп джекирди о. — Сиз... эджюз-меджюзлер! Юкъламагъа ятаджакъсынъызмы, ёкъмы?
— Селям, доктор! — деди онъа Рашид, къапунынъ сапындан чекеяткъаны алда,— сизге шенъ омюр кечирмек къысмет олсун!
Биз идаре бетке джёнедик. Ашхане янындан кечкенде бизни Менжевецкий токътатты, ичери кирип, сабалыкъ аш ашамамызны ве ёллукъ эрзакъ алмамызны эмир этти.
Залнынъ ичи зиндан къаранлыкъ эди. Рашид электрикни бурды, лампа янмады. Бозулгъан. Кухнянынъ пенджересинден тар ярыкъ ёлагъы чыкъып, залнынъ ортасына урмакъта... Столымызны ярыкъ ёлагъына чекип, отурдыкъ. Сабира хала бизге запеканка пиширген. Сонъ сыджакъ урюк къошафы берди. Биз итираз этмедик. Урюк, шукюрлер олсун... чокъ. Ашагъан сонъ эллеримзге дёртер къуту балыкъ консервасы, бирер къаталакъ колбаса ве бирер дане де чавдар отьмеги туттырды.
— Ёллукъ! — деди хала ве сол козюни азачыкъ къыса берип, манъа: — Ирада ичюн раатсызланам! — деп ташлады. — Ёл пек сарп. Дагъ башындаки кечитте къар терен, дейлер. Насыл кечерсинъиз, бильмейим. Ялварам, Джевдет, онынъ янындан айырылма!
Рашид, юзюне бакъкъанда, къафасы бу арада башкъа тюшюндженен толу киби корюнсе де, халанынъ айткъанларыны ишитти.
— Ялварып отурмакъ не керек? — деди о халагъа,— шай да япышып къалыр...
Къапунынъ янында Сигизмунд Генрихович корюнди. Рашид, хатрине не тюшти, бильмейим, ювурып чыкъып кетти.
— Бир дакъикъачыкъ! — деди о, инженернинъ янындан кечеяткъанда,— мен шимдичик!..
— Азырсынъызмы? — деп сорады менден Менжевецкий.
— Чокътан!..— дедим мен. Сонъ эсиме ящик тюш¬ти,— тюневин сиз...— деп башлагъан эдим, инженер меним сёзюмни больди.
— Ящик олмайджакъ!
— Ничюн?
— Ол-май-джакъ...    Анълашылдымы?   Онынъ ичиндеки зарурий алетлерни рюкзакъкъа алдым. — Сонъ терсейип сорады: — достынъыз къайда кетти?
— Хаберим ёкъ.
— Барынъыз... инженер Шадманованы тапып келинъиз! — Ве къатый давушнен иляве этти. — Оны да ярым кунь беклеп отурмайыкъ!
Тенеке къалай ичиндеки урюклерни пармакъларымнен тез-тез чыкъарып, къапкъан сонъ, ашханеден чыкътым. «Э! — дедим мен озь-озюме,— къарткъа бугунь не олды? Ничюн бойле тутарлы?» Лякин зеиним бу фикирден деръал къуртулып, Ирадагъа кечти. «Къарт акълы... къайда о? Ирада?» деп тюшюндим мен. Аркъамда кимнинъдир сыкъ-сыкъ нефес алгъаныны сезип, чевирильдим. Джураев...
— Даа мындасынъызмы?
— Рашидни беклеймиз,— дедим мен,— къайдадыр кетти... корюнмей.
— Келеята! — деди Джураев, социалист шеэрчикнинъ четинде чонкъайып тургъан бирден-бир эски къулюбе бетке ишарет этти.
Рашид, элинде тюфек, талагъы къатып, бизге таба ювурмакъта эди. Иш джиддий экен... шимди фаркъына бардым.
Къапу огюнде Менжевецкий пейда олды.
— Шадманова къайда? — деп сорады текрар,— кельмедими?
— Рашид келеята! — деди Джураев. Сонъ иляве этти. — Сиз, Сигизмунд Генрихович, йигитлер ичюн раатсызланманъыз!
— Я, вакъыт? — о, сол енъини юкъары чекип, Джураевке саатини косьтерди. — Ёл къарлы... Акъшамгъадже барып еталмамыз. Тез ол! Тез! — деп къычырды Рашидке.
Мен Рашид иле ашханеге кирдим. Эрзагъымызны рюкзакларымызгъа тыкъыштырдыкъ.
— Кеттик! — деди Менжевецкий,— Шадманова..? Даа беклейджекмизми?
Оны беклемек керекмей экен. Устюнде памукълы камзол, аякъларында потиклери, аркъасында рюкзагы (меркезий складдан эпимизге бир ренкте, бир ольчюде рюкзак бердилер), эвининъ къапусы огюнде бизни беклемекте эди.
— Бунъа бакъ...— деди Рашид, къарт инженерге ишарет этип,— керчектен де экспедициягъа кетеята. Ящик? Ящик къайда?
— Ящик олмайджакъ! — Менжевецкийнинъ сёзлерини текрарладым.
— Ойле олса, ма! Тут! — тюфекни элиме туттыр¬ды. — Ираданы мудафаа этерсинъ!
— Яваш ол! — дедим онъа,— мен Ираданы тюфексиз де мудафаа эте билирим.
— Къайда кетесинъиз, Джевдет? — бу, Ираданынъ сеси эди,— авгъамы?
— Ёкъ, сизинъ янынъызда булунаджакъмыз...— дедим мен. Ничюн бойле дегенимни анъладымы — анъламадымы? Бильмейим.
— Риджа этем! Тездже...— Сигизмунд Генрихович бизни ашыкътыра берди. Ашыкътырыр экен, мыйыкъларыны сыйпады... олар устюнден ерге буз парчалары тюштилер. Бир къач кесеги юнлерге илишип къалдылар.
Менжевецкий огге чыкъты, элиндеки узун таягъына таяна берип, сокъакъ бою дедиль адымларнен къырнынъ тёпесине догъру джёнеди. Ирада онынъ артына тюшти. Мен ве Рашид къуйрукъта кеттик. Джураев бизни озгъарып, аркъамыздан кельди.
Сабанынъ кок думаны ичинде сускъан шеэрчикнинъ дамлары устюнден юкселип тургъан сув чекиджи къулленинъ янында Джураев токътады.
— Тез къайтып келинъиз! — деди бизге.
— Къысмет олса...— деди Менжевецкий, юрюшини девам этти,— дагъларда ботен вакъыт гъаип этювде не мана? — Бу сёзлерден сонъ, о токъталды, Джураевке айланды: — Меселени меним айткъаным киби аль этермиз! Ойле дегильми?
Джураев озюнинъ разы экенлигини корьсетип, башыны саллады.
— Тюфекни къайдан таптынъ? — деп сорадым мен Рашидден. — Дызман шей...
— Ярамайыны эльге тутмаймыз,— кибирли джевап берди о,— къартнынъ ашыкъкъанына бакъ! Зевкълы адам! Ничюн кетемиз? Сорап анъладынъмы?
— Ёкъ.
— Не сырынъыз бар шу? — деп къычырды Ира¬да,— бу не битмеген пысырды? Тездже юринъиз!
Адымларны сыкълаштырдыкъ. Къырнынъ тёпеси¬не чыкъкъан сонъ Менжевецкий токътады, элиндеки таягъыны къаргъа саплады.
— Чыплакъ къаяны коресинъизми? — деди биз¬ге,— ёлумыз ондан кечеджек. Бизге энди ашагъы, Чар-Чакъ ялысына тюшмек керек. Бу ерлер, Ирина Шадмановна, сизге таныш олсалар керек!
— Теэссюф... таныш дегиллер! — деп джевап бер¬ди Ирада. — Хазар-Кендден юкъары кечмедим.
— Ойлеми? Мен, билесинъизми, къач йыллар эвельси бу ерлерде ильмий-тедкъикъат ишлеринен мешгъуль олгъан эдим,— деди къарт инженер,— мында эр бир чалы манъа таныш.
— Не ерде окъудынъыз, Сигизмунд Генрихович?
— Москвада... Амелиятны Сибирьде кечтим. Озюм Краковда догъдым. Озьбекистанда он эки сене яшадым. Озьбек тилини огрендим. Сонъ Донбасскъа кеттим,
— Ойлеми? Эвель Озьбекистанда яшагъанынъызны бильмей эдим,— деди Ирада, хош кулюмсиреп. — Эльбетте, бир халкъ арасында яшар экенсинъ, онынъ ти¬лини бильмек яхшы. Мен ойле беллейим... лякин джёнемеге вакъыт дегильми?
— Эбет, бизге ашыкъмакъ керек...
Байырдан ашагъы тюшкен сонъ таш ёл корюнди. О да Чар-Чакъ киби, къырлар ве къаялар арасында бургъаланып кетмекте эди. Къырларнынъ тёпелери къар иле ортюли. Бузлу ёл боюнда араба копчеклери эки терен из ачкъанлар. Бу излер бою юрейик дедик, аякъларымыз сыгъмадылар. Орталап кеттик.
Ёл де тик байыргъа тырмашты, де энъиштен энди. Менжевецкий юре берди. О, фикрен, насылдыр, джиддий меселелер аль этмекте. Ирада онынъ артындан адымлай. Индемей.
— Афу этинъиз,— Рашид Ирада иле ян-янаша кельгенде сорады,— биз къайда кетемиз? Вахид Саматович бу сеферге — экспедиция деди, лякин арбий экс¬педиция... олмаса керек? Ойле дегильми?
— Не? Къайда кетеяткъанымызны бильмейсинъизми?
— Ёкъ.
— Акъын-Сайгъа... мермер оджагъыны корьмек ичюн.
Иш анълашылды. Рашид башкъа шей сорамады. Юре бердик. Юрген сайын лакъырды азалды, ниает, текмиль битти. Менжевецкийнинъ артындан къалмай, ёргъунлыкъ алямети корьсетмей келеяткъан Ираданынъ яваш-яваш арткъа къала башлагъаны сезильди. Сыкъ-сыкъ токътады, де камзолынынъ якъасыны дёгмеледи, де потиклерини чыкъарды, чораплары ичинде бир шейлер къыдырды, тапалмай, текрар аягъына кийди. Анълашылды... къыз ёрулды.
— Токътайыкъ... бираз раатланынъыз! — дедим мен Ирадагъа.
— Ёкъ,— деди о, къатый суретте. — Керекмей! Камзолны кийгениме пешман этем. Дёгмелейим — сыджакъ ола, чезем — сувукъ.
— Ойле олса, рюкзагынъызны манъа беринъиз!
— Сагъ олунъыз! — кене итираз этти,— Рюкзак манъа кедер этмей.
Аркъадан Рашиднинъ аким сеси ишитильди.
— Рюкзакны Джевдетке беринъиз! — деди Рашид,— бизге реберлик тарафындан юксек укъукълар берильди... ёлда экенде экинъиз де бизге табий олмагъа борджылысынъыз. Ондан да башкъа аркъанъызда юк олмаса, юрмеси енгиль олур. Джевдет исе...— о, гизлиден, манъа козь къыпты. — Сизинъ юкюнъизни бираз ташысын... савап къазаныр. — Ираданынъ огюне чыкъты, ёлуны кестирди, къызнынъ омузларындаки къайышларны чезе башлады. — Э! Мында, къардаш, беш пуд шей бар. Ма, Джевдет! Авджылыгъынъ етти.
Демек, бойле... бу ерге къадар тюфекни котерип кельдим, энди экинджи рюкзакны да сыкъынаджагъым. Бизим дост дакъикъада бир къурназлыкъ тюшюнип чыкъармакъта.
Сигизмунд Генрихович лакъырдымызны ишитти, амма токътамады, юрюв ритмини бозмакъ истемеди. Оны бу озен бою юкъары, юксек къаялар арасындаки тар кечитлерге догъру тариф этильмез къуввет чекип алып кетмекте эди.
Вадининъ устюне къаранлыкъ чёкеяткъанда кучюк къышлакъкъа кельдик. Къадынлар юксек къая астындаки чокъракътан савутларына арынчыкъ, буллюр сув толдырмакъта эдилер. Оларнен селямлаштыкъ. Рашид чайхане не ерде экенини сорады.
— Юре беринъиз! — деди Менжевецкий,— мен билем.
Тар аралыкътан кечип, кучюк мейдангъа чыкътыкъ. Чайханенинъ огюнде ачыкъ, къырмызы кокрекли киши оджакъ ичинден самсалар чыкъараята эди. Бизни корип, самсаларны унутты, айрет ве севинч иле кулюмсиреди.
Биз де ойле... айрет ве севинч ичинде токъталдыкъ.
— Ишлер яхшымы, Къадыр? — деп сорады ондан Менжевецкий озьбекче.
Чайханеджининъ юзюндеки бурюшиклер язылдылар. Бир талайдан кене кулюмсиреди. Бетиндеки терининъ къатмерлери текрар джыйылдылар. Чайханеджи къолларыны эки якъкъа ачып, Сигизмунд Генриховичке догъру ювурды. Къучакълаштылар. Ал-ах-вал сорагъан, бала-чагъанынъ селяметлиги билинген сонъ эки берадернинъ эслерине биз де тюштик. Къа¬дыр ака бизимнен къошнуд корюшти, ичери кирип отурмамызны риджа этти.
— Апакъай насыл? — деп сорады ондан Менжевец¬кий.
— Гузель. Сизинъ кельгенинъизни ишитсе, пек севинир! Юкъары къышлакъкъа, бабасына кетти. 
Менжевецкий кулюмсиреди.
— Къарт насыл?
— Яхшы. Сизни чокъ сорай.
— О кунден бери... акъылынъыздамы? Корюшкенимиз ёкъ!
— Эбет, эбет, о куньден бери...
— Сизде олмагъаным да эппи вакъыт... докъуз йыл.
— Сиз кечен сефер келип кеткен сонъ, апакъайнынъ бабасы бизге кельди. Кельгенинъизни ишиткен. Джаны пек агъырды. «Бизге кельмеди... демек, бийсинмеди!» деп кедерленди.
— Ойле дедими? — Менжевецкий керчектен тааджипленди.
— Эбет, ойле деди. Амма энди сизге джаны агъырмай.
...Докъуз сене эвельси Менжевецкий Чар-Чакъ боюнда кечирильген ильмий-тедкъикъат ишлерине иштирак эткен эди. Ишлер биткен сонъ о вакъытта даа сагълам ве яшча Сигизмунд Генрихович бир къач вакъытларда къырларда доланмакъ истеди. Кузь маали эди, апансыздан ягъмур ягъды, бир къач саат ичинде ёлнынъ сарп ерлеринде сель копюрлерни алып кетти, ёлнынъ кимер къысымлары учурымдан ашагъы тайып, озенге тюштилер. Ёллар тюзетильгенге къадар бир къач куньлер беклемек керек олды.
Къышлакъ кучюк, эалиси мусафирпервер. Рус инженерининъ озьбекче лакъырды этюви кишилерни меракъландырды. Менжевецкий кельгенининъ эртеси куню, джан сыкъынтысындан, къонакъбайгъа одун кесмеге ярдым этеджек олды. Бургъучлы къарагъач пытакъларыны кесмек къолай дегиль. Менжевецкий оларны буюк усталыкъ ве джанбазлыкънен догърап ташлады. Бу, дехкъанларны тааджиплендирди. Не демек олсун... къышлакъта, эльбетте, Менжевецкийнен озь кучюни ольчештирип бакъмагъа авесли кишилер чокъ. Ондан такъатлылар да аз дегиль, амма Менжевецкийде такъаттан гъайры, куреш ве бокс усуллары да барлыгъы анълашылды. Инженер къышлакъ кишилеринен курешкенде, эльбетте, бу усуллардан файдаланаджакъ. Къышлакъ ичинде, Менжевецкий пельван экен деген лакъырды даркъады. Дехкъанларнынъ эксериси, шубэсиз, инженернинъ кучюни арттырылгъан алда тасавур этти. О ери ойле! Лякин Сигизмунд Генрихович, эр алда, зайыф адамлардан дегиль эди. Къыскъасы, эалиде Менжевецкий хусусында гъайры-табий фикир догъды ве чокъ вакъытлар яшады. Сонъ — ундан бу фикир апансыздан экиге болюнди. Эсли-башлы дехкъанларда инженер хусусында фена фикир асыл олды, яшлар исе онынъ тарафында къалдылар.
...Бир кунь Сигизмунд Генрихович юкъары къышлакъкъа кеткен. Асылында мында эки къышлакъ де¬гиль, бир къышлакъ бар. Юкъары къышлакъ деп, къышлакънынъ къыр устюндеки мааллесине айтыла. Юкъары мааллеге ялыдаки тар сокъакънен чыкъыла. Сокъакънынъ астында, ашагъыда Чар-Чакъ къутурып акъмакъта.
Инженер бу манзараны сейир этип, хошнуд алда яваш-яваш кете экен, огде кийик давушлар ишитильген. Бир къач адым илери юрген... антери парча-кесек, башы яралы яш къызнынъ ювурып келеяткъаныны ве артындан бир сюрю адам удюр-къыямет чапаракъ, бед-бахт къызны ташнен котеклемекте экенини корьген.
Менжевецкий сокъакънынъ четине чекильген, къыз кечип кеткен. Бираздан сонъ, инженернинъ акъылына: бу адамларны токътатмакъ керек, деген фикир кельген. Токътатмакъ исе пек къыйын дегиль экен. Эгилип ерден буюк таш алгъан, тёпеге котерген, чокъ тюшюнип турмай, огге, сокъакъ бою ашагъы юварлатып йиберген, сонъ эгилип ерден дигерини алгъан. Ашагъыдаки адамлар абдырап, токътагъанлар. Менжевецкийге телюкели алда эллерини саллагъанлар. Ин¬женер тёпеге котерген ташыны быракъмай, бакъып тургъан.
— Якъын кельменъиз,— деген о ашагъыдаки адамларгъа,— ким де еринден къыбырдаса, емин этип айтам, башыны эзерим!
Адамлар кийик сеслер чыкъаргъан, сёгюнген ве — «кельмешек, деф ол, джоюл!» деп къычыргъанлар. Инженер джевап бермеген. Сеслер яваш-яваш зайыфлагъан, хайли вакъыт кечкен сонъ эки якъ бир-биринен лакъырдыгъа тутунгъанлар.
Албу исе къыз, къарт чайханеджининъ огълуна къоджагъа чыкъмакъ истеген. Бабасы разы олмагъан. Къыз догъмуш эвини терк эткен. Онынъ джинаети — ялынъыз бабасынынъ сёзюни тутмагъанында дегиль, бабасы азырлагъан киевни масхара эткенинде экен. Бу да бир шей дегиль. Къызнынъ бабасынен чайханеджи бир-бирлеринен къавгъалы... даа догърусы, баба-деделерининъ душманлыгъыны кутьмекте экенлер.
Севги деген шей, не ерде, кимде олса-олсун, даима бир-бирине бенъзегенинден, Сигизмунд Генрихович бу вакъиа биткен сонъ адамларгъа Ромео ве Джульеттанынъ аджыныкълы ниаетини икяе эткен. «...ойле ола о: йигит иле къыз эляк ола, лякин юреклерининъ дегенини япалар» — деп битирген.
Менжевецкий бу тарихны оларгъа чокъ вакъыт анълатып тургъан. Мен шимди къызны къорчаламасам, сонъундан адамлар манъа лянет окъурлар деген, чюнки эр эркек киши къадынны къорчаламагъа борджлы, къуветли киши — зайыф кишини мудафаа этмек керек. Къадын исе эркектен зайыф. Кишилер разы олмагъан, дава эткенлер. Къызнынъ бабасы инженернинъ устюне атылгъан. Менжевецкий къоркъкъан, элиндеки ташны атмакъ ичюн тёпеге котерген, чюнки лакъырды аля битмеген ве акълаш олмагъан экен.
Къамачав учь саат девам эткен. Менжевецкий келиннинъ бабасыны учь саат аяртып тургъан, къандыралмагъан. Бу, Къадыр озь севгилисини атнынъ аркъасына къойып, район меркезине алып кетмеси ичюн етерлик вакъыт олгъан. Къызнынъ артындан кимсе къувып кетмеген, чюнки баба, акъибети, Менжевецкийнинъ шартларыны къабул эткен.
Къышлакъ кишилерининъ фикири, бойле этип, эки¬ге болюнген. Бир къысымы Менжевецкий яхшы япты деген, дигер къысымы оны къабаатлап чыкъкъан. Сонъ вакъыт адамларны узлаштыргъан. Гурьдели той... чалгъы-чагъана, чокъ сенелер девам эткен душманлыкъны битирген.
— Къартнынъ ачувы кечип кеткен олса яхшы,— деди Менжевецкий,— чюнки озю яхшы киши. Сагълыгъы насыл?
— Шукюр аллагъа,— деп джевап берди Къадыр ака,— бир шейге шикяет этме. Ёлунъыз къайсы тарафкъа?
— Акъын-Сайгъа! — деди инженер. — Анда азачыкъ ишимиз бар.
— Бойле, кеч маальдеми?
— Сабадан бери келемиз. Ёл пек осал. Ашыкътым... Тез-тез сизни корьмек истедим.
Сигизмунд Генриховичнинъ ел бою бизге: тез-тез! — деп зыкъарлай бергенининъ себеби бу экен. Бильмедик.
— Киринъиз! Раатланынъыз! — деди Къадыр ака, элинен чайхане бетке ишарет этип,— узакъ ёл юрип кельдинъиз...
Чайханенинъ ичи джыллы, пахта ягъы ве куюк согъан къокъуй. Самовар тургъан долапнынъ янында Къадыр аканынъ янъчыкъ печтен чыкъаргъан самсалары тютеп туралар. Эски кийиз тёшевли тахтанынъ тёрюнде бир къач адам чай ичип, пите ашамакъталар. Къарт кишилернинъ башларында чалмалар бар. Учь киши такъиелери устюнден къулакъларына явлыкъ багълагъанлар. Къалгъанларнынъ башларында къазакъ тельпеклери. Самсалар оларнынъ сымарышы экен. Бизни де сыйладылар.
Аркъаларымыздаки юклеримизни тахта устюне быракътыкъ, пальтоларымызны чыкъардыкъ. Къадыр ака бизге кок чай берди. Бойле чайны чокътан ичмеген эдик. Лякин чокътан бери де бойле этип ёрулмагъан эдик. Ирада оджакъкъа якъын отурды. О, ёлда келеяткъанда эм ушюди, эм къызды. Шимди бедени йиберильмекте эди. Пиалагъа сыджакъ чай къойып, онъа бердим.
— Э! Алидженап рыцарь севгили ханымынынъ джаныны къуртараята! — Сигизмунд Генрихович клас¬сик эдебияттан туттырды. Мен къулакъ асмадым, чюн¬ки бугунь ёл боюнда онынъ бу ибарелерини ишитип, бездим. Ломоносовны, Державинни... Шекспирни окъугъан экен. Биз не? Окъумадыкъмы? — Лякин пиаланы береяткъан вакъытта, тизинъизни буклемек керек эдинъиз! — деди о, сёзюне къайтып,— къаиде ойле!
— Бунда не феналыкъ бар? — деди Рашид.
— Бильакс, пек гузель адет: къыз ичюн де, йигит ичюн де... Бизим ичюн де!
Сигизмунд Генрихович озь рюкзагыны чезди, кол¬баса ве отьмек чыкъарып килимнинъ устюндеки тавагъа къойды. Мен ве Рашид де чездик. Узакътан бизим къурунтымызгъа бакъып тургъан Ирада янымызгъа келип отурды, сумкасы ичинден устю къапаныкъ бакъыр чанакъ чыкъарып, огюмизге къойды. Чанакъны ачтыкъ. Ичинде семиз эттен балабан котлетлер... къой пенири, учь кошели самсалар бар эди.
— Риджа этем,— деди Ирада,— буюрынъыз! 
Рашид, ишке насыл киришеджегини бильмей, манъа бакъты. Мен онъа ишмар эттим: «башла, сыкъылма!» деген манада. О эки пармагъынен узун, къалын котлетни илиштирип алды. Буларны, шубэсиз, Сабира хала Ираданынъ эвинде бутюн гедже къызартып чыкъкъандыр!
Чайхане ичинде янашамызда отургъан кишилерни зияфетке давет эттик. Менжевецкий бунъа: «къырал Артурнынъ рыцарджа зияфети» адыны берди. Къартлар ве Къадыр аканынъ озю ред этмеди, ашадылар. Бойле зияфетлер сыкъча олса... деди къартлардан бири. Бу адам, о вакъыт... Сигизмунд Генрихович къыр тёпесинден ашагъы таш юварлаткъанда, кишилер огюне чыкъып, инженерге уджюмни токътаткъан экен. Къарт инженер ве дехкъанлар кулюштилер.
— Гъарип Джевдет,— деди Ирада, козюнинъ къыйыгъындан манъа бакъып,— бутюн ёл бою башкъасынынъ юкюни котерип кельди, ичинде не барлыгъындан хабери олмады. Буюрынъыз, Джевдет!
Биз чокъ лакъырды этип ве ашап отурдыкъ. Си¬гизмунд Генрихович, ниает, бизге экспедициянынъ макъсадыны анълатты. Янашамыздаки къартлар исе мермер оджагъы хусусында меракълы шейлер сёйледилер. Бир вакъиа Сигизмунд Генриховични пек меракъландырды.
Къышлакънынъ юкъарысында къадим вакъытлардан бери плотина тура. Оны баба ве деделер сельнен куреш ичюн къургъанлар. Ташны шу мермер оджагъындан кетиргенлер. Плотина узакъ йыллар девамында таш ве сель ташкъыны тазикъы алтында булунса да, бу маальгедже бозулгъаны ёкъ. Ташларнынъ устюнде о, таъзикътан излер биле къалмагъан, амма къаяларнынъ тёпесинден онынъ узерине чокъ селлер акъкъанлар. Менжевецкий бу сёзлерге япышты. Олардан ильмий хуляса япты. Плотина ве мермер хусусында кеч маальге къадар лакъырды этип отурдыкъ.
Гедженинъ бир вакъытында Къадыр ака бизге буюк ёргъанлар ве ястыкълар кетирди. Мен ве Рашид — экимиз дженнет ятагъы булдыкъ. Къадыр ака Ирадагъа озюнинъ кучюк сыджакъ одасыны берди. Менжевецкийни эвине алып кетти. Лакъырды этип тоймагъанлар.
Чайханеде учь киши къалдыкъ. Ирада чокъ вакъыт бизимнен берабер отурып, лакъырды этти. Гедже¬нинъ бир вакъытында Рашиднинъ кирпиклери бир-бирлерине япыша ве озю эсней башлады. Ирада турды, бизге хайырлы гедже истеп, озь одасына кирди. Къапусыны къапатты дегенде, биз ёргъан астына сокъулдыкъ — деръал юкълап къалгъанмыз.
Алты сене кечкен сонъ мен джебэде бир шейге пек тааджиплендим. Къышта Луга шеэрине уджюмге кеткенде эпимиз сарымсакъ киби тендирист эдик, амма атака биткен сонъ бутюн ротамызнен ерге, къар устюне йыкъылып, юкълап къалдыкъ. Бир кере дегиль, бойле ал дженкте чокъ ола эди.
Саба Къадыр акагъа тешеккюр айттыкъ, сагьлыкълашып, ёлгъа чыкътыкъ.
Эвеля, кельген ёлумызнен бир аз арткъа къайттыкъ, сонъ къая-ташлар устюнде къурулгъан копюрден кечип, къарнен ортюли алчакъ тереклер арасындан тик къыргъа тырмаша башладыкъ. Къарнынъ устю бузлы. Кетеяткъанда тешиле, аякъларымыз теренге кирип кете, зорнен чекип чыкъара, текрар джёнеймиз. Бизге пек къыйын дегиль, Ирада ичюн къолайсыз. Потиклерининъ къонучлары кенъ, къар ичине кирген сонъ аякъларыны юкъары котергенде, потиклери къарнынъ астында илишип къала, эгилип оларны чекип чыкъармакъ керек ола. Бойле олып чыкъаджагъыны ким бильген? О кет-кете такъаттан тюшти, сонъ ерге отурды, потиклерини асттан йипнен багъламакъ истеди, бундан бир шей чыкъмады. Кене кеттик. Къыз де къар астына тюше, де чыкъа... оны чекип чыкъарамыз. Рашиднен экимизнинъ вазиетимиз де пек севинчли дегиль. Рашиднинъ аякъларында резина чызмалар... къаргъа батмай, лякин эр адымда тайып йыкъыла. Аякъ устюнде туралмай. Меним аягъымда арбий чызмалар. Тюблерине нал мыхлы. Къар усттанде туралмайым, адым сайын къар тешиле, сапланып къалам. Тизден къар ичинде юрем. Кимерде къарнынъ устюне чыкъам... чыкътым дегенде кене къар астына тюшип кетем. Сигизмунд Генрихович лыжа потиклери кийген. Озюни сыкъмай, юре бере.
Бизни бу вазиетте корьген сонъ чокъ ашыкътырмады. Тездже юрмек керек. Озюмиз де анълаймыз. Я Ирада? Оны эки якътан туттыкъ. Учюмиз берабер бир къач адым аткъан эдик, сюрюндик, башлы-аякълы ашагъы юварланып кеттик. Мен чукъур ичине тыгъырып кетеяткъанда, юкъарыда Ираданынъ кийик сесини ишиттим. Чалыгъа япышып, озюмни токътаттым. Сонъ чызмамнынъ окчесинен урып, къар устюнде аягъымны илиштирмеге юва ясадым. Аякъкъа турдым. Бакъсам — Сигизмунд Генрихович аджеле-аджеле ашагъы тайып тюшеята. Менден алты-еди метр узакъта къар иле орьтюли Ирада ятмакъта; Рашид эки элинен онынъ къолтукълары астындан тутты, котерип аякъкъа турсатаджакъ олды. Козюме Ираданынъ юзю корюнип алды, сонъ кене къар астында гизленди. Манълайындан къан акъмакъта эди.


32

Ираданы къучагъыма алдым. Череси ап-акъ, козьлери аралыкъ, лякин арекетсиз-джансызлар. Ёкъ, джансыз дегиллер... Иште, липильдеди, ачылдылар — сонъки дефа оларакъ манъа бакътылар. Дудакълары: «эльвида, къыйметли Джевдетим! — деп фысылдадылар. — Мен сенинъ олмакъ истедим... олалмадым!» Битти! Энди бу дюньянен сагълыкълашты. Меним элимдеки энди Ирада дегиль, сессиз-солукъсыз, сувукъ джесед. Онынъ сагъ олмасы ичюн озь омюримни телеф этер эдим. Амма энди файдасы ёкъ. Ирадасыз яшамакъ меним ичюн манасыз шей. Шимди бильдим.
— Эй, чабик ол! Къыбырда!
Рашиднинъ давушы меним анъымда асыл олгъан бу фаджиалы хаялны бозды.
Къарт куртюклери устюне акъырын-акъырын басып, юкъары чаптым.
— Ирада! Сизге не олды?
— Сизге олгъан шей..! — деп джевап берди о, сонъ элинен тизине япышты.
— Къан...— дедим мен,— яраландынъызмы?
— Не еримде? — о тааджипленди. Къолунен юзюни сыйпап алды, пармакъларыны козьлерине якъын кетирип бакъты, къан корьген сонъ юзюни четке чевирди. — Къан?
— Неден яраландынъыз?
— Тюфегинънинъ демири токъунды...— деди Рашид.
— Сен буны насыл коре къалдынъ?
— Козьлеримнен...
— Риджа этем, Рашид, бу хусуста лакъырды этменъиз!
— Демек, буны мен...
— Ялварам сизге, Джевдет! Сусынъыз! Унутынъыз буны!
— Унутынъыз? Къанны унутмакъмы?..
— Сумкамны ачынъыз! Ичинде беяз явлукъ оладжакъ...
Мен къарнен онынъ юзюни сюрттим. Къолумдаки къар къип-къырмызы олды. Сонъ сумканы ачтым. Ира¬да онынъ ичинден беяз явлукъ алды.
— Бу иштен къайсынъыз анълайсынъыз? Багъланъыз...— Ираданынъ агъызындан бу сёзлер ялваргъан киби чыкътылар,— манъа устюмдеки урба кедер эте.
Элимни узаткъан эдим, Сигизмунд Генрихович явлыкъны чекип алды, яраны багълай башлады. Мен корьдим,— яра — хавфлы дегиль эди.
Ираданы эки якътан къолтукълап алдыкъ. Бир адым аттыкъ... къыз фигъан къопарды. Эсини джоя-язды. Токътадыкъ.
— Ирада! Сизге не олды?
О текрар элинен тизини тутты. Биз кочьмеге онъайтлангъанда кене кийик сеснен къычырды.
— Быракъынъыз! Мен юралмайым! — деди о,— аягъыма бир шей олды.
— Пертильдими ёкъса? — деп сорады Менжевецкий. — Потиклеринъни чыкъарып бакъмакъ керек.
Ираданы къар устюне отурттыкъ. Рашид яваштан потигини тутты, озюне чекмек истеди... Ирада ойле кескин, аджизане сес чыкъарды ки, дерелер ве къаялар онынъ садасыны акс эттилер.
Къызнынъ бу вазиети бизден зияде Сигизмунд Генриховични кедерлендиргени сезильди.
— Билесинъизми не, балалар? — деди о, бираз вакъыт тюшюнип тургъан сонъ. — Кеч олаята. Иш бойле кетсе, биз эпимиз бу сагъыр делик ичинде къалырмыз. Къалсакъ, сабагъа къадар эпимиз бузлармыз. Ирина Шадмановнаны Къадыргъа алып кетейик!
— Ёкъ! — деди Ирада, къатиетле,— акъылынъызгъа биле кетирменъиз!
— Ойле олса, не япмалы?
— Мен бу ерде къалып турайым. Сиз бар да — келинъиз.
— Бу мумкюн дегиль...— Менжевецкий итираз этти,— куньлер шимди къыскъа. Сизни къышлакъкъа алып кетейик. Раатланынъыз. Къайткъанда корюширмиз.
— Учь адам мени котерип юреджекми? — о, эеджангъа кельди,— Бу къадар ёл юрген, бу къадар юксекликке чыкъкъан сонъмы? Рашид! Меним элимден тутынъыз!
Экимиз кене къолтукътарына кирдик. Ирада эки адым даа атты, чыдаялмай, кене къычырды.
— Сигизмунд Генрихович,— дедим мен,— карьерге ёл узакъмы?
— Бу ничюн керек олды? — инженер элесленди. — Энди аз къалды. Чатлакъ къаяны коресинъми? — О, къальа шекилинде юкселип тургъан чыплакъ сырымны косьтерди. Арамыздаки месафе бир километрден чокъ дегиль эди.
— Тёпесине чыкъсакъ олды.
— Мадамки ойле, сиз Рашиднен экинъиз карьерге кетинъиз! Мен Ираданынъ янында къалайым.
— Ёкъ! — Ирада инатланды,— мени эллеринъиз устюнде алып кетмек истесенъиз ашагъы дегиль, юкъары алып кетинъиз! Котерип дегиль, къолтугъымдан тутсанъыз, етер!
— Токътанъыз,— деди инженер. Хатрине бир шей кельди, гъалиба,— эки юз къадар адым даа юкъары юрсек, къар битеджек. Ира айткъаны киби, юкъары арекет этип бакъайыкъ!
Чокъ музакере этип турмагъа вакъыт ёкъ эди. Ра¬шиднен экимиз Ираданы къапкъач этип алдыкъ, бир-бирине битишик эллеримиз устюне отуртып, юкъары джылыша башладыкъ. Рашид къар астына кеткенде, мен къарнынъ устюнде къалам, мен батсам, Ираданы о, къави тута. Менжевецкий бизни арттан таягъынынъ уджунен уйтеп келе... эвельки киби, огден юрмей. Кимерде дёрдимиз бирден къаргъа комюлип кеткен вакъытларымыз да ола. Ойле вакъытта Ирада аягъынынъ агърысыны енъмек ичюн дудакъларыны тишлей. Мен сезем.
Шай этип, йыкъыла-тура, къаянынъ астына кельдик. Андан юкъары къарсыз, кенъ сокъакъ бою Ира¬даны алып кетмек енгиль олды. Сокъакъ да дегиль, гъалиба, ёл. Чана излери корюнип туралар... Анълашыла, кимлердир, мермер ташыгъанлар.
Мында, денъиз севиесинден эки бинъ метр юксеклигиндеки кениш къулледе, чалылар арасында кок таш диварлар козьге чарпмакъталар. Гуя бир вакъытта ер ярылгъан, ичинден шинген атеш чыкъкъан, сонъ четке яйылып, бузлап таш алында къатып къалгъан. Къая¬нынъ чевре-чети янар дагъ къунисини анъдырмакъта.
Мында, бизден эвель кишилер булунгъанлар. Булунгъанлар дегиль, яшагъанлар биле. Буюк бир оданы анъдыргъан къоба ичинде одун ве комюр къалымтылары яталар. Бир четте тобан тёшельген, устюнде ки¬ши яткъан. Буларны ким къалдырып кеткен? Ирада тобан устюнде янтайды, биз атеш якътыкъ.
— Иптидаий омюр...— деди Ирада, шакъылдап кульди. — Ким умют этер эди?!
Биз онынъ янына чёктик. Сустыкъ. Чюнки иптидаий муит — иптидаий адетлерни талап этти. Менже¬вецкий буны сезди.
— Бу дакъикъадан итибарен сиз рахибе олдынъыз! — деди Ирадагъа,— атешни муафаза этеджексинъиз. Биз исе бунынъ ичюн сизге къурбан кетеджекмиз...— Менжевецкий рюкзагыны ачты, ичинден ашайт чыкъара башлады. — Эвеля сизинъ котлетлеринъизни къурбан этеджекмиз, сонъра къыйметли ташларны...
Биз, рухтан тюшювни бильмеген бу кескин фикирли, шенъ адамгъа урьмет этип алыштыкъ. Емектен сонъ о Ираданынъ ярасы иле мешгъуль олды, тизи шишип чыкъкъан.
— Пек гузель! — Сигизмунд Генриховичнинъ давушы доктор сесине бенъзеди. — Башымны кестирем... бу сыныкъ дегиль. Адий пертилюв. — Ираданынъ череси, кергинликтен, ап-акъ олды, дудакъларыны эп тишлемекте эди,— хаста, къасевет этменъиз! Эписи кечип-кетер,— инженер шакъалаша берди ниает, тешкерювининъ ахырында: — къатты шейнен багълап, тынч ятмакъ керек,— деди.
Биз одундан узун ве къалын ярчыкълар ясадыкъ. Ираданынъ юн чорабы устюнден аягъынынъ этрафына тизип, юзбезнен сыкъып багъладыкъ... юзбез Сигиз¬мунд Генриховичнинъ тюпсиз рюкзагында тапылды.
Сонъ онынъ ичинден чёкюч, буюльтидже джам ве экши толу кучюк флаконлар чыкътылар. Бундан сонъ кок ташларгъа догърулдыкъ.
Бундан адамлар бизден эвель аз эмек сарф этмегенлер. Къалын таш табакъаларыны кесип, ерге авдаргъан, буюк кесеклер къопарып алгъанлар.
Сигизмунд Генрихович элинде чёкючи, таштан-ташкъа авушты, бир кесекни дигер кесекнен къияс этти, анда бир кесек, мында дигер кесек парлап бермемизни буюрды, эр бирини буюльтиджи джам вастасынен тешкерди, ниает, юмрукъ буюкликте йигирми беш-отуз кесек мермер таш сайлап алды.
— Бунынъ озю кяфий...— деди о, Ирадагъа мураджаат этип,— насыл, Ирина Шадмановна? Аякъ ятыштымы?
— Сызлавы, эвелькине коре, аз,— деп джевап бер¬ди Ирада. — Сиз?
— Мына бакъынъыз! — онъа нумюнелерни косьтерди. — Бу ерде, къая тёпесинде, эльбетте, онынъ хасиетини таин этмек къыйын, о лабораториянынъ иши... лякин теркибинде чакъмакъ ташнынъ нисбетен, чокълугъы корюнип тура. Джураев акълы экен. Бу бенеклерни бу буртюклерни коресинъизми? Биотит... Амма меселе тек онда дегиль.
Ирада мермер парчаларыны алып, дикъкъатле козьден кечирди, сонъ учурым четиндеки къырмызы табакъалардан да нумюнелер кетирильмесини риджа этти. Рашид къызнынъ пармагъы узангъан якъкъа ювурды, огге чыкъып, къыйышып тургъан ялпакъ ке¬секни къопарып алмакъ ичюн дёгюнген вакъытта Мен-жевецкий оны токътатты.
— Ойле дегиль... чёкючнен урып къопармакъ ке¬рек! — деп къычырды,— пек балабаны керекмей.
Рашид салмакълы гранит кесеги кетирип Ираданынъ элине туттырды.
— Мермер бизим зиетимизге дегерли,— деди Ира¬да,— амма шимдилик бизге бунынъ базы джеэтлери къаранлыкъ... сув кечирюви насыл? Оны бильмеймиз! Башкъа джыныслардан ёкъмы? Сигизмунд Генрихович?
— Ёкъ! Олгъаны шу!
— Я бу? Ёлакълы кесек... коресинъизми? — Ирада къаянынъ оюгъы ичиндеки будюрли диваргъа ишарет этти. — Бакъынъыз! Гульгули ве беяз ренклер... Чёль джынысындан олмалы. Зан этсем, сизинъкилернинъ арасында ойлеси ёкъ.
— Хайыр, Ирина Шадмановна, олар элинъиздеки кок мермернинъ озю. Нева ялысында тёшельген мермер де бойле!
— Манъа, ничюндир, булар башкъа олып корюнелер,— деди Ирада,— эр альде, ондан да бир къач ке¬сек алынъыз!
Мен инженернинъ элиндеки чёкючни алып, оюкъ къая янына бардым. Адам башы къадар мермер къопардым, кесеклерге больген сонъ, Ирадагъа кетирдим.
— Дикъкъат этинъиз,— деди о Менжевецкийге,— гульгули дегиль, лякин беяз да дегиль, кок де... ешильдже келе. Бизде ойле джынс ёкъ.
— Я микъдар, колем джеэтинден насыл? — Менжевецкий кулюмсиреди. — Бизим иш ичюн етерликми?
Мермер бу ерде чокъ... адсыз-исапсыз микъдарда. Амма белялы джеэти бар. Оны ашагъы, Ходжа-Кенд ёлуна насыл тюшюрмели?
Эки кунь карьерни ве къаялар этегини тедкъикъ эттик, бир нетиджеге кельдик: тышары мермер алып чыкъмакъ ичюн бирден-бир кечит бар. Сонъ ашагъы тик ёл ясап, лебёдка вастасынен тюшюрмек мумкюн. Бу фикир, эльбетте, тафсилятлы изаат талап эте, лякин бойле тик байырдан ашагъы ёл ясамакъта ич мана ёкъ. Ёлны Хазар-Кендден, тахминен, секиз километр узакъкъа къурып башламакъ керек.
Эки кунь зарфында Ирада эппи тюзельди, атта къобадан тышары чыкъып да юрди. Онъа терек пытакъларындан къолтукъ таякълар ясап бердик. Кесме мермер ташларгъа якъынламакъ истеди. Эки къолундан тутып, оны сырымгъа якъын кетирдик. Менжевецкийнинъ фикири догъру экенине къаний олмакъ ичюн чешит джынс ташларгъа тикленип бакъа берди, ниает, эки-учь сой таш даа алып, сумкасына къойды. Мен-жевецкий бу чылчыкълыкъны сезе къойса, шубэсиз, дарыладжакъ эди.
— Буларны озюм ичюн алдым,— деди о, къарт инженерге. Лякин Сигизмунд Генрихович, озюнинъ ибаресинен айткъанда, «яшлыкъ инамсызлыгъына» дарылмады.
Эвге къайткъанда, Менжевецкий Рашидке хусусий вазифе берди: къальа кечидинден сагъ къолгъа, сюйри къая астындаки дере бетке юрип, ёл къуруджылыгъы ичюн келишикли ер бакъмасыны риджа этти. Тапсанъ, манъа айтырсынъ, деди. Биз Къадырнынъ чайханесинде олурмыз.
Тек Менжевецкий дегиль, эпимиз бу байырдан ашагъы араба яхуд машина ёлу къурув дердине мубтеля олдыкъ. Рашид ёл ичюн ер тапкъаныны гедже тюшюнде эки кере корьди. Мен ве Ирада тюшюмизде ёл тапкъанымызны бирер кере корьдик. Сигизмунд Генрихович —башкъа... о, юкъу вакътында, тюш корьмей экен.
Рашид, тюфекни алып, Сюйрю къая дереси бетке кетти. Онынъ ерине Менжевецкий кечти. Экимиз Ираданы къолтукълап алып кеттик. Онъа байырдан аша¬гъы тюшмек, эки кунь эвельси, юкъары чыкъкъанындан къыйын кельди. Шишик аягъы энъиште зияде агъырды.
Гедже чайханеде отура эдик, Рашид кирип кельди. Тахта устюнде аягъыны огге узатып, сыджакъ къум толу торбачыкънен къыздыраяткъан Ирада топракъ пол узерине къан чыбыраяткъаныны эслеп, теляшкъа кельди.
— Бу не?
Рашид элиндеки башны юкъары котерди.
— Къашкъыр... улу сеферимизден хатире.
— Сиз чылдыргъансынъыз, Рашид! 
Менжевецкий, Къадыр ака ве мен бир-биримизге бакъыштыкъ.
— Биз таш парладыкъ. Сиз...— Рашид Менжевец¬кийге мураджаат этти: — сиз тедкъикъ эттинъиз. Тюфек ишсиз ятты. О да бир хызмет беджермек керек дегильми эди? Иште, нетиджеси... къашкъырнынъ озюни сюйреп кетирювде мана корьмедим. Башы... джанлы исбат.
— Къоркъмадынъызмы? — деди Ирада.
— Коркъмагъа не бар? Бутюн ишни бу озю япты...— тюфекни косьтерди.
— Умют этмеген эдим,— дедим мен, шакъанен. 
Рашид кустю.
— Буны манъа бирев багъышлады беллейсинъми?
— Етти! Етти! — Сигизмунд Генрихович бизни узлаштырмагъа тырышты,— къашкъыр башы багъшыш берильмей.
Чайханеге адамлар кирдилер. Рашид сергюзештни къайтарып-къайтарып икяе эте берди. Адамлар айретленип, башларыны саллады ве Рашиднинъ омузыны таптап: «Машалла! Машалла!» дедилер. Арадан эки саат кечкенде учь дехкъан къашкъырнынъ терисини кетирип, Рашиднинъ аякълары уджуна къойдылар. Олар тюфек патлагъан ерге чапкъанлар... башсыз къашкъыр ята экен. Къар устюндеки къан тамчылары изинден кельгенлер.
Биз къашкъырнынъ башыны ве терисини Къадыр акагъа багъышладыкъ.
— Я меним авалем? — деп сорады Менжевецкий,— унуттынъмы?
— Чокъ доландым... мермер тюшюрмек ичюн ёлгъа ляйыкъ ер тапалмадым.
— Эм тапылмаз. — Сигизмунд Генрихович Рашидни рухландырды,— буны мен эвельден биле эдим. Бизим алгъан нумюнелеримизни лаборатория тедкъикъ этсин... сонъ бакъармыз.
— Сиз Сигизмунд Генрихович, къальадан ашагъы мермер тюшюрмек мумкюн дегиль дейсинъиз. Я андаки излер?
— Насыл излер?
— Биз тёпеге котерильген вакъытта къая астында корьген чана излеримиз?! О ёлнен мермер ташылмагъанмы экен?
— Белли дегиль. Бельки мермер... бельки де одун ташыгъандырлар.
— Къальагъа ёл ясамакъ мумкюн,— деди Рашид. Сонъ озь сёзлерининъ къатыйлигинден озю къоркъып, иляве этти: — лякин мутехассыслар да келип корьсинлер!
— Къайда? — деп сорады Менжевецкий.
— Мени Палванкъая астындаки дереге ёлладынъыз. Барып бакътым. Къальа ичинден тышкъа сув акъмакъта.
— Сув? О да къайдан кельген?
— Номай дегиль... лякин акъмакъта. Акъып, чименлик ичине синъип кетмекте,— деп текрарлады Ра¬шид,— Мавлян ака манъа айткъан эди. Хатиримден чыкъкъан. Бир вакъытларда бу ерде сыджакъ сув чыкъа экен. Шимди ярыдан зиядеси лай ве къум. Дере темизленсе, юз метр узунлыгъында туннель ачыладжакъ. Баш Дугюмден Адильбаевнинъ кишилери ке¬лип учь кунь ишлеселер, олды.
— Ойле экен, ничюн ёл ёкъ дейсинъиз?
— Ёл, эльбетте, ёкъ. Ясамакъ керек.
— Озюнъиз, Сигизмунд Генрихович, плотинаны мермернен темин этмек истейсинъиз,— дедим мен, бираз къызышып,— ёл меселесинде исе первасыз корюнесинъиз. Ничюн ойле?
— Первасыз? Менми? — къарт инженер юрексиз кулюмсиреди,— янълышасынъыз, Джевдет! Менде бу ишке азачыкъ сувукълыкъ олса, бу къаяларгъа тырмашып юрмез эдим.
— Ойле экен, ёл тапувны ничюн Рашидке авале эттинъиз? Озюнъиз кетип къыдырмадынъыз?
— Рашид яш. Манъа юрмек къыйын. Мермерни байыр этегине тюшюрмек ичюн лебёдка теклиф эттим. Джураев разы олмады. Шимди, сенинъ сёзлеринъе бакъсакъ... кене Джураев акълы олып чыкъты. Ирадагъа эгильди. — Насыл? Агъырамы? — деп сорады.
— Сыныкъ ве чыкъыкъ ёкъ,— деди къыз,— Къа¬дыр ака ойле деди. Дамарлары тартылгъан. Айткъанына коре, эки куньден къуртуладжагъым. Шимдилик устюне басалмайым.
Эртеси куню саба орталыкъ ярыкъланып башлагъанда къалкътыкъ. Эвге къайтмакъ керек. Ирада? О насыл кетеджек?
— Джевдет къалсын...— деди Менжевецкий,— Ири¬на Шадмановнагъа къаравул олсун. Биз Рашиднен экимиз кетейик. Бельки Турсунов машинасыны берир?
...Мен къалдым. Чайхане ичиндеки кишилер бизимнен отурып чай ичти, пите ашадылар. Теэссюф ки, эвден кетирильген котлет ве пенир энди ёкъ. Койлюлер озь араларында кооператив акъкъында лакъырды этелер. Тезден колхозгъа трактор келеджек дейлер. Сонъ бизден Чар-Чакъта ишлер не алда экенини сорадылар. Мен плотина къуруджылыгъы акъкъында икяе эттим. Лякин айны бир шейни текрарлай берюв къыйын экен, ёрулдым.
Ярым кунь бойле кечти. Уйле маалинде мен бир чайник чай ве эки пиала алып Ираданынъ одасына кирдим. Учь куньден бери мени къыйнагъан сёзни айтмакъ ичюн озюмде, ниает, джесарет ис эттим.
— Ирада,— дедим мен, онынъ огюнде къол къавушып,— янынъызда эки джан сакълайыджы олгъанына бакъмадан, къазаландынъыз. Мен бунынъ ичюн пек кедерленем. Лякин не япмалы? Иш олды... бизни афу этинъиз!
Къыз индемеди. Юзюни кучюк пенджеречикке чевирди. Мен де онынъ козьлери бакъкъан тарафкъа бакътым. Тышарыда дамнынъ сачагъындан салынгъан узун буз кесегинден ерге сув тамламакъта эди. Терен кокюс кечирдим. «Баарь... баарь келеята».
— Джевдет! — деди Ирада окюнчли давушнен. — Мени омюрим боюнджа чекиштиреджексинъизми? Бунда не тапасынъыз? Меним къазам къоркъунчлы дегиль... кечер-кетер. Амма сиз?.. сизинъ ёлунъызда бир мана бар эди... Турсунов. О энди четке чекильди. Даа насыл...
Бир-биримизнинъ козьлеримизге бакътыкъ, мен Ираданынъ янагъындан опьмек истедим, о бу арада менден:
— Ничюн ойле бунарлы козьлернен бакъасынъыз? — деп сорады. — Сиз, гъалиба, бир шейден сакъынасынъыз... бир шейден къоркъасынъыз. Неден? Мен бильмек истейим. Мында... бизим бараклардан узакъта, къышлакъ чайханеси ичинде бильмек истейим.
— Бир шейден... ялынъыз.
— Неден?
— Мени терк эте биледжегинъизден!
— Меними? Онынъ себеби не ола биледжек?
— Бильмейим. Лякин къыз себеп къыдырса. деръал тапар.
— Итимал... лякин себеп тапкъан тек къызлар де¬гиль. — деди Ирада. — Манъа бир алидженаплыкъ япа билесинъизми?
— Не демек олсун?!
— Башымдаки явлукъны чезинъиз! Чайханенинъ ичи сыджакъ. Бахтсыз манълайым ачыкъ турса, бель¬ки ярасы тез къуруп кетер... насыл беллейсинъиз?
— Мен осал докторым. Амма чез десенъиз, чезейим. Бельки чезмек керекмейдир?
Ирада сусты. Сусмакъ — разы олувнынъ алямети дейлер. Эр вакъыт ойле дегиль. Ираданынъ юзюне бакътым, аджиз алда эди. Арттан явлыкънынъ тююмчигини чездим, сонъ явлукъны чекип алмакъ исте¬дим, къуртулмады. Япышкъан.
— Чекинъиз! — деди Ирада. — Къоркъманъыз! 
Тарттым... явлукъ ярадан къуртулды, лякин устюнде къанлы къабукъ къалды. Ярадан къан акъып кетти.
— Нафиле   чездик! — дедим   Ирадагъа,— къан чыкъты.
— Чыкъсын...— Ирада озюни сыкъмады. — Токътар.
Шимди къыз первасыз яш бала киби эди. Оны озюме чектим, багърыма бастым, дудакъларынынъ четинден опьтим. Ирада чекинди, эллеримнинъ арасындан чыкъмакъ истеди, сонъ къыбырдамай къалды. Бир талайдан сонъ мени къучакълады. «Севимли Джев¬дет! — деди о,— мен сизни ич бир вакъыт терк этмейджегим».
Чайханенинъ къапусы ачылды. Къадыр аканынъ сеси ишитильди. Мен чайник ве эки пиаланы алып чыкътым.
...Акъшам устю эки ат екили араба кельди. Устюнде носилка бар эди. Ирада онъа козьлерининъ къыйыгъындан бакъып, кулюмсиреди. «Мен бу къадар меджалсызыммы?» деп тюшюнди ичтен. Айдавджынен экимиз оны котерип арабагъа минсеттик. Ирада пичен устюне тёшельген брезентке ясланды, башыны ашагъы эгильтип, сусты. Онынъ хаялына кедер этмек истемедим, чюнки озюмнинъ къафамдаки фикирлер де орюмчек авы киби чыбалыкъ эди. Араба юрди. Мен онынъ пешинден адымладым.
Хазар-Кендден кечкен сонъ, Ираданынъ башы къыбырдады. Къаранлыкъ баягъы къоюлашкъанындан, юзюни яхшы коралмадым.
— Мермер тапылды,— деп фысылдады о,— мермер тапылгъан ерде ёл да тапылыр. Ойле дегильми, Джевдет!
— Шубэсиз! — дедим мен кескин ве созукъ сеснен, гуя Ирада ярым километр узакъта эди. — Сиз бутюн ёл бою индемединъиз, нелер тюшюнип кельдинъиз?
— Менми? — о, дюльбер давушнен, кулюмсиреди. — Плотинаны... Анда ишлер тезден битеджек. Битсе, мен не япаджагъым?
— Иш азмы?
— Бир афта эвельси Анна Яковлевнадан мектюп алдым. Мени Волгостройгъа чагъыра.
— Насыл джевап бердинъиз?
— «...Мен разым, лякин Джевдет Чар-Чакъны терк этеджеги кельмей. Мен исе Джевдетни терк этмеге къуветим етишмей, чюнки оны пек севем!» деп яздым.
ХАТИМЕ
Къыйметли Ирада! Иште, корьдинъми..? Китап язылып битти. Даа тюневин манъа, Къадыр аканынъ чайханесинде опюшкенимизни язма, деп ялвараята эдинъ, бугунь энди китапнынъ ниаети. Сен Индонезияда экенде иш агъыр кетти. Къайтып кельген сонъ... эки йыл ичинде тез джёнеди.
Сенинъ фикиринъдже, аятта олып кечкен шейлерни язмакъ мумкюн дегиль, ойлеми? Билесинъми, не, Ирада? Мен беллесем, эдип ичюн, озь окъуйыджысындан якъын ве ишанчлы киши ёкъ. Ондан сонъ, хаберинъ олсун — бу китапнынъ озю буюк севги! Мен бу сатырларда, яш Ираданынъ юреги насыл ишлегенини ве озюнинъ Джевдетине насыл козьлернен бакъкъаныны корьгенде, текрар ве текрар хош дуйгъуларнынъ эсирлигинде къалам. Севги бизге резина чызма ве бре¬зент плащ кийип кельди, амма бизни ич бир вакъыт терк этмеди. Сен коресинъми, Ирада... меним самайларыма энди къар ягъды, сенинъ башынъда исе бир тель чал сач корюнмей. Амма экимиз де — афу эт, буны энди гизлемеге мана ёкъ — экимиз де бир яшдамыз!
Мен мезкюр китапны язар экеним, генчлигимнинъ достларына бугуннинъ козьлеринен бакъмакъ истедим. Бахтлы адамларнынъ тарихы олмай, дейлер,— бу догърумы, бильмейим. Меним несилим шимди дюньяда энъ буюк зенгинликнинъ ве саадетнинъ саиби, амма ...тарихы бар. Биз эки джеан муаребеси корьдик. Къыркъ йыл ичинде душман мекянымызны эки кере якъты-йыкъты, эки кере виран этти, эки кере гъайрыдан къурдыкъ. Муаребе не демек? Буны, эр альде, элине силя алып дженклешкен киши яхшы биле! Дженк? Мен дженк дедимми? Ёкъ, биз октябрьнинъ къазанчларыны мудафаа эттик. Мен бизим несильни бугунь насыл тасавур этсем, ойле де тасвир эттим. Идеализелештиргеним ёкъ! Биз Чар-Чакъкъа кельгенде насыл эдик? Сонъундан насыл олдыкъ? Бу акъыл ве дюльберлик юксекликлерине къайдан кельдик? Чар-Чакъ ве Днепр ялыларындан, Кузнецк ве Магнитка иншаатларындан кельдик.
Биз мемлекетнинъ аятыны денъиштиремиз деп тюшюндик, амма мемлекет бизни денъиштиргенини сезмей къалдыкъ. Адалет ичюн уджюмге кеткен аскер, джесюрлик манъа кяр кетиреджек деп кетмей. О эляк оладжагъыны да тюшюнмей. Меселе, онынъ душман къуршунындан телеф ола биледжегинде дегиль, рево-люция ве онынъ къазанчлары огърунда къатты тура биледжегинде, кенди Ватаныны аджаип мемлекет япа биледжегинде, яни юзлернен, бинълернен, миллионларнен адамларны бахтлы эте биледжегинде. Кишининъ огюнде бойле алидженап вазифе тургъанда шахсий менфаат не демек ола? Бойле дакъикъаларда озь шахсиетини ким тюшюне биле? Мунафыкъ! Башкъа тюрлю джевап ола бильмез. Биз Чар-Чакъта улугъаеге хызмет эттик. Бу да революцияны мукеммеллендирюв огърунда куреш эди. Керчек, бу улугъаелерини омюрге кечирмек ичюн ольмек зарурий дегиль эди, лякин биз озь вазифемизни федакярлыкъ ве садыкълыкънен эда эттик, чюнки аркъамызда юзлернен, бинълернен миллионларнен кишилер, оларнынъ саадети, тебессюми, севгиси булунмакъта эди.
... Стол устюнде яткъан сонъки саифелерге лампаднынъ зайыф ышыгъы ура. Столнынъ дигер къысымы ве меним, кабинет деп, янгъыравукъ сёзнен адландырылгъан кичик одамнынъ ичи улькюн. Янашамда тургъан сетнинъ оз юде улькюнлик ичинде... Сен элинъни-аягъынъны астынъа топлап, бурунынъны ястыкъ астына тыкъып, ятасынъ. Озюнъ, енъи баб башлагъангъа къадар беклемек ве эски баб устюндеки даваны битирмек мерамынен кирген эдинъ. Башымны сенинъ тарафынъа чевирип динъленем, тюм-тюз нефес аласынъ. Амма текаранчыкъ къыбырданып ялгъан сонъ, дудакъларынъ бир шейлер фысылдадылар, оданынъ ичинде кене сукюнет укюмран олды. Мен исе къальбимдеки буюк ислеримнен бу сонъки саифелерни язаятам.
Кеченлерде Чар-Чакъкъа бардым.
Сонъки сенелерде меним реберлигим алтында Таймырда ильмий экспедиция чалышмакъта. Чар-Чакъ иле Таймыр арасындаки месафе яшлыкъ иле къартлыкъ арасындаки месафеге мусавий. Чар-Чакъны танымадым. О оськен-буюген... химияджылар ве электриклер шеэри, студентлер ве талебелер шеэри олгъан. Шеэрнинъ меркези аджаип енъи эвлернен сарылып алынгъан. Мейданнынъ ортасында токътадым. Чевре-четиме бакъындым. Эали манъа шубэли-шубэли козь этти.
— Бегенесинъизми? — деп сорады менден газлы сув сатыджы къыз,— шеэримизни бегенесинъизми?
— Эбет, бегенем.
— Я суву? Суву насыл лезетли... бильсенъиз! 
Лезетли?! Къыйметли къыз, мен санъа Искандер Зулькъарнейн вакътында эсирлернинъ къолларынен къурулгъан ер асты каналы акъкъында, оны бизим вакътымызда кешф эткен Сигизмунд Менжевецкий хусусында икяе эте билем. Мен санъа, гузель къыз, Рашид иле Баситнинъ бу канал ичинде япкъан сеяатыны сёйлей билем. Анъладынъмы? О вакъытта даа сенинъ бабанъ-ананъа эвленгени биле ёкъ эди.
Къыз манъа бир стакан сув берди. Буюк хошнутлыкънен ичтим.
— Керчектен де лезетли, ойле дегильми?
— Эбет, лезетли!
Ёл четиндеки первенкиден ярым къопкъа сув алып, машинанынъ радиаторына къойган сонъ, кочтим… къыркъ дакъикъадан сонъ плотина устюндеки кечидде токътадым. Таныш къырлар, копюрлер, озен... Айланма каналнынъ излерини къыдырдым, тапалмадым. Бизим бараклар олгъан ерде балабан сельби ве чинар тереклери осип чыкъкъанлар. Оларнынъ артындан енъи эвлернинъ къырмызы сачакълары корюнмектелер. Енъи район меркези. Машинаны токътаткъан еримде, плотинанынъ кенарында къуллеге бенъзеген дёрт къатлы, тар бина тура. Невбетчи механик бунынъ ичинде отурып, плотинаны ве деривацион каналны идаре эте. Кнопкагъа пармагъыны баса, Чар-Чакънынъ ёлуны кесе — сувны де озенге догърулта, де каналгъа йибере. Къулленинъ тёпесиндеки мейдангъа чыкъып, этрафкъа бир бакъынсам... деп тюшюндим. Амма къулленинъ ичине кирмек ичюн мусааде керектир... техникке озюмнинъ ким экенимни исбат этмек къолай олмаз. Бу диварларны къалагъан бир мен дегиль... чокъ эдик.
Къулленинъ чёюн къапусы артында лакъырдылар ишитильди. Гъычылдавукъ бир сес:
— Сен баре, къапакълар устюндеки тросларны денъиштиргейдинъ...— деп опькеленди.
Бу ким? Баситми? Эльбетте, Басит Атакулов... онъа догъру юрдим. Мени таныды. Къучакълаштыкъ. Басит плотина башлыгъы. Невбетчи механик хызметинде исе... кимдир беллейсинъиз? Михаил Бассараба. Басит омузларымдан ойле кучьлю сыкъты ки, кемиклерим шытырдадылар. Сонъ къулленинъ тёпесине котериле башладыкъ. Манъа, плотина башлыгъы Атакъулов экенини айтмагъан олсалар биле, озюм сезер эдим. Юкъары котерилеяткъанда, бу мердивенни, низамны ве темизликни корип, билир эдим. Албу исе Бассарабанынъ етишкен къызы ве Баситнинъ огълу бар экен, бир афта эвельси эки къоранта бир-бирине догъмуш олгъанлар.
Къулленинъ тёпесине чыкътыкъ. Этрафкъа козь эткенде юрегим токътап къалгъан киби олды. Чар-Чакъ богъазы, Хазар-Кенд, бизим социалист шеэрчик ве кениш вади... узакъта буюк химия комбинаты. Янашада кузгю киби йылтыравукъ деривацион канал. Ме¬ним ёлдашларым юрегимдеки эеджанны сезип, сусты — чокъ вакъыт индемей турдылар. Мен лакъырды этип башлагъанымны бекледилер.
— Сонъ, диварларнынъ къылыфы насыл? — зеиниме башта бу сёзлер кельдилер. — Къавими?
Басит башыны силькитип алды, сонъ Бассарабагъа бакъты. Бассараба манъа эвеля ичтен джевап берди, сонъ кескин давушнен:
— Демир киби тура. Онъа не олур беллейсинъ? — деди. Михаил меним бу мермер ташларгъа мунасебетим олгъаныны я унуткъан, яхуд да асыл да бильмей эди.
— Ирада насыл? — деп сорады менден Басит. — Сагъ-селяметми?
Онъа Ирада хусусында чокъ шейлер икяе эттим. 
Бассараба кене тюшюнджеге далды, кене ичинден озюне бир шей сёйледи, сонъ:
— Озюнънен не кетирмединъ? — деди манъа. 
Мен, Ираданынъ шимди джиддий ильмий ишлериле бант экенлигини ве вакъыты ёкълугъыны айттым.
— Машшалла! — деди Басит. — Мен Ираданынъ буюк адам оладжагъыны биле эдим.
Бассараба бираз тюшюнип турды, Баситнинъ сёзлери догъру, деген манада, башыны саллап алды.
Бундан сонъ Бассараба къулленинъ къапусыны килитледи, учюмиз машинагъа отурдыкъ.
Онынъ эвине бардыкъ. Сабагъа къадар лакъырды этип чыкътыкъ... Чокъ вакъиаларны хатырладыкъ: цемент меселесини... баш идаренинъ первасызлыгъы юзюнден, бетон ташувнынъ токътатылгъаныны, Джураев ве Турсуновнынъ Меркезий Комитетке кетип, вазиетни бильдиргенлерини ве комиссия кельгенде, пар¬тия ве комсомол активи чагъырылгъаныны, анда Ирада чыкъып реберликни тенъкид эткенини эске тюшюрдик. Торизо адамларгъа, бильхасса, Анна Яковлевнагъа, фена муамеледе булунгъаны ичюн Ирада оны пек тызыкътыргъаныны да хатырладыкъ.
— Я сен, Джевдет,— деди Басит, мыйыкъ астындан кулип,— озюнънинъ юксек хызметтеки укъукъынъдан файдаланып, базы ишчиклер япкъанынъ акъылынъдамы?
Эбет, базы ишчиклер япкъан эдим. Мени Мансуровнынъ муавини таин эттилер. Машиналарнынъ эксериси энди деривацион каналда олгъанындан, манъа сагъ ялыгъа кочьмек керек олды. Эвеля Каримнен бир эвде яшадыкъ. Сонъ такъдир бизни айырды. Мен башкъа ятакъханеге авуштым, меним ериме Карамат кочип кельди, амма Карим еринден къбырдамады. Чокъкъа бармай, бизимкилернинъ эписи сагъ ялыгъа авушты. Мени, бутюн компаниянъны сагъ ялыгъа алып кельдинъ, Ирада сол ялыда къалды, деп мыскъылладылар.
Плотина битмезден къач кунь эвель башымызгъа фаджиалы вакъиа кельди. Биз энди Архипканы унутып башлагъан эдик. Къайдан чыкъа къалды, хаберимиз олмады. Бир кунь манъа Николай Кандыбанынъ яралангъаныны хабер эттилер. Христофорнен берабер хастаханеге чаптыкъ. Архипка онынъ аркъасындан учь кере финканен ургъан. Николай эки афта олюм алында... сандыракълап ятты, Валя бир ай онынъ башы уджундан кетмеди. Архипка... онынъ бебейлери кенишлеген патлакъ козьлери эп хатиримде... Макеменинъ учюнджи куню судья укюмни окъугъан вакъытта агъызындан чыкъкъан дешетли сёз... оны да унутмадым. Орталыкъны сукюнет басты. Бир къач дакъикъадан сонъ эльчырпмалары гурьледи. Бизим енъи клубда не къадар адам сыгъгъан олса, эписи аякъкъа къалкъып, макеменинъ укюмини алгъышлады. Бу адам дерьясы ичинде умютсизден Рахильни корьдим. Козьлери яшлы эди. Онынъ: «Мен санъа айтмагъанмы эдим?» деген садасы ишитильди. Архипканынъ азып-тозып къалгъан акъчиль юзю аля козюмнинъ огюнде.
Эки бучукъ ай кечкен сонъ... плотина къурулып битирильген куню Николай ве Валянынъ тою олды. Христофор исе эвленмеди. О бабасы вефат эткени акъкъында Эльпидеден мектюп алгъан сонъ, Батумгъа кетти. Шимди Армавир бетлерде демир ёл станциясында чалыша экен.
Каримни, Николайны, Валяны хатырладыкъ... сустыкъ, олар хусусында чокъ тюшюндик.
Къайтмакъ ичюн аякъкъа тургъанда Христофорнынъ адресини язып алдым. Амма эвге кельген сонъ пешман эттим. Шимдилик мектюп язмайджакъ олдым. Бу китап чыкъсын... оны ёлларым.

1959 с.
Сонъ
