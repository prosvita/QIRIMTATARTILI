## Yigirmi üçünci bab — Sevinç ve keder

Karamat, Karamat!
Közlerime baqmağan olsañ, meşrebeniñ raqısını içer, yüregime teselli berir edim.
İçirtmediñ.
Yüregimni keder bastı.
Bu ne?
Küncülikmi?
Küncülik olsa, İradanı kimden künleyim?
Vahid Tursunovdanmı?
O menimnen musafirlikte...
Kelgeninden beri ağızından eki söz çıqmadı.
Şimdi qıp-qırmızı sarğuş.
İçe Bere…
O da yanıqlı.
Duydırmaq istemey.
Men Böyle tüşüneyatqanda Mansurov yerinden turdı.
Tursunovnıñ yanına oturdı.
Ekisi horezm türküsi seylemege tutundılar.
Tutundılar degence, toqtadılar...
Sözlerini unutqanlar.
Soñ yeñiden başladılar.
Türkü — özbek türküsi, azaçıq azerbaycan aenki bar?
Kandıba?
O indemey vira içe.
Hristofor yalvarıp baqtı, toqtatmaq istedi.
Hayır etmedi.

— Sen toqunma!
Men keyflenem!— dedi o. 
Andrey Zaharoviç kimerde elini sandıqnıñ artına tıqıp yibere, şişe çekip çıqara.
Sandıq artında qaç şişe daa bar?
Almazov bile.
Ne qadar raqı içildi?
Kimse bilmey.
Odanıñ içinde mavı renkli sigar tütüni ve ardı kesilmez adam davuşı ükümran.
Raqı er kesniñ tilini açtı.
Er kes özüniñ keçmişinden tuttırdı.
Kim-de — nasıl keçmiş bar?

— …Bu vaqia Saratov şeerinde olğan edi,— dedi Andrey Zaharoviç.
Roza ile ilkide nasıl tanış olğanını ve doquz yaşındaki oğlu Saşanıñ riyaziyattan ne qadar istidatlı ekenini bundan evel aytqan edi. — Alçaq, basıq ev...
Yeldegirmen...
Böyle degende hatirine ne keldi, bilmem, közlerinden yaşlar aqıp ketti,— Ey, Sızran!
Sızran!

Men bu adamnıñ er bir sözüni diqqatnen diñlemege, er bir areketine köz etmege alıştım.
Küz keçti, qış keldi, men ep bu iri kemikli, çirkin çereli, temiz ve açıq yürekli adamnıñ yanaşasında bulundım.
Onıñ iç bir sefer bir şeyge şikâyetlengenini körmedim.
Amma şimdi yelkesinden asretlik basqanğa beñzedi.

— ...Çevre-çetinde İdil aylanıp-üyrülip aqa.
Sızran — menim doğmuş şeerim.

Seneler keçip keterler.
Bir kün Almazovnen körüşmem olur.
Qadın ve ballarnen beraber poyezdda Moskvağa ketkende...
Kuybışevniñ o yaqlarında, demir yol stantsiyasında vagonğa, qaşları ap-aq, közleri sönük, yanaqlarınıñ etleri salpırağan, burunınıñ töpesi qızarğan kişi kirer.
Menim qadınım — amma qadınım kim olur?— bu kişiniñ közlerine baqıp.
"Ey-va!
O bizni tanımay", dep taaciplenir.
Qart kişi bizge tiklenip baqar, külümsirer.
O vaqıtta biz, Sızranına keteyatqan Almazovnen quçaqlaşırmız.
 "E!
Cevdet!
Bu sensiñmi?
Men evge kelgen soñ doğmuşlarımnı bir azbarğa topladım.
Epimiz yeñi evler qurdıq..." dep ikâye etip başlar o,— "men eski zenaatnı bıraqtım.
Elektrik stantsiyası başlığı oldım.
İşte, işler böyle, qardaş!
Lâkin qartaydım..."

Poyezd Sızranğa yaqınlar.
Andrey Zaharoviç pencerege işaret etip: "A!
İdil!
İdilni tanıysıñmı?— dep sorar.
— Tanımaysıñ?
E? Ebet, bizim İdil tanılmaz oldı."

Men taaciplenirim: taqdir hucur şey eken, derim.
Almazov yaş ve küçlü ekende Tân-Şanda, Dneprde, Badahşanda yaşadı, qartlığında doğmuş toprağına qaytıp kelgen.

Maña Sızrannı ikâye etkeniñiz hatiriñizdemi, Andrey Zaharoviç?— derim men oña.
— Aylanma kanalnıñ bitüvi munasebetinen eviñizde olğan ziyafet... esiñizdemi?

— Menmi?— der Andrey Zaharoviç, ayretlenip,— toqta...
Çar-Çaqta öyle şey olğanmı edi?
Gidrostantsiyalar kaskadını qurıp bitirgenimiz aqılımda.
Ondan soñ Karim... alicenap Karim esimde.
Hristofor da esimde.

Belki Almazov ziyafet aqşamını da unutır...
Men unutmam.

Karimni qıdırıp taptım.
Sofada kimnidir bekley edi.

— Karamat qayda?

— Ketti.

— Kelecekmi?

— Kelecek.

— Maña bir eylik yap, Karim?
Lâkin, kimse bilmesin.

— Ayt!
Nasıl eylik!— Elini omuzımnıñ üstüne qoydı.

— Gizliden... yolğa çıq!
İradanıñ qapusını qaq!
Onıñ evinde neler olayata, episini bil!
Yabaniy adam olmasa, İradadan yavaşçıqtan: "Cevdet kelmek istey.Mümkünmi?" dep sora.
Cevabını kelip maña ayt!
Rica etem, Karim!

— Tek şumı?— Karim acınıqlı çıray yasadı" — men belledim...

— Bunıñ özü dünyada er şeyden müim.

— Güzel.
Beş daqiqadan er şeyni bilirsiñ. 
Men içeri kirdim.
Nikolay ortada matros oyunı oynamaqta edi.
O, asıl da, güzel oynay turğan.
Şimdi de öyle...
Ondan soñ Mansurov, Yekaterina Vasilyevna, Tursunov — üçevi özbekçe oynadılar.
Tursunovnıñ ayaq üstünde turmağa mecalı yoq.
Ellerini sağğa-solğa qıyıştırdı, ayaqları ucunda yurdi.
Soñ süründi, yıqılayazdı.
Yekaterina Vasilyevna şaqıldap küldi.
Mansurov Nikolayğa işmar etti — ekisi Tursunovnı qomşu odağa alıp çıqtı, krovat üstüne yatqızdılar.
Yekaterina Vasilyevna oynamaqta devam etti.
Yürüşte ağır körüngen toluca müçeli bu qadın oyunda oldıqça yengil edi.
Uçtı, yaldadı... er alda, dülber qadın.
Onıñ ayaqlarınıñ areketinde, beliniñ mayışuvında, elleriniñ qıbırdavında — bilmem daa nelerinde, sevdirici, begendirici, özüne çekici cazibeler bar edi.
Dülber yırtıcı...
Çeresi qızardı, saçları dağılıp, közleri üstüne tüşti, o tuflilerniñ ökçelerini yerge qattıca urıp, oynay berdi.
Dülber qadınlar oynamağa seveler.
Çünki olarda seyirci içün baqmağa ve körmege şey ola.

Yoruldı, taldı...
Endi ğaliba toqtaycaq dep beklep turdıq, amma Yekaterina Vasilyevna tosat-tosat daa küçlü çevirildi.
Niayet, ellerini çetke açıp, Toqtabayevniñ ögünde qadalıp turdı:

— Siz, ekskavatorcılarnıñ babası... niçün oynamaysıñız?— Yekaterina Vasilyevna onı çekip, ortağa çıqardı.
Bunı körip, Bassaraba da qalqtı.
Ekisi oynadılar.
Bu zevqlı levha edi...
Toqtabayev ve Bassarabanıñ ayaqları, rezinadan yasalğan kibi, qıyışmaqta, büklenmekte ediler.

Tışarıda qapu açılıp-yapıldı.
Men, Karim keldi belledim.

— Kim bar anda?— dep qıçırdı Rozaliya Nikolayevna.

Qapu betke baqtım, köridorda...
Arhipka turmaqta edi.
Oyun toqtadı.
Er kes sustı, musafirge eleslenip baqtı.

— Beklemegen ediñizmi?— dedi Arhipka, adamlarnıñ közlerindeki ayretni eslep.
Artına aylanıp, köridor bette, kimgedir: — Kir!— dep qıçırdı.
Bosaga üstünde Rahil köründi.
—Tanış oluñız!— Şay degende, sandıq üstünde oturğan Hristofornı körip, şaşmaladı.
Hristofor aqırından yerinden turıp, Arhipkağa doğru adımladı.
Evniñ içi çım-çırt kesildi.
Kandıba yerinden qıbırdamay, Arhipkağa baqıp oturdı.

— Kerekmey!
Kerekmey, Hrist!— dep qıçırdı Rahil.
— Yalvaram saña!

— Sen qarışma!— dedi Hristofor.
— Men oña toqunmaycağım.
Körüşmegenimiz ne qadar vaqıt oldı, Arhipka?

Arqasını şkafqa tayandırıp turğan Toqtabayev yavaştan Nikolay betke cılıştı.
Mansurov bunı seze qaldı, o da Toqtabayevniñ yanına kelip oturdı.
Nikolay, omuzlarını qısıp, köküsini içke çekti, yerinden qıbırdamadı.

— Ne keldiñ?— Yekaterina Vasilyevna oña dülber qaşlarını sıttı. — Coyul mından!
Sen de!— dedi o, Rahilge çevirilip,— Menim evimde işiñiz yoq.

Arhipka, tilki kibi, kevdesini üç büklep, negedir tedariklendi.

— Saqın, eliñni kötereyim deme!— Rahil Arhipkanı üytep, köridorğa çıqardı,— maña söz berdiñ.

Arhipkanıñ elleri ve ayaqları qaltıramaqta edi.

— Sen... dünyada eñ bılaşıq, eñ alçaq adamsıñ,— dedi oña Nikolay.
Lâkin bunıñnen kifayetlenmedi, boş raqı şişesini ilindirip aldı, Arhipkağa atacaqta, Mansurov ve Toqtabayev şişeni çekip aldılar:

— Kerekmey, Nikolay!— dedi Rozaliya Nikolayevna. — Musafirlikte ...birevniñ evinde, aiptır...— O, başımızğa belâ çıqarmasın dep, telâş tolu közlerinen Arhipkağa tiklenip-tiklenip baqa berdi.

Arhipka, niayet, büklenip turğan kevdesini doğrulttı, soñ külümsiredi.
Özüniñ böyle qabul etilecegini bilgen... azırlanıp kelgen.

— Kelgensiñ... bare, dürüs otur!— dedi Hristofor ve közünden aşağı tayğan qara paçavranı çekip tüzetti. — Buyur!

— Menmi?— o elini Hristoforğa uzattı, ğaliba, onıñ ile selâmlaşmaq istedi.
Hristofor, abaylamağan olıp, kürsüni körsetti: — Otur! — dedi oña.
Musafirni stolğa, evniñ saibi degil de, Hristofor davet etüvi kerginlikni yımşattı.

— Şorbacı qayda?— dep soradı Hristofor,— raqı qoyıñız!

Andrey Zaharoviç, qalayğa raqı qoyıp, Arhipkağa uzattı.

— Ne keldiñ?— dedi Nikolay,— mında saña ne bar?

— Seniñ eviñe kelmedim.
Bu adam...— o başını Almazov tarafqa siltedi,— menim ustazım.
Oña keldim.
Sen mında kimsiñ?

— İş onda degil.
Ne vaqıt çıqtıñ?

— Eki kün evelsi...
Siz küçlü kişiler ekensiñiz, ümüt etmegen edim,— dedi Arhipka, soñ qalaynı alıp, bir nefesten içip yiberdi. — Men evlendim.

— İşittik...

— Büyüklernen içmek mümkünmi?— dep soradı menden Arhipka ve özü cevap berdi: — Mümkün degil.
Ne qadar açıq köz kişiler...
Sözlerime ne qadar ciddiy emiyet bereler, köresiñmi Rahil?

— Kerçekten de...— Yekaterina Vasilyevna buña razı oldı,— epiñiz onıñ közleri içine baqıp qaldıñız, ne qadar müim zat!!!
Turıñız, oynayıq!

Turmağa — turdıq, amma kimse oynap olamadı.
İstek bar edi, taqat yoq...
Hristofor ve Nikolay pencereniñ yanaşasında oturdılar.
Mansurov ve Toqtabayev olarnıñ yanına keldiler.
Qadınlar Almazov, Bassaraba ve Ataqulovnen qalaylarını toquştırıp içtiler.
Stol başında yalıñız Arhipka ve Rahil qaldılar.
Buña ne deyler?
Keleyatqanda çoq şeylerni beklegen... lâkin özüne böyle farqsız muamele kösterilir dep, tüşünmegen edi.
Arhipka yerinden turdı, dudaqlarını hucur-hucur bürüştirip, nasıldır türkü aytıp başladı.
Türküni aytqanını ilki işitüvim.
Bataqlıq yalılarda tuz çıqarıcı adamlar aqqında ...Biz epimiz sustıq, diñledik.
Arhipkağa keder etmedik.
Bitkence ayttı, soñ qaytıp, yerine — Rahilniñ yanına oturdı.
Rahil onıñ qulağına bir şeyler aytıp, bir şeyler yalvardı.
Olarnıñ tarafına kimse baqmadı.

Andrey Zaharoviç meşrebelerge raqı qoydı, özüniñkini köterdi.

— Plotinanıñ tez bitmesi içün...— dedi o ve başqalarnı beklemey, içe qoydı,— Bazı ekskavatorcılar, aylanma kanaldan soñ qayda çalışacaqlarını qasevet eteler.
İş yetişir... er keske yetişir.

Stol başındaki kişiler, bir-birlerini sağır bellepmi, özleriniñ aqiqaten sarğuş ekenlerini bilipmi, yüksek davuşnen laqırdı etmekteler.
Evniñ içi ziy-çuv.
Rahil ve Arhipka ep stol başında oturmaqtalar.
Bir talay vaqıt keçken soñ stol üstüne tars etip, qattı qol tüşti, savut-saba avada oynadı.

— Yavaş ol!
Büllür qadelerni parlarsıñ!— dedi Hristofor.

Biz külüştik.
Alümin çanaqlar ve teneke qalaylar, oynaqlap alğan soñ, Arhipka yerinden qalqtı, kimsege baqmay, qapuğa doğruldı.
Bosağa ögünde toqtalıp, Kandıba betke çevirildi.

— Saña... seniñ ile laqırdı etmege kelgen edim,— dedi o,— munasip olmadı.
Bu kişige — o Andrey Zaharoviçni körsetti,— bu kişige ürmet etkenim içün...
Onıñ evinde şamata çıqarmayım dep, vazgeçtim.
Soñundan...— yumruğını sıqıp, körsetti.

— Arhipka!
Deli olma!— Rahil onıñ omuzlarından quçaklap, tışarı çekkeledi.

— Bu evde istemeseñ, tışarığa çıqayıq!— Dedi Nikolay, ögündeki kürsüni tepti, atılıp ketip Arhipkanıñ tizine urundı.
Arhipka aman pıçağını çıqardı, lâkin Toqtabayev eline yapıştı...
Mansurov Arhipkanı üyteklep, tışarı alıp çıqtı, Soñ Arhipkanıñ davuşı işitilmedi.
Karim ımpıs-tımpıs kirip keldi.
Onıñ artından Mansurov peyda oldı.

— Ketti...— dedi Mansurov. — Alla belâsını bersin!— Karimni tutıp, quçaqladı,— sen altın adamsıñ!— dedi oña,— alla saña güzel qadın qısmet etsin.
Doquz balañız olsun, Añladıñmı, Karim?
Yedisi oğlan, ekisi qız!

— İtiraz yoq...— dedi Karim,— tek aylığımnı eki qat arttırıñız.

— Yağma yoq,— Mansurov işaret parmağını köterdi,— sen yahşı maşinistsiñmi... ayt!

— Ebet!
Eki aydan beri...

Karim onıñ ellerinden zornen qurtulıp, menim yanıma keldi.

— Tez mından açıl,— dedi qulağıma,— İrada seni bekley.
Evinde Karamat... başqa kimse yoq.

— sen?

— Men... bilmeyim.
Belki...
Meni kimse çağırmadı.
İtimal, öyle kerektir.
Ondan da başqa, mından ekimiz birden ğaip olsak, Andrey Zaharoviç darılır.
Yoq, sen özüñ bar.

Men Karimniñ ayağına bastım: "yavaş ol!"

Yüregimni eecan bastı.
Sabırım tükendi.
Oturıp olamadım.
Etrafımdaki tanış çerelerge köz etem, tanış seslerni diñleyim, bir şey añlamayım.

Yavaştan köridorğa çıqtım.
Kimse yoq…
Aralıq qapudan tışarı sıptırıldım.
Yüregim çapalana başladı.
Yolda bir qaç adım attım degende, adam iñiltisi işittim.
Toqtap, diñlendim.
Kimdir, qaba davuşnen sögündi.

"Men olarnen isaplaşırım... episinen isaplaşırım".
Kene mecalsız adam sesi.
Evniñ artına aylandım: Arhipka... arqasını divarğa tayağan, sögüne bermekte edi.

— Ma, betiñni sürt!— dedim oña, yavluğımnı uzatıp,— betiñ-közüñ kireç.

O elimni keri üytedi, yavluqnı almadı.

— İn-telligent!— dedi maña, yirenç çere ile,— özüñiniñ burunıñnıñ astını sil!

Bu yerde turmağa alım yoq edi, yolnıñ diger tarafına keçtim, özümniñ kâbeme doğru adımladım.
Bu qapunı qaquv yerine, yetmiş kilometr yol çapıp kelmek yengil edi.
Yoqsa, evelâ barakqa kirip, özümni bir nizamğa çekeyimmi eken?
Üstümde brezent bıcaq, qatranlı ştan... lâkin yoq İradağa şimdi bu daqiqada kirmek kerek.
Erkek keri qaytsa, yahşı olıp çıqmaz.
Qapunı qaqacaq olıp, elimni köterdim, qapu özü açıldı.
Karamat...

— Buyurıñız, Cevdet!

Küçük köridorçıqqa kirdim.
Divarları süt kibi beyaz, kireçnen aqlanğanlar.
Polı qoyu qırmızı renkte boyalı, yeşil yolaqlı tar kilim töşelgen.

Karamatnıñ omuzları üstünde teri palto.
İradanıñ paltosı.
Demek, Karamat meni çağırıp alıp kelmek, yahut yolğa çıqıp, meni beklemek içün çıqayata edi.

— Keçiñiz,— Karamat içerideki odanıñ qapusını açtı,— qorqmañız!
Mında adamnı tişlemeyler!

Büyükçe oda.
Yolğa çıqqan eki pencerede uzun perdeler.
Polğa kiyiz töşelgen.
Art divarda divan, ortada dört köşe stol üstünde beyaz örtü, qarşıda qomşu odağa kirilgen qapu.

Karamat sağ omuzını aşağı egiltti, müçesini azaçıq silkitip, üstündeki teri paltonı divannıñ üstüne tüşürgen soñ közlerinen işaret etip, ekinci qapunı körsetti.

— Bunı özüñiz açıñız!— dedi qız, külümsirep,— men ayaqçı degilim!

— Maña qılınsañız!..— dedim men Karamatqa,— gizli... tılsımlı odalar içinde yürsetesiñiz.
İçlerinde kimse yoq.

— Qıdırmağa bilmek kereksiñiz!— dedi Karamat.

Qapunı açtım... açtım ve ayrette qaldım.
Dumanlı ve qarlı dağlar arasında, bataqlı soqaqlar çetinde böyle ziynketli oda?
Arqasını pencerege çevirip, tirseklerini çiçek savutına tayandırıp, İrada bir özü turmaqta.
Meni körgen soñ külümsiredi ve çeresi qızardı.
"Qız meni, aqiqaten sevse, şimdi bağrıma atılır, meni quçaqlar!
Yüzümniñ birde-bir yerinden öper" dep tüşündim.
Niçün böyle tüşündim?
Bunıñ içün nasıl esas bar edi?
Bilmeyim.
Amma İrada yerinden qıbırdamadı.
Pencereniñ ögünde qaldı.
Men bosağa üstünde toqtaldım.
İçeri kirmege saqınıp, baqıp turdım.
Tamağımnı nedir sıqtı... laqırdı etalmadım.

Keldiñizmi, Cevdet?— İlki sözlerni söylemek oña da qolay degil edi. — Siz menim evimni körmek istegen ediñiz, hatiriñizdemi?

Bu ne vaqıt olğan şey?
Hatirimde yoq!

"İrada!
İrada!" — qıznıñ adını eki kere tekrarladım.
Aytmağa başqa şey tapalmadım.
Sağ elim ile saçlarını quçaqladım, yanağı-yanağıma, dudaqları-dudaqlarıma toqunğan soñ ğururı, inatlığı utançaqlığı — episi irip bitip ketti, O, menim sol elimniñ içinde qısılıp qalğan sağ elini yavaştan boşap, boynuma sarıldı.

Bu sukünet içinde... bir-birimiznen laqırdı etalmay, qıbırdamay, hayli vaqıt susıp turdıq.
Soñ İrada elini tez-tez çekip aldı, arqasında saqladı.
Elini tekrar tuttım, dudaqlarıma ketirdim.
Dudaqlarım alevlenip kettiler.
Soñra bu elni köküsime bastüm.
Ekimiz çoq vaqıt daa indemey turdıq — yüregimniñ tepindisini ekimiz diñledik.
Niayet, İrada elimni eline aldı, köküsine sıqacaq oldımı, bilmeyim... üstüne qor tüşken kibi, birden elimni çekip taşladı.
Men gizliden külümsiredim.
İrada kene qızardı.

— Sizni çoq qıdırdım,— dedi qız.
Elbette, bir şeyler etip, laqırdını başlamaq kerek edi. — Miting bitken soñ ğaip ettim.
Karamat!— dep qıçırdı o, qomşu odağa.
Karamat kirdi,— barakqa qaç kere barıp keldiñ?

— Yalıñız barakqamı?
Tuya-Buğaz?
Albu ise Andrey Zaharoviçde otura eken.
Özü de kimnen?— Karamat közüni qıpıp aldı,— Yekaterina Vasilyevnanen!

— Kene Yekaterina Vasilyevnamı?— İradanıñ davuşında bu sefer can ağrısı sezilmedi,— alla belâsını bersin onıñ, lâkin bugün bayram, Cevdet!
Öpkelenilecek kün degil.

— Ziyafette Karamat da bar edi,— dedim men.— Niçün bir şey aytmadı?

— Sebebi bar. — Karamat yalq etip İradanıñ közlerine baqtı.
Aytayımmı?

— Ayt!

— Men ziyafette oldım, amma ziyafet içün barmadım.
Sizni qıdırıp bardım.
Vazifem — sizni hırsızlap mında alıp kelmek edi.
Amma qolaysız şaraitke tüştim.
Karimni körgen soñ, çıqıp ketalmadım.
Onıñnen beraber çıqsam, mında ketirmek kerek.
Bu da mümkün degil.
Maña berilgen emir aydın-açıq edi: bu evge Cevdet ketirilmek kerek.
Başqa iç kimse!
Soñ — Tursunov.
O da yanıñızda otura edi...
İradanıñ adını işitse, iş bozılacaq.
Ağızına ne raqı, ne de yemek, bir şey almaycaq.
Daima diñlenip oturacaq.

Karamat bir şeyler daa ayttı, men añlamadım.
Zeinim İradanıñ közlerinen meşğul edi.
O bugun çoq güzel.
Ne söylese, ne yapsa, hoşnutlıq vö sevinç, zevq, dülberlik saçılmaqta.

Kene sözsiz, areketsiz oturdıq.
Soñ, ne munasebetnen bilmem, Bassaraba aqqında laqırdı etip aldıq, men Arhipkanen olğan vaqianı ikâye ettim.
Soñ İrada menden afu istep, kuhnâğa çıqtı.
Ebet, afu istep...
İrada menimnen olğan muamelesinde pek muqayt edi.

Yanımda kene Karamat peyda oldı.

— Cevdet,— dedi o.
Karamatnı añlamaq qolay degil.
Kimerde Cevdet aka dey, kimerde Cevdet...— Sizge bir şey aytayımmı?
Özüñizniñ injeneriñiznen işiñizni tez-tez bitiriñiz!
Yoqsa, mesele leylek ile turna masalına beñzep başladı.
Hatiriñizdemi?
De leylek turnağa, de turna leylekke nişanlanmaq istey.
Siz İradanı sevesiñiz men bilem!
Ne qızardıñız?

— Sevem, Karamat.
Pek sevem.
Özüne de aytıñız.

— Menmi?
İrada bunı bile.
Lâkin özüñiz aytıñız!
Em açıq aytıñız!
Men bu nazik işlerden añlamayım.
Biz mında Karimni de çağırdıq, kelmege istemedi.
Keder eterim dep qorqtı.
Ne belleysiñiz?
Kelgen olsa, sizge keder etermi edi?

— Onı İradadan soramaq kerek,— dedim men.
Karamat meni añladı.

— Siz pek yaramazsıñız, Cevdet,— dedi o, küldi, soñ kuhnâğa çıqıp ketti.

Men öz başımda qaldım.
Şukur, er şey öz yerini taptı.
Taqdirim çezildi.
Çezildimi aceba? 
Poldaki kilim üstüne yatıp yuvarlanacağım keldi.

Qomşu oda içinden savut-saba sesleri işitildi.
Soñ İrada köründi.

— Men bugün sizni öz evimde qıymetli musafir etmek isteyim,— dedi o, tutulıp ve qızarıp.
Bu ibareni evelden ezberlep qoyğan olsa kerek.

— Teşekkür!— dedim men ve bundan soñ ne deycegimni bilmey, tuyüldim.
Amma közlerim, ğaliba, söylemek istegen şeylerimniñ episini ifa ettiler.
İrada hoş çere ve göñülnen külümsiredli.
Karamat bizni bu vaziyetten qurtardı.
Beline büyük yağbez bağlağan, içeri yıldırım suratınen kirdi, maña ve İradağa tiklenip baqtı:

— Keder etmedimmi?— dep soradı.
İrada indemedi. — Özbek yemekleri pişirdik, lâkin nasıl olıp çıqtılar, bilmeymiz.
Küle-küle öleyazdıq.
Stol donatmaqnı da bilmeymiz.
Ne men, ne İrada.

Karamat şay degen soñ, epimiz kuhnâğa kettik.
Men çuçvara tarelkalarını birer-birer ketirip stol üstüne qoydım, qalğanlarını İrada ve Karamat taşıdılar.

Aşnı pişire bergenler.
Qoymağa yer yoq.
Balaban stolnıñ üstünde yer qalmağan soñ, yanaşadaki örnekli sandıqnıñ üstüne de toldı.
Lâkin, bu — başlanğıç.
Yarısından ziyadesi kuhnâda.

— Afu etiñiz, Cevdet!— dedi İrada. — Cemiyetimiz pek büyük degil.
Beklemege başqa kişimiz yoq.
Bu yaqqa oturıñız.

Körsetilgen yerge oturdım.
Yanıma İrada oturdı.
Qarşımızda Karamat yerleşti.

— Ekiñizni de körip oturmaq isteyim,— dedi Karamat. — Buyurıñız, Cevdet aka!
Sıqılmañız!
Öz eviñizdeki kibi aşañız!
Ebet, ebet!
Öz eviñizdeki kibi...— dep tekrarladı ve közüni qıptı.
İrada bunı sezmegen kibi oldı.
İndemedi.

Soñ Karamat manti ketirdi...
Olar maña qarardan ziyade büyük köründiler.
Bularnı nasıl etip aşamalı?
Vilkanen ağızıma ketireyim de, tişlep alayım desem, içindeki yağlı suvu ve qıyması stol üstüne tüşecek, örtüni bılaştıracaq.
Bütünley aşasam?
Bu mümkün degil.
Ellerimnen aşasam?
Öz eviñdeki kibi... dedi Karamat.
Men evde çiberekni ellerimnen aşay edim...
Amma mantii?
Karamatqa bir köz ettim.
Vilkanen sançıp aldı, tarelkasınıñ çetine qoydı, soñ pıçaqnen keskelep, tekrar vilkanen ağızına yollandırdı.
Bu menim yapıp olacaq şeyim degil.

— Afu etiñiz, İrada!— dedim men, vilkanı çetke çekip,— böyle hızmette tehnika küçsiz.
Elnen iş körmek mümkünmi?

Karamat özüni tutalmadı, şırq-şırq etip küldi.
İrada ise başını egiltti, yüzüni stol ar-tına gizledi.
Omuzlarınıñ küçlü ve sıq-sıq silkine bergenlerini körgende, onıñ da sıqılıp qalğanını sezdim.

— Rica etem...— dedi Karamat, közlerindeki yaşlarnı silmekte olıp,— bu, kerçekten de, ceennem azabı.

— Öyle deme, Karamat!— İrada itiraz etti,— külerler.
Medeniyetsizlik derler.
Buña aqılıñ yetmeymi?

— Qaşıq yahut vilkanen aşalması mümkün şeyni qolnen almaq, elbette, kelişken şey degil,— dedi Karamat. — Bu medeniyetsizlik.
Amma manti, vilkanen aşamaq mümkün degil eken, niçün elnen aşalmasın?— kene şaq-şaq küldi.

Eki manti aşadım...
Bunıñ özü kâfi edi, Karamat ögüme daa da qoydı.
Meni, stol üstündeki yemeklerniñ episinden aşap baqmağa mecbur etti.

Bu işnen meşğul ekenim, qapu açıldı, Sabira hala kirdi.
Menimnen selâmlaştı, İrada ve Karamatqa baqıp, gizliden külümsiredi, yemeklerni bir közden keçirgen soñ qapuğa doğruldı.
Yemeklerden memnun qaldımı-yoqmı, qızlar añlap olamadılar.

— Kelgeniñiz pek yahşı oldı, hala!— dedi Karamat,— men endi musafir ola bilem.
Öz eviñde tarelka taşı, mında tarelka taşı... men sizge nem?

— Men seni tarelka taşımağa mecbur ettimmi?— İrada iddetlendi,— seni añlamaq mümkün degil.
Yuvurıp kelip, qıyma çekesiñ, qartop doğraysıñ, soñ şikâyetlenesiñ!

Sabira hala qızlarnıñ davasını diñlep oturmadı; onı çoq işitken... aşhanadan ketirgen salqın ürük qoşafınen bizni sıyladı.
Ondan soñ tatlınen çay içtik.
Plotina ne yerde olacağı hususında İrada ile biraz davalaşıp aldıq.
Böyle ne qadar daa oturır edik, bilmeyim.
Kimdir qapunı qaqtı.
Bir daqiqadan soñ Sabira hala kirdi.

— Seni çağıralar, qızım!

— Menimi?
Bayram künü..?
Taacipli şey!— yerinden turdı,— kim?

— Yahşı tanımayım.
Gidromonitorğa beñzey. 
İrada köridorğa çıqtı.
Eki-üç daqiqa keçken soñ, qaytıp keldi.

— Tehnikiy bölük kişisi,— dedi o, Sabira halağa. — Anna Yakovlevna yibergen. — Kız menim közlerime qasevetli-qasevetli baqtı,— ne yapacaqmız?
Qolaysız olıp çıqacaq... lâkin ketmesem, olmaycaq.
Meni afu etiñiz, Cevdet!
Barıp baqıp keleyim.
Siz oturıñız!

— Yoq, men ketem!— dedim men ve qalqtım, qapuğa doğruldım,— keç oldı!

— Yoq, yoq!— dedi İrada,— iç bir yaqqa ketmeyceksiñiz!
Karamat, qaydasıñ?
Menim artımdan qapunı kilitle, kimse tışarı çıqmasın.
Añladıñmı?

— Baş üstünde!— o sol eliniñ dört parmağını samaylarına tayadı. — Men sağ ekenim, bu qalanıñ içinden tışarı kimse çıqalmaz.

İrada külip-siyarıp qaldı.
O teri paltosını kiydi, maña elini yengilden salladı, çıqıp ketti.

— Yekaterina Vasilyevna sizni nasıl qabul etti?— dep soradı menden Sabira hala.

— Yahşı,— dedim men.

— Yahşı qabul etkenini bilem.
Ne laqırdı ettiñiz?

— Müim laqırdı olmadı.

— Olmadı?— Sabira halanıñ qaşları tuyumçiklendi,— anda, Taşkentte de müim laqırdı olmağanmı edi?

Men bu suallerni begenmedim.

— Bilesiñizmi, Sabira hala,— dedim oña, açuvlanıp,— Yekaterina Vasilyevna aqqında bilgen ve işitken şeylerimniñ episini Karamatnıñ yanında aytayım, rica etem, bir daa menden bu hususta iç bir şey soramañız!
Tuñuldim...
Men onıñnen vokzalda körüştim, meni özü qıçırıp toqtattı...— episini olğanı kibi ikâye ettim, iç bir şey gizlemedim.
Söylep bitirgen soñ, Sabira hala ve Karamat maña hucur-hucur baqtılar... olarda menim aqqımda fena fikir asıl olğanğa beñzedi.

Sabira hala yuqu basqan közlerini ufqalay berip:

— İrada bunı bilse, pek kederlenir,— dedi maña,— o seniñ bu qadınnen işiñ böyle çıbalıq ekenini bilmey.

— Nasıl işim?
Nesi çıbalıq?— dep cekirdim men,— ne demek isteysiñiz?

— Sen qızışma...— dedi Sabira hala,— arañızda bir şey olğan olsa, doğrusını ayt!
Qıznı çekiştirme!

— Açıñız qapunı, Karamat!— dedim men.
Qız yavaştan yerinden turdı, menim peşimden köridorğa çıqtı. — Men mında ahret sualine cevap bermek içün kelmedim.

"Qaladan çıqmaq..." qıyın olmadı, Barakqa keteyatqanda Krasnânskayanıñ kabineti penceresinden baqtım, içerisi qaranlıq — kimse yoq edi.
Soñ Anna Yakovlevnanıñ evine kettim, mında da pencereler qaranlıq, çım-çırt edi.

...İrada bu maalde qayda ola bile?
