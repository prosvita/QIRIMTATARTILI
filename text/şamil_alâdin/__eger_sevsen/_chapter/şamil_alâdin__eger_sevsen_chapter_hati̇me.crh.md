## Hati̇me

Qıymetli İrada!
İşte, kördiñmi..?
Kitap yazılıp bitti.
Daa tünevin maña, Qadır akanıñ çayhanesinde öpüşkenimizni yazma, dep yalvarayata ediñ, bugün endi kitapnıñ niayeti.
Sen İndoneziyada ekende iş ağır ketti.
Qaytıp kelgen soñ... eki yıl içinde tez cönedi.

Seniñ fikiriñce, ayatta olıp keçken şeylerni yazmaq mümkün degil, öylemi?
Bilesiñmi, ne, İrada?
Men bellesem, edip içün, öz oquyıcısından yaqın ve işançlı kişi yoq.
Ondan soñ, haberiñ olsun — bu kitapnıñ özü büyük sevgi!
Men bu satırlarda, yaş İradanıñ yüregi nasıl işlegenini ve özüniñ Cevdetine nasıl közlernen baqqanını körgende, tekrar ve tekrar hoş duyğularnıñ esirliginde qalam.
Sevgi bizge rezina çızma ve brezent plaşç kiyip keldi, amma bizni iç bir vaqıt terk etmedi.
Sen köresiñmi, İrada... menim samaylarıma endi qar yağdı, seniñ başıñda ise bir tel çal saç körünmey.
Amma ekimiz de — afu et, bunı endi gizlemege mana yoq — ekimiz de bir yaştamız!

Men mezkür kitapnı yazar ekenim, gençligimniñ dostlarına bugünniñ közlerinen baqmaq istedim.
Bahtlı adamlarnıñ tarihı olmay, deyler,— bu doğrumı, bilmeyim.
Menim neslim şimdi dünyada eñ büyük zenginlikniñ ve saadetniñ saibi, amma ...tarihı bar.
Biz eki cian muarebesi kördik.
Qırq yıl içinde duşman mekânımıznı eki kere yaqtı-yıqtı, eki kere viran etti, eki kere ğayrıdan qurdıq.
Muarebe ne demek?
Bunı, er alda, eline silâ alıp cenkleşken kişi yahşı bile!
Cenk?
Men cenk dedimmi?
Yoq, biz oktâbrniñ qazançlarını mudafaa ettik.
Men bizim nesilni bugün nasıl tasavur etsem, öyle de tasvir ettim.
İdealizeleştirgenim yoq!
Biz Çar-Çaqqa kelgende nasıl edik?
Soñundan nasıl oldıq?
Bu aqıl ve dülberlik yüksekliklerine qaydan keldik?
Çar-Çaq ve Dnepr yalılarından, Küznetsk ve Magnitka inşaatlarından keldik.

Biz memleketniñ ayatını deñiştiremiz dep tüşündik, amma memleket bizni deñiştirgenini sezmey qaldıq.
Adalet içün ücümge ketken asker, cesürlik maña kâr ketirecek dep ketmey.
O elâk olacağını da tüşünmey.
Mesele onıñ duşman qurşunından telef ola bileceginde degil, revolütsiya ve onıñ qazançları oğrunda qattı tura bileceginde, kendi Vatanını acayip memleket yapa bileceginde, yani yüzlernen, biñlernen, millionlarnen adamlarnı bahtlı ete bileceginde.
Kişiniñ ögünde böyle alicenap vazife turğanda şahsiy menfaat ne demek ola?
Böyle daqiqalarda öz şahsiyetini kim tüşüne bile?
Munafıq!
Başqa türlü cevap ola bilmez.
Biz Çar-Çaqta uluğayege hızmet ettik.
Bu da revolütsiyanı mükemmellendirüv oğrunda küreş edi.
Kerçek, bu uluğayelerini ömürge keçirmek içün ölmek zaruriy degil edi, lâkin biz öz vazifemizni fedakârlıq ve sadıqlıqnen eda ettik, çünki arqamızda yüzlernen, biñlernen millionlarnen kişiler, olarnıñ saadeti, tebessümi, sevgisi bulunmaqta edi.

...Stol üstünde yatqan soñki saifelerge lampadnıñ zayıf ışığı ura.
Stolnıñ diger qısmı ve menim, kabinet dep, yanğıravuq söznen adlandırılğan kiçik odamnıñ içi ülkün.
Yanaşamda turğan setniñ özü de ülkünlik içinde...
Sen eliñni-ayağıñnı astına toplap, burunıñnı yastıq astına tıqıp, yatasıñ.
Özüñ, yañı bab başlağanğa qadar beklemek ve eski bab üstündeki davanı bitirmek meramınen kirgen ediñ.
Başımnı seniñ tarafıña çevirip diñlenem, tüm-tüz nefes alasıñ.
Amma tekarançıq qıbırdanıp yalğan soñ, dudaqlarıñ bir şeyler fısıldadılar, odanıñ içinde kene sükünet ükümran oldı.
Men ise qalbimdeki büyük islerimnen bu soñki saifelerni yazayatam.

Keçenlerde Çar-Çaqqa bardım.

Soñki senelerde menim reberligim altında Taymırda ilmiy ekspeditsiya çalışmaqta.
Çar-Çaq ile Taymır arasındaki mesafe yaşlıq ile qartlıq arasındaki mesafege musaviy.
Çar-Çaqnı tanımadım.
O ösken-büyügen... himiyacılar ve elektrikler şeeri, studentler ve talebeler şeeri olğan.
Şeerniñ merkezi acayip yañı evlernen sarılıp alınğan.
Meydannıñ ortasında toqtadım.
Çevre-çetime baqındım.
Eali maña şübeli-şübeli köz etti.

— Begenesiñizmi? — dep soradı menden gazlı suv satıcı qız,— şeerimizni begenesiñizmi?

— Ebet, begenem.

— Ya suvu?
Suvu nasıl lezetli... bilseñiz! 
Lezetli?!
Qıymetli qız, men saña İskander Zulqarneyn vaqtında esirlerniñ qollarınen qurulğan yer astı kanalı aqqında, onı bizim vaqtımızda keşf etken Sigizmund Menjevetskiy hususında ikâye ete bilem.
Men saña, güzel qız, Raşid ile Basitniñ bu kanal içinde yapqan seyaatını söyley bilem.
Añladıñmı?
O vaqıtta daa seniñ babañ-anaña evlengeni bile yoq edi.

Qız maña bir stakan suv berdi.
Büyük hoşnutlıqnen içtim.

— Kerçekten de lezetli, öyle degilmi?

— Ebet, lezetli!

Yol çetindeki pervenkiden yarım qopqa suv alıp, maşinanıñ radiatorına qoygan soñ, köçtim… qırq daqiqadan soñ plotina üstündeki keçitte toqtadım.
Tanış qırlar, köpürler, özen...
Aylanma kanalnıñ izlerini qıdırdım, tapalmadım.
Bizim baraklar olğan yerde balaban selbi ve çinar terekleri ösip çıqqanlar.
Olarnıñ artından yañı evlerniñ qırmızı saçaqları körünmekteler.
Yañı rayon merkezi.
Maşinanı toqtatqan yerimde, plotinanıñ kenarında qullege beñzegen dört qatlı, tar bina tura.
Nevbetçi mehanik bunıñ içinde oturıp, plotinanı ve derivatsion kanalnı idare ete.
Knopkağa parmağını basa, Çar-Çaqnıñ yolunı kese — suvnı de özenge doğrulta, de kanalğa yibere.
Qulleniñ töpesindeki meydanğa çıqıp, etrafqa bir baqınsam... dep tüşündim.
Amma qulleniñ içine kirmek içün musaade kerektir... tehnikke özümniñ kim ekenimni isbat etmek qolay olmaz.
Bu divarlarnı qalağan bir men degil... çoq edik.

Qulleniñ çöyün qapusı artında laqırdılar eşitildi.
Ğıçıldavuq bir ses:

— Sen bare, qapaqlar üstündeki troslarnı deñiştirgeydiñ...— dep öpkelendi.

Bu kim?
Basitmi?
Elbette, Basit Atakulov... oña doğru yurdim.
Meni tanıdı.
Quçaqlaştıq.
Basit plotina başlığı.
Nevbetçi mehanik hızmetinde ise... kimdir belleysiñiz?
Mihail Bassaraba.
Basit omuzlarımdan öyle küçlü sıqtı ki, kemiklerim şıtırdadılar.
Soñ qulleniñ töpesine köterile başladıq.
Maña, plotina başlığı Ataqulov ekenini aytmağan olsalar bile, özüm sezer edim.
Yuqarı köterileyatqanda, bu merdivenni, nizamnı ve temizlikni körip, bilir edim.
Albu ise Bessarabanıñ yetişken qızı ve Basitniñ oğlu bar eken, bir afta evelsi eki qoranta bir-birine doğmuş olğanlar.

Qulleniñ töpesine çıqtıq.
Etrafqa köz etkende yüregim toqtap qalğan kibi oldı.
Çar-Çaq boğazı, Hazar-Kend, bizim sotsialist şeerçik ve keniş vadi... uzaqta büyük himiya kombinatı.
Yanaşada küzgü kibi yıltıravuq derivatsion kanal.
Menim yoldaşlarım yüregimdeki eyecannı sezip, sustı — çoq vaqıt indemey turdılar.
Men laqırdı etip başlağanımnı beklediler.

— Soñ, divarlarnıñ qılıfı nasıl? — zeinime başta bu sözler keldiler. — Qaviymi?

Basit başını silkitip aldı, soñ Bessarabağa baqtı.
Bessaraba maña evelâ içten cevap berdi, soñ keskin davuşnen:

— Demir kibi tura.
Oña ne olur belleysiñ? — dedi.
Mihail menim bu mermer taşlarğa munasebetim olğanını ya unutqan, yahud da asıl da bilmey edi.

— İrada nasıl? — dep soradı menden Basit. — Sağ-selâmetmi?

Oña İrada hususında çoq şeyler ikâye ettim. 
Bessaraba kene tüşüncege daldı, kene içinden özüne bir şey söyledi, soñ:

— Özüñnen ne ketirmediñ? — dedi maña. 
Men, İradanıñ şimdi ciddiy ilmiy işleri ile bant ekenligini ve vaqtı yoqluğını ayttım.

— Maşşalla! — dedi Basit. — Men İradanıñ büyük adam olacağını bile edim.

Bessaraba biraz tüşünip turdı, Basitniñ sözleri doğru, degen manada, başını sallap aldı.

Bundan soñ Bessaraba qulleniñ qapusını kilitledi, üçümiz maşinağa oturdıq.

Onıñ evine bardıq.
Sabağa qadar laqırdı etip çıqtıq...
Çoq vaqialarnı hatırladıq: tsement meselesini... baş idareniñ pervasızlığı yüzünden, beton taşuvnıñ toqtatılğanını, Curayev ve Tursunovnıñ Merkeziy Komitetke ketip, vaziyetni bildirgenlerini ve komissiya kelgende, partiya ve komsomol aktivi çağırılğanını, anda İrada çıqıp reberlikni tenhit etkenini eske tüşürdik.
Torizo adamlarğa, bilhassa, Anna Yakovlevnağa, fena muamelede bulunğanı içün İrada onı pek tızıqtırğanını da hatırladıq.

— Ya sen, Cevdet,— dedi Basit, mıyıq astından külip,— özüñniñ yüksek hızmetteki uquqından faydalanıp, bazı işçikler yapqanıñ aqlıñdamı?

Ebet, bazı işçikler yapqan edim.
Meni Mansurovnıñ muavini tayin ettiler.
Maşinalarnıñ ekserisi endi derivatsion kanalda olğanından, maña sağ yalığa köçmek kerek oldı.
Evelâ Karimnen bir evde yaşadıq.
Soñ taqdir bizni ayırdı.
Men başqa yataqhanege avuştım, menim yerime Karamat köçip keldi, amma Karim yerinden qıbırdamadı.
Çoqqa barmay, bizimkilerniñ episi sağ yalığa avuştı.
Meni, bütün kompaniyañnı sağ yalığa alıp keldiñ, İrada sol yalıda qaldı, dep mısqılladılar.

Plotina bitmezden qaç kün evel başımızğa facialı vaqia keldi.
Biz endi Arhipkanı unutıp başlağan edik.
Qaydan çıqa qaldı, haberimiz olmadı.
Bir kün maña Nikolay Kandıbanıñ yaralanğanını haber ettiler.
Hristofornen beraber hastahanege çaptıq.
Arhipka onıñ arqasından üç kere finkanen urğan.
Nikolay eki afta ölüm alında... sandıraqlap yattı, Valâ bir ay onıñ başı ucundan ketmedi.
Arhipka... onıñ bebeyleri kenişlegen patlaq közleri ep hatirimde...
Makemeniñ üçünci künü sudya ükümni oquğan vaqıtta ağzından çıqqan deşetli söz... onı da unutmadım.
Ortalıqnı sükünet bastı.
Bir qaç daqiqadan soñ elçırpmaları gürledi.
Bizim yañı klubda ne qadar adam sığğan olsa, episi ayaqqa qalqıp, makemeniñ ükümini alğışladı.
Bu adam deryası içinde ümütsizden Rahilni kördim.
Közleri yaşlı edi.
Onıñ: "Men saña aytmağanmı edim?" degen sadası eşitildi.
Arhipkanıñ azıp-tozıp qalğan aqçil yüzü alâ közümniñ ögünde.

Eki buçuq ay keçken soñ... plotina qurulıp bitirilgen künü Nikolay ve Valânıñ toyu oldı.
Hristofor ise evlenmedi.
O babası vefat etkeni aqqında Elpideden mektüp alğan soñ, Batumğa ketti.
Şimdi Armavir betlerde demir yol stantsiyasında çalışa eken.

Karimni, Nikolaynı, Valânı hatırladıq... sustıq, olar hususında çoq tüşündik.

Qaytmaq içün ayaqqa turğanda Hristofornıñ adresini yazıp aldım.
Amma evge kelgen soñ peşman ettim.
Şimdilik mektüp yazmaycaq oldım.
Bu kitap çıqsın... onı yollarım.

__1959 s.__

__Soñ__
