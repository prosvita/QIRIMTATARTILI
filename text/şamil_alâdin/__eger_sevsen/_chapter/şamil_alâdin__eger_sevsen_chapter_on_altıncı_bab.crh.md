## On altıncı bab — Sergonen laqırdı

Yekaterina Vasilyevna ile ne qadar körüşken olsam — episiniñ neticesi qolaysız olıp çıqtı.
Lâkin yalan söylegenide ne?
"Sizni begenem... borclı qaldıñız" ve saire.
O kimseni begenmey.
Ne meni, ne Mansurovnı.
Canı sıqıla.
Kimdir: Yekaterina Vasilyevnanıñ institut bitirgenine dair diplomı bar dedi.
Toqtabayevden: bu kerçekmi, dep soradım.

— Ne?
Seni de elge aldımı?— dep küldi ve meni baştan-ayaq közden keçirdi,— o, utanmaz-arlanmaz qadın, Cevdet!
İnanma oña!

Men, Yekaterina Vasilyevna laqırdısı çıqsa, açuvlanam.
Amma kimerde içimde şeytançıq peyda ola, yüregimni tırnap ala.
"Bıraq, Cevdet!
O qadar mubarek olmaq kerekmey.
Bu dülber qadınnen özen yalısına çıq, bir dolanıp kel" dey.

Abdırap, silkinip ketem.

İrada..?!
O maña darğın.
Men onı sevem, o meni, ğailba, sevmey.
Lâkin yoq... seve.
Men bilem.
İrada yalıñız menim olacaq.
Ebet, ebet!
Ne?
Menim?
Ola bilecekmi, aceba?

Ne olsa-olsun...
Bekleyim, zaman körsetir.
Zaman?
Menim Elpidege sevgimni zaman elâk etmedimi?

Bu fikirnen baraknıñ qapusını açtım.
Evniñ içi çım-çırt edi.
Karim ve Basit yuqlaylar, Bassaraba tüşünde sandıraqlay: "Qapaqnı men sındırdım.
Qapaqqa asıl da toqunmadım, ket, deyim saña".
Nikolay ve Arhipka körünmeyler.
Raşid quruna berip, stol başına oturğan, çay içe bayat pite qapıp, tüyülip aşana.

— Qayda qaldıñ?— dep soradı menden o,— aşamağa şey qalmadı.
Episini sıpıştırdıq.

— Men aşhanede aşadım.
Çay içe bilem.

— Çay yoq... bitti,— dedi Raşid,— sabır et.
Men şimdi suv ketiririm.

Raşidniñ pelteklengen adeti bar.
Laqırdı etkende "r" yerine "y" dey.
"Bayıp... ketiyiyim..." olıl çıqtı.

Oña bu arfni doğru söylemege ögretmek istegenim çoqtan.
Vaqıt yoq.
Ondan soñ, yavaş-yavaş özü ögrenip keter belledim.
Men özüm de... altı yaşımda ekende "r" yerine "l" dey edim.

Balalıq... lâkin Raşid, şükürler olsun, yigirmi dört yaşında.

Yaz künleriniñ birinde bizim köyde qomşumıznıñ oğlu student tatilge kelgen edi.
Peltek ekenimni işitken.
Bir kün meni tizleri üstüne qoyıp:

— Qana ayt,— dedi: — "Ararat üstünde qar iridi".

— "Alalat üstünde qal ilidi..." — dedim men. 
Lâkin eki kün keçken soñ, bu arfni doğru aytmağa ögrendim.
Bu usulnen Raşidni de oquta bilirim zan ettim.

— Menim aytqanlarımnı tekrarla: "Ararat ustünde qar iridi..."

— İyye!— dedi Mahkamov.— Bu ne demek oldı?
Bütün dünyanıñ belâsı "r" üstünde quruldımı?
Bizim qışlaqtaki kişilerniñ episiniñ laqırdısı böyle.

— Qaysı qışlaqta?

— Sen bilmeysiñ...
Horezm bette, küçük qışlaq...

Böyle der eken, onıñ "r" arfi olmağan, yahut az olğan sözlernen laqırdı etmege tırışqanını sezdim.

— Bizim yaqta bu arfni çoq kişiler aytıp olamaylar.

Raşid ep özüni aqlamağa tırıştı.

— "Bizim yaq..!
Bizim yaq!" Sen ğaliba biraz alıp qaçtıñ!?

— Yoq, iç alıp qaçqan yerim yoq.
Kerçek aytam.

— Karamatnıñ adını nasıl aytasıñ? 
Mahkamovnıñ yüzü qızardı.

— Külgeniñ de ne?
Karamat acaip qız,— dedi maña,— er vaqıt adını aytıp turmaq şart degil, kelişikli epitetlerden faydalanmaq da mümkün.
Söz kelimi: "menim sevimlim", "menim güzelim..." ve ilâhri.
"Sevimlim..." añladıñmı?
"Sevgilim" degil.
Arada büyük farq bar.

— Sen oña "sevgilim" dep baqtıñmı?

— Yoq— Mahkamov turdı, barak içinde, artqaogge yüre başladı.
Çoq yurdi... soñ ocaq yanında ağaçlar üstünde turğan çaynikni aldı.

— Raşid, menim içün zamet etme!— dedim men,— özüm ketiririm.

Elindeki çaynikni çekip alıp, tışarı çıqtım.
Arıqqa keldim, bütünley buzlağan.
Yanaşada, yerde yatqan rels parçasınen urıp, buznı parladım.
Baqsam — astı qup-quru.
Suv ta, Hazar Kendde kesilgenge beñzey.
Dülgerler baragına kettim.
Anda sıcaq suv daima ola turğan.
Qapunı qaqtım, davuş çıqmadı.
Zembeleginden çektim — açılmadı.
Qızlarnıñ nümüneviy baragına cönedim.
Mında komsomol qızlar yaşaylar.
Özleri şimdi yalıda beton içün bloklar yasaylar.
Bıltır baş hızmetler — aylanma kanal ve araret stantsiyası qurucılığı isap etile edi.
Şimdi stantsiyada montaj işlerine Tursunov reberlik yapa.
Yeñi bir uçastka daa peyda oldı — esas hızmetler uçastkası... plotina.
Qızlar plotinanıñ yalısını pekitüvnen meşğuller.
Öz yataqhanelerini nümüneviy yataqhane dep ilân ettiler.
Bizge — erkeklerge oña kirmek yasaq.
Kirsek, polları bulaşacaq eken...

Olarda, elbette, istenilgen vaqıtta qaynağan suv tapmaq mümkün.

Büyük oda içinde sıra-sıra krovatlar...
Töşeklerniñ üstünde keñ yüzbezler, yerde tar, ucuz örme kilimler yayılğan.
Divarlar çır-çıplaq.
İçeride çım-çırt.

Pencere ögündeki sandıq üstünde qız otura.
Kim?
Yüzü körünmey, çünki maña yarıqqa qarşı baqmaq qıyın.
Yanında erkek kişi... kişiniñ başında yaltıravuq qasnaqlı qara furajka.
Böyle furajka kiygen adamlarnı Ödessa bazarında körgen edim.
Ayaqlarında toqal burun, laklı çızmalar...
"Cimmi".
Üstünde keñ balaqlı ştan, qısqa bıcaq — çarlston.
Onıñ da üstünden qısqa palto — ögü çezik.

— Siz, Bekirovsıñız... tanıdım,— dedi qız.
Bu vaqıtqa qadar qayda ediñiz?
Sizni Baş Dugümden qaçtı, dediler.
O vaqıtta... hatiriñizdemi?
Arhipka ile...

Qıznıñ sesi maña tanış keldi.
Ğaliba, daa yaqında... bir yerde körüşken edik.

— Maña azaçıq suv kerek,— dedim men.— Arıq quruğan.

— Suv?
Arıqta suv yoqmı?— qız zevqlanıp küldi,— ürmetli Kandıba ne yapa?
Bugün barakta nevbetçi eken.

— Onı qaydan bildiñiz?

— Yalıñız onımı?
Başqa sırlarıñıznı da bilem.
Oturıñız!

Qız divar yanındaki ağaç setke işaret etti.
Soñ, yanındaki qara şapkalı kişige:

— Bar, qaynağan suv ketir!— dedi. 
Kişi yerinden qıbırdamadı.
Qız özü turdı, elimdeki çaynikni ilip aldı.

— Ma!
Bar, suv ketir!— dedi qattı davuşnen ve çaynikni kişige uzattı.
Kişi çaynikni alıp azbarğa çıqtı.
Men qıznı tanıdım.
Bu — Valâ Sinitskaya edi.— Hristofor nasıl?— dep soradı o menden.

Hastahanege barıp-kelip körüşip turğanımıznı ve endi tüzelip başlağanını ayttım.

— Kim bardı?— dep soradı qız.

— Men, Karim ve Nikolay, beraber...— dedim men.— Bizimkilerniñ episi.
Bassaraba üç kere bardı.

Qara furajkalı adam qaytıp keldi.

— Tez keldiñ...— dedi Valâ.

— Uzaqqa ketip oturmadım.
Demir yolculardan.

— Büyük baktan aldıñmı?

— Yoq.
Anda suv ekşigen.
Men bilem...

— Rahil qayda?
Haberiñ yoqmı?— dep soradı Valâ menden, lâkin cevabımnı beklemey, devam etti,— ...o vaqıtta biraz qolaysız olıp çıqtı.
İçtik, biraz dadını qaçırğanmız.
Endi içmeyim.

— İçmeysiñ?
Senmi?— Kişi balaban ağızını ziyade açıp, küldi.— Bana şişeni tüplegen sen degilmi ediñ?

— Bir parçaçıq... o da raqı degil, zveroboy.

— Qayda işleysiñ.
Valâ?— dep soradım ondan.

—İşim zevqlı.
Kommutatorda oturam.
Şnurlarnı keçirem-çıqaram.
Kimerde kişilerniñ sevgi sergüzeştlerini diñleyim.
Siz daa qarmaqqa tüşmediñiz.

— Çaynigiñ suvıp qalmadımı?— dedi kişi.
Añlaşıldı, ketmek kerek.
Kişi kim?
Qara kartuzını közlerine basa berip kiygen.
Yüzü körünmey.
Ana endi qaburğalap oturdı.
Közüme baqmağa istemey.

Sol qaşınıñ üstünde pıçaq izi.
Canım bu...

— Muşuq!
Sen ep gizlenip yüresiñmi?

— Niçün?
Ne mana bar?— Muşuq tınç cevap berdi.
Qadın tuqumınen bağlandıñmı, bitti.
Yaqañnı qurtaralmazsıñ.
Sen...— o Valâğa açuvlı köz etti,— meni qaç kere elge berdiñ?
Şimdi de öyle...
Tiliñ qaşına.
Baq, Valâ... esiñi ciy!

— Qorqtım... ötüm patladı!
Ğarip Muşuq! menim ayatım öyle ki, iç saqınmayım.
Öldümmi qaldımmı ep-bir, dünyağa merağım olsa edi, başqa mesele.
Şimdi, doğrusını aytsam, büyük zevq ile yüzüñe tükürir edim.

Muşuq, ayaqlarını poldan üzdi, avada bir siltep, yerinden turdı.
Avuçlarını qaç kere tizlerine urdı, soñ ırcaydı.
Bu — ırcayuv degil, açuvnıñ bürkip çıquvı edi.

— Ne?
Bu adamnıñ sevgi aqqındaki laqırdısını işitmek isteysiñmi?— dep soradı o qızdan,— tezden işitirsiñ... telefonda.
Keçenlerde onı paromda acaip qadınçıqnen kördim.
Medeniy tilde aytqanda, dama... bütün şerbetinen beraber.
O kim edi?— Muşuq közlerini maña tikledi,— tek yalan aytma!

— Yalan aytmağa ne acet?
Mansurovnıñ qarısı...
Valâ bilse kerek.

— Mansurovnıñ?
Şaşılacaq şey! 
Soñundan nasıl vaqialar olıp çıqacağını bilmedim.
Bilgen olsam, Yekaterina Vasilyevna aqqında bir şey aytmaz edim.

— Sağ ol, Valâ!— dedim men, baraktan çıqayatqanda,— bizde suv yoq, amma ocaq yana.
Çay pişirmek mümkün.

— Nikolay ne yapa?— dep soradı Valâ tekrar,— evlenmedimi?

— Yoq, evlenmedi.— dedim men.— O bir sefer evlenmekni doğru tanıy.

Qıznıñ sualine cevap berir ekenim, sözlerimniñ aqibetini tüşünip baqmağnım.
Soñundan añladım.

— Bir sefer?
Elbette!— laqırdı bunıñnen bitte belledim men, lâkin yoq...
Valânıñ içinde nasıldır qurtçıqlar uyana başladılar,— toqta, niçün bir sefer?
Nikolay asıl da evlengen edimi?
Senden sorayım Bekirov!
Nikolaynıñ qadını olğan edimi?
Qayda?
Kim— menim eki sözüm Valâ içün yeñilik... olıp çıqqanı alda, Muşuqnı soñ derece sevindirdi.
Öyle küçlü hahıldap küldi ki, bütün vucudı lıqıldadı.

Soñundan ne oldı, bilmeyim.
Özümizniñ barakqa qaytıp keldim.
Raşid teren yuquda edi.
Suvnı qaynattım.
Tumboçkanıñ çekmecesi içikde eki kesek şeker tapıp, meşrebe içine qoydım, qarıştırdım, soñ koykanıñ üstüne uzandım, yuqlap qalğanım.

— Saba meni Raşid uyanttı.

— Yur, kettik!

— Qayda?

— Muşaverege!

— Bizni qoyarlarmı?

— Qoyarlar...— dedi Raşid,— çabik ol!

Turacaq oldım, vucudımnı qıbırdatalmadım.
Ayaqlarım sızlamaqta ediler... şişkenler.
Ğaliba, suvuqlanğanım.
Stol yanındaki meşrebeni almaq istep, zar-zorına ayaqqa turdım.
Közlerime qaranlıq çökti, ayaqlarım büklenip kettiler.
Koykanıñ üstüne otura qoydım.

— Saña ne oldı?— dep qıçırdı Raşid.
O, menim alımnı körip, qorqtı,— çırayıñ ap-aq...

— Bilmeyim, dost.
Ayaqlarım sızlaylar.
Buzlatmadımmı aceba?

Üstüme tekrar yorğanımnı orttim.
Raşid yuvurıp azbarğa çıqtı, fanera parçası üstüne qar alıp keldi.

— Köter başıñnı!

Qulaqlarıma ve betime qar ışqladı.
Bir talaydan közlerime yarıq keldi.
Başımnı köterdim degende, tekrar vucudımnı ağırlıq bastı, başım aşağı tığırıp ketti.
Raşid maña yatmağa ruhset etmedi.

— Otur!
Qıbırdama!
Ocaqnıñ tütüninden olğan şey.
Keçip-keter.

Bir qaç daqiqadan soñ bir coruq oldım.
Raşid meni qoltuqlap, azbarğa çıqardı.
Çinar yanında, qar üstünde bayağı turdım.
Esimni toplağan soñ, abına-sürüne, Raşidniñ yanaşasından kettim.

Avası bozuq ve tınçıq aşhane içinde yüregim kene sıqletlendi.
Kuhnâğa kirdim, Sabira haladan sıcaq suv alıp, başımnı yuvdım; soñ odjaq yanında turıp, saçlarımnı quruttım.
Eger, gece ocaq başımnı tutqan olsa, ağrı keçip ketecek.
Yoq... daa fena oldı.
Ayaqlarımnı zar-zorına qıbırdatıp, zalğa çıqtım, kürsüge oturdım degende, başım stol üstüne tüşip ketti.
Maña ne oldı?

— Cevdet!
Dostım!— Raşidniñ eecanlı sesini işittim.— Kene yaramaysıñmı?

Karim da peyda oldı.

— Ne?
Ziyafet başladımı?— dedi o, şeñ davuşnen.
Onıñ bir şeyden haberi yoq.

— Ziyafet?
Kişi hasta.
Sen ziyafet...

— Kim?
Cevdetmi?— Karim ayrette qaldı,— indemegeniñ ne?
Doktor çağırmaq kerek!

Eki elinen belimden qapqaç etip aldı, yuqarı köterdi.

— Tut!— dedi Raşidke,— medpunktqa alıp keteyik!
Biz bu meselede ne bilemiz?
Köter!

Meni çekkelep medpunktqa alıp kettiler.
O idare yanında edi.

Doktor... esli qadın, meni kürsüge oturtmaq istedi.
Men oturalmadım.
Küşetkanıñ üstüne yatqızdılar.
Aş qazanımnı yuvdılar... bu — müim protsedura eken.
Ondan soñ, özüme keldim.
Diagnoznı körip, ayrette qaldım.

— Zeerlenüv,— dedi ekim,— kimerde kişiler barakqa parovoz çöyüninden suv alıp keleler.
Onıñ içinde totmı isteysiñ, qatranmı, episi bar.
Soñundan, taacipleneler.
Mında endi öyle bir al olıp keçti.
Qadın-ammallar baragında çamaşır yuvmaq içün suv ketirip qoyğanlar.
Qızlardan biri alğan, içken.— Ekim böyle deliller ketirip söylene-yatqanda, hatirime gece olıp keçken sergüzeşt tüşti.

"Çöyünden aldıñmı?" dep soradı Valâ.
"Yoq.
Çöyünde suv ekşigen.
Men bilem..." — dedi Muşuq.

Muşuq maña ne içün ekşi suv ketirdi?
Şaqa etipmi?
Yoq.
Zanıma qalsa, Muşuq ömürinde şaqa etken kişi degil.

— Ne?
İşitmeysiñizmi?

— Seniñnen doktor laqırdı ete.
Közleriñni aç!— Karim yeñimden tutıp çekti — cevap ber!

— Sizden sorayım, gece içkeniñiz nasıl çay edi?
Dostıñız ayta... gece çay içken ekensiñiz.

— Çay degil, qaynağan suv.

— Qaynağan suv?
Siziñ barakta qaynağan suv olamı?

— Tünevin, paqıl kibi, yoq edi.
Ketip, qomşu baraklardan qıdırdım.

— Sizge yatmaq kerek.
Eñ azdan eki kün...

— Yatmaq?
Doktor, meni Çar-Çaqnıñ astına dalmağa, yel quvan töpesine çıqıp-tüşmege mecbur etiñiz, doktor... tek "yat" demeñiz!

— Töşekte yatmaq kereksiñiz!..
Şimdi!
Bu daqiqada!
Mına retsept.— Karimge kâğıt yazıp berdi,— dostıñız içün biraz raatsız oluñız!
Hazar-Kendde apteka bar.
Yuvurınız!
Amma baragıñızdaki suvnı mutlaqa teşkerip baqmaq kerek.

Azbarğa çıqqan soñ Karimge yalvardım: kerekmey.
Men adam taparım, ketme!— dedim...
Sözümni diñlemedi, yuvurıp ketti.
Raşid qoltuğıma kirip, meni muşaverege çekkelep alıp ketti.

İdareniñ qapusı ögünde adamlar turmaqta ediler.
Olarnıñ içinde közüme Mansurov çalındı.
Meni eslegeni kibi, arqasını çevirdi.
Bunı Raşid kördi.

— Oña ne oldı?
Kene şeytanları tuttımı?— dep soradı menden.

Omuzlarımnı qıstım.

— Nasılsıñ?
Bir coruqsıñmı?

— Güzel.

— Kirip oturayıq.
Tışarıda suvuq.

— Aksine... biraz avada turayıq!— dedim men.— Başım alâ şuvuldamaqta...

Qapu ögüne "Ford" kelip toqtadı.
İçinden Torizo çıqtı.
Çar-Çaq qurucılığınıñ başlığı... onıñ bu kelüvini bir vaqia isap etmek mümkün.

İşitkenimizge köre, Anna Yakovlevnanen çıqışmay eken.
Belki, bu öşektir!
Çar-Çaq kibi büyük qurucılıq başlığınıñ işi ğayet çoq.
Baş Dugümden uzaqta... çıplaq qayalar arasında eki gidroelektrostantsiya qurulacaq.
Derivatsion kanal... yigirmi beş kilometr uzaqta, sağ yalıda, elektrik-himiya kombinatı içün negiz qoyılmaqta.

Qurucılıqnıñ özüni samolötnen enine ve boyuna uçup, aylanıp çıqmaq içün bile çoq vaqıt kerek.
Taş ve demir yollar, onlarca yeñi posöloklar, evler, tükânlar, hastahaneler, aşhaneler meydanğa ketirilmekte.
Elbette, reberniñ işi çoq.
Belki Torizo bu sebeplerden bizge sıq-sıq kelalmaydır?!

Amma Vadim Semönoviç Kandalov daima mında, Baş Dugümde.
O, Anna Yakovlevna ile bir institutta, bir kursta oquğan.
Studentlik adamlarnı bir-birlerinen qavi bağlap qoya.

İradanıñ sözleri hatirime keldi.

Qum taşuv meselesini çezmek içün toplanğan vaqıtımızda, İradadan: Anna Yakovlevnanıñ haberi barmı?
Kelecekmi?— dep soradım men.
İrada buruldı-qıyıştı, soñ meseleni olğanı kibi ayttı: "evine kirmedim, çünki anda Vadim Semönoviç bar edi.
İdaredeki sekretarğa ayttım, kelse haber etecek".

O vaqıtta bu sözlerge emiyet bermegen edim.
Barıp ayttımı?
Ayttı!
Pek yahşı.
Krasnânskaya, çoqqa barmay, muşaverege keldi.
Daa ne kerek?

Men öz başıma külümsiredim: "Esli-başlı kişiler sevgi ve muabbetni unutmaylar.
Reberler olğanları içün... olar da insanlar.
Anna Yakovlevna otuz beş yaşında...

— Ne külesiñ?— dep soradı Raşid.

Sebepni aytmadım.

Torizo idareniñ qapusından içeri kirdi, onıñ artından Mansurov çaptı.
Soñ qapu ögünde tütün içeyatqanlarnıñ episi kirdi.

— Raşid!
Sizni ayrıca davet etkenlerini bekleysiñizmi?— dedi yaş qız.
Onıñ İrada ile qaç kereler bizim uçastkağa kelip-ketkenini körgen edim.
Amma özü kim?

— Karamat...
Siz de muşaverege keldiñizmi?— dep soradı ondan Raşid.
Soñ añladım...
Episini añladım.

— Kelsem ne?
Mümkün degilmi?— qız özüni coymadı.
Bugünki muşavereniñ sebepçileri bizmiz.

— Niçün sebepçileri?— dep soradım men.

— Menjevetskiy yer astında kanal tapqan.
Bizim geologlar qabaatlı olıp çıqtılar.

Karamat geologiya idaresinde hızmet ete eken.
Onı da bildim.

— Sebepçileri degil...
Siz qabaatlılarsıñız.— Raşid işaret parmağını tikledi, avada qaqıtıp aldı,— bilmiş oluñız, biz sizge savusqannıñ yuva yasağan yerini körsetecekmiz.

— Sizin körsetecegiñiz bir şey degil, Menjevetskiyniñ özü telükeli tipke beñzey.— Biz qapudan kireyatqanda Karamat hahıldap küldi,— men gidrotehnikim.
Bu işniñ, elbette, maña da alâqası bar.
Qana, kettik!

Klub qurulıp bitkeni yoq.
Meclisler ya aşhanede, yahut mında — prorablıq idaresindeki konstruktorlar bürosı odasında keçirile.
Odanıñ içindeki çertöj tahtaları çetke cıyıştırılğan, diger odalardan kürsüler ketirilip qoyılğan, yüzge yaqın adam toplanğan.

Raşidnen ekimiz eñ arqadaki skemlege oturdıq.
Karamatnı köridorda ğaip ettik.
Muşavere daa başlağanı yoq.
Qırmızı satinnen örtüli stol ögünde, ayaq üstünde Mansurov tura.
Çengesini yüksekke kötere berip, zal içindeki adamlarğa köz etmekte.
Onıñ arqasında — Krasnâskayanıñ qabulhanesine kirilgen qapu.
Biz kelgen soñ, bu qapu açıldı, Curayev içeri kirdi.
Artından Menjevetskiy peyda oldı, Curayevnen laqırdığa tutındı, onıñ sözlerini dnqqatnen diñlep, başını sallay berdi.
Soñra Torizo köründi.
Ögdeki skemlelerniñ yanında toqtalıp, Anna Yakovlevnağa bir şeyler ayttı: adam çoq çağırğansıñız... dedi ğaliba.— Soyunmasaq olmaycaq.
Öylemi, arqadaşlar?
Sıcaq...
Ya siz?— o brezent plaşç kiyimli, gidromonitorğa parmağını uzattı,— eñ olmağanda, qalpağıñıznı çıqarıñız!
Torizo bir şeyler daa ayttı, adamlar külüştiler.
Biz işitmedik.

Zal içinde ğala-ğula başladı, er kes üstündeki iş urbasını çıqarıp, köşede pol üstüne bıraqtı, tezden büyük oba asıl oldı.
Kişiler soyunğan soñ yerlerine oturdılar.
Krasnânskaya qolunı töpege köterdi, sesler tınğanğa qadar aşağı endirmey, bekledi.
Sukünet asıl olğan soñ, Torizodan soradı:

— Birinci mesele qaldı.
Öylemi, Mihail Eduardoviç?

Torizo qaşlarını sıttı, omuzlarını qıstı.
Zaldakiler, reberniñ ağızından, ne çıqar eken, dep beklep oturdılar.

— Evelâ aylanma kanalnı bitireyik...— dedi Torizo, niayet,— plotina meselesini soñ baqarmız.
Ne deysiñiz?

Krasnânskaya cevap bermedi.
Elindeki qarındaşnen grafinni çıqıldattı.

— Başlayıq, arqadaşlar!— dedi o,— bugün aylanma kanal aqqında laqırdı etecekmiz.
Çünki kanalda soñki aftada templer biraz zayıfladı.
Elbette, bunıñ sebepleri bar.

— Aytıñız, biz de bileyik!— dep qıçırdı zaldan yer patlatıcılarnıñ büyügi.

— Siz, Mihail Eduardoviç, bir şeyler aytacaqsıñızmı?— dep soradı Krasnânskaya, quru-cılıq başlığından... güya zaldan berilgen replikanı işitmedi.

— Yoq,— Torizo başını tersine salladı,— özüñiz aytıñız!
Merkeziy Komitetniñ qararı sizge malüm.

Krasnânskaya teklifni qabul etti.

— İş şöyle,— dedi o,— ükümetniñ yeñi qararı mücibi, aylanma kanal bu sene baarde bi-tirilmege borclı.
Lâkin biz bu müddetni muzakere içün toplanmadıq.
Qararnı eda eteyikmi?
Etmeyikmi?
Bu hususta laqırdı ola bilmez.
Laqırdı başqa şey hususında: işni vaqıtında eda etmek içün ne yapmaq kerekmiz?

Menjevetskiy yerinden turdı.

— Men bir şeyni bilmek isteyim... dedi o, Torizoğa baqıp,— mümkünmi?

Torizo başını qıbırdattı: "Mümkün".

— Maña bugün akveduk meselesi çezilecek dediler.
Onıñ içün keldim.

— Siz şay da meclisimizniñ qaramanısıñız...— dedi Torizo külümsirep.— Yer astı kanalı-ñız başımız üzerine apansızdan yağğan qar oldı.

— Men tünevin kommunistlernen laf ettim,— endi ayaqqa Curayev turdı,— olar, yer astı kanalı aqqında, ciddiy talimat bekleyler.

— Niçün bilmem, meclisimiz öz çığırına minalmay.
Muşavereniñ kün tertibinde bir mesele, bazı arqadaşlar ise tamamınen başqa mesele hususında laqırdı eteler.
Olarnıñ ilerisi — akveduk... tehnikiy mesele,— dedi Vadim Semönoviç oturğan yerinden,— baş injenernen al etmek mümkün.
Öyle degilmi, Mihail Eduardoviç?

Torizo sağ közüniñ qapağını qıbırdatıp aldı, indemedi.
Vadim Semönoviç içün bunıñ, özü yeterlik edi.
O Torizonıñ qılıqlarını bile.

— Ondan da ğayrı,— Vadim Semönoviç devam etti,— ürmetli Menjevetskiy tehnikiy proyekt boyunca bazı qaydlar yapmaq istey.
Musaade etseñiz, sizni o qaydlarnen özüm tanış eter edim.
İtiraz yoqmı?
Biz qırdan tüşken sel yolunda betonlı kestirme yasamaq isteymiz.
Kestirme olsa, sel Çar-Çaqnıñ aşağı yalılarına tüşip ketecek.
Qışta sel yüz sene içinde bir kere daa olacaqmı-olmaycaqmı?
Belli degil.
Sel baarde sıq ola.
Sel, eger diqqat etseñiz, atta plotina qurulacaq yerge yaqın qır eteginde bile özüne dere yasağanını köreceksiñiz.
Biz selni istegen tarafımızğa doğrultmaq isteimiz.
Onı astı betonlı, quni şekildeki çuqurda cıyıp, beton örtüli kanal boyu derivatsion kanalnıñ üstünden keçirip, özenniñ aşağı yalılarına aqızmaq isteimiz.
Bu işlerniñ proyekti çoqtan azır, bütün ükümet distantsiyalarında tasdiq etilgen.

— Böyle proyektni mında kimse körgeni yoq,— dedi Curayev.— Biz bu işniñ mütehassıslarımız.
Niçün bizge körsetmediñiz?
Eger proyekt ükümet idareleri tarafından tasdiq etilgen olsa, bu Baş idare içün daa fena.
Lâkin proyektni tüzetmek mümkün.

— Tüzetmek?
Öyle şeyler bar, tüzetmek mümkün degil.
Lâkin men sözümni devam etmek isteyim.
İnjener Menjevetskiy, zanıma qalsa, büyük hayalperest kişi.
Sel yolunı plotina ögündeki suv tıynağınen birleştirmekni teklif ete.
Derivatsion kanal ve, şosse içün köpürler yasalmasın, dey.
Bu ne demek?
Özüñiz qıymet kesiñiz!
Sel kanalı, fikirimizce, eki köpür astından keçmek kerek.
Ondan soñ, sel kanalını aşağıda yapmalımı, yuqarıdamı?
Köpürlerni qurmalımı, yoqmı?
Bular, zan etsem, tehnikiy mesele?
Onı böyle auditoriyada muzakere etmek mümkün degil.

— Tehnikiy mesele?
Sel yolunı bir taraftan, plotina tıynağına tüşürmek, diger taraftan, selni özenniñ şağı yalılarına aqızıp, kanal üstünde eki büyük demir köpür qurmaq.
Bu, siziñce, tehnikiy meselemi?— Curayev öz fikirini sabırlı, lâkin israrlı surette isbat etmege tırıştı.
Söylenir eken, samaylarındaki qan damarları, asabiylikten, qabarmaqta ediler Menjevetskiyniñ teklifi qabul etilse, eki million kümüş devlet parası iqtisad etilecek.
Siz bunı tehnikiy mesele deysiñiz.

— Zakir Gulâmoviç, siz smena injenerisiñiz...— Torizo "smena injeneri", sözlerini ayrı bir aenknen ayttı,— ve Baş Dugümniñ partâçeykasınıñ sekretarısıñız.
Çar-Çaq qurucılığı tehnikiy bölügi reberiniñ sözlerine, er alda, ürmet etmek kerekligini bilseñiz kerek.
Tecribeli injener, Dneprde menim kolumda çalışqan kişi.
Oña fikirini aytıl bitirmege imkân bermeysiñiz.
Yahşı şey degil.

— Eki million da az para degil...— dedi zalda kimdir,— iş ürmetten keçken.

— Eki million!— dep fısıldadı Raşid ve tirseginen menim qaburğama türtti.

Curayevniñ sözleri adamlarda, şübesiz, tees-surat doğurdılar.
Bunı Vadim Semönoviç sezdi, ellerini pervasız alda eki yaqqa açıp, boyunını qısıp, zalnıñ törine baqıp turdı.
Baqtı... kimsenn körmedi, bir şey işitmedi.

— Yoq!— dedi o, bir talaydan soñ,— bu, er alda, tehnikiy mesele.
Onı al etermiz.

— Maña mümkünmi?— Torizo söz istedi.
Anna Yakovlevna başını salladı.

Men Torizoğa diqqatnen baqtım.
Başındaki saçları cıynaqlı surette taralğan, ortadan cik açılğan.
Lâkin olar aşağıdan eppiy çalarğanlar.
Özü keniş omuzlı, quru müçeli kişi.
Söylegende, yüzünde hoş tebessüm asıl ola, açıq, dülber davuşınen diñleyicide güzel teessurat doğura.

— Aylanma kanal, dostlar, ulu işnmizniñ başlanğıçı.
Biz aylanma kanal vastasınen özenniñ muayen qısımındaki suv aqıntısını başqa yolğa tüşürecekmiz.
Lâkin bizge plotina qurmaq kerek.
Bu ise ğayet mürekkep iş.
Çar-Çaqnıñ astını qurutıp, teren çuqurlar-quyular qazmaq, olarnı betonnen bekitmek kerek.
Yazda degil — qışta...
Kotlovan?— Torizo mürekkep tehnikiy vazifeler üstünde toqtaldı eken, derivatsion kanalnıñ başında suv qabul etici kameralar olacağını ayttı: — Suv bu kameralardan keçip, derivatsion kanalğa kirecek, aşağıda turbinalarnı areketke ketirecek, turbinalar ise generatorlarnı aylandıracaqlar.
Elektrik küçü podstantsiyalar vastasınen himiya kombinatına ketecek.
Kombinat Orta Asiya pamuqçılığı içün mineral kübre menbaı ola.
Biz şimdi kübre içün pek çoq para sarf etemiz,— dedi Torizo.— Altın berip, kübre alamız.
Kombinat qurulğan soñ, özümizniñ mineral kübremiz olacaq.
Kün zarfında yüz biñlep para iqtisad etecekmiz.
Şimdi ise... vaqıtnı iqtisad etmege tırışmaq kerekmiz, çünki böyle büyük qurucılıqta iqtisad etilgen er saatnıñ özü — million demek ola. — O toqtaldı, teren köküs keçirdi.— Amma biz vaqıtnı iqtisad etalmaymız.
Çünki aylanma kanal bunı yaptırmay.
Qana, bir laqırdı etip baqayıq, ne yapmaq kerek?

Torizo aqırın ve sabırlı söylendi.
Aytacaq nutqınıñ er cümlesini kün-evelden tüşünip, azırlap kelgeni sezildi.
Torizonıñ er şeyge öz noqtai nazarı bar.

— Gece ve kündüz çalışıp kanalnı bitirmek kerek.
Sel kanalı şimdi esas meselemi?
Müim mesele — aylanma kanal, soñra — plotina.
Sel yolu meselesini injenerler başqa vaqıtta özleri çezsinler.
Kanal üstünde eki köpür qurmaq kerekmi — kerekmeymi?
Bu meseleni muzakere eter, bir qararğa kelirmiz,— dedi Torizo.

— Biz, Mihail Eduardoviç, bu hususta siziñnen laqırdı etken edik.
Hatiriñizdemi?— dedi Krasnânskaya, eecanlı alda,— oldı!
Mesele çezildi, degen ediñiz.
Şimdi kene: baqarmız, çezermiz... añlaşılmay.

— Çezilgen şey yoq... tahminiy laqırdı etken edik.
Siz meni yañlış añlağansıñız.

— Yoq... men sizni doğru añlağan edim.
O vaqıtta Vadim Semönoviç bizim variantqa qarşı çıqqan edi.
Şimdi siz bizni qorçalamaqtasıñız!

— Ekimizniñ aytqanımız da bir şey, Anna Yakovlevna!
Onı bir meselede siz qorçalaysıñız, diger meselede men.— Torizo tekrar külümsiredi.
Anna Yakovlevnanıñ yüzü qızardı, iddetlenip, qarındaşınen grafinni çala başladı.

— Men mesele böyle çezilir, dep, tüşünmegen edim,— dedi Krasnânskaya, fikirlerini toplağan soñ,— Curayev arqadaş!
Baş idarede akveduk meselesi çezilgende siz barmı ediñiz?

— Çezilgende, degil — çezilıyen soñ... bar edim.
Mihail Eduardoviç akveduk proyekti tehsovette tasdiq etilgenini aytqan edi.

— Men Baş Dugüm qurucılığı içün mesül kişim,— dedi Anna Yakovlevna,— tehnikiy aktivniñ ögünde tekrar aytam: müim mesele böyle çezilmey.
Bu, devlet içün eki million kümüşlik fayda ketircek iş öldü demek ola.
"Muzakere eter... bir qararğa kölirmiz..." Çar-Çaq qurucılığı başlağanından beri mütehassıslarnıñ çoqtan-çoq altın fikirleri elâk olıp keldiler.
Men böyle işke razı degilim.

— Men ise meseleniñ qoyıluvınen razı degilim,— dedi Torizo.— Siziñ vazifeñiz, Anna Yakovlevna, berilgen emirni eda etmek.
Biz bazarda degilmiz.
Akveduk... bu şimdi ne içün kerek oldı?
Ne?
Qırlardan sel aqmaqtamı.
Aylanma kanal, işte, müim mesele.
Ekskavator maşinistler hususında tüşünmek, olarnıñ ameliy bilgilerini teşkermek kerek.
Belki bu fikirnen de razı olmazsıñız, amma men öyle tüşünem.
Bizim maşinistler — acemi kişiler.
Rıçagnı ögge-artqa üytemege bilüv, bu iş bilüv degil.
Kiçik detal bozulsa, tüzetmek tursın, yerinden çıqarıp almağa bilmeyler.
Bütün Baş Dugümde bir aqiqiy maşinist bar...
Andrey Almazov.
Başqalarını qoy çuvalğa — ur divarğa!
Agapov...
Bassaraba, olarğa maşinist demek mümkünmi?

— Bassarabağa toqunmañız!— dep qıçırdı nijniklerden biri.

— Niçün?— dep soradı Torizo ve zalnıñ içinde bu sözniñ saibini meraqnen qıdıra başladı,— toqunsam, ne?
Dağılıp ketecekmi?

Soñki eki söz kişnlerniñ oşlarına ketti… külüştiler.
Torizo ilekâr... ne vaqıt, ne yerde, nasıl laqırdı etmek kerekligini bile. 
Raşid dayanıp olamadı.

— Bassaraba acaip maşinist...— dep qıçırdı, ayaqqa tura berip.— Tek bir plannı toldırmadı.
Sebebini bilmek kerek!
Mansurov kimseni begenmey.— Raşid bir şeyler daa aytacaq oldı, sıqıldı, yerine oturdı.

Adamlar sustılar.
Diñlenip oturdılar: Torizo ne der eken?

— Acaip olsa, demek, acaip eken daa!— dedi Torizo,— iç bir şey dep olamayım.
Onıñ aqqında ekskavator parkı başlığınıñ raportı bar.
Açuvlanğanıñız da ne?
Reberni vaziyetnen tanıştırıp turmaq — onıñ borcı.
Men ondan aylıq planlarnıñ icrasını talap etem.
Bazı ekskavatorlarımıznıñ rıçagları başında kütür adamlar oturalar.
Öylemi?
Öyle!
Söz olar hususında kete.
Siz, Abdulla Sadıkoviç, bu vaqıtqa qadar maşinistler meselesini yoluna qoyamadıñız.
Anna Yakovlevna ve siz — ekiñiz maşinistlerniñ ve olarnıñ yardımcılarınıñ erkânını közden keçirmege borclı ediñiz.
Bunı yapmadıñız!

— Yapsaq, ne olacaq, bilesiñizmi?— dep soradı Krasnânskaya,— yarıdan ziyadesi işten boşatılacaq.
Boşağanlarnıñ yerlerine kimlerni alacaqmız?
Tek maşinistler degil.
Ekskavatorlar da... eski-püskü maşinalar...
Trosını bağlasañ, boltı sına, baraban qıza, kovşnıñ tişlerini tüzetseñ, hamutı qopa.
Biz, er alde, bazı çareler körmek isteymiz.— Anna Yakovlevna Mansurovqa çevirildi:— Siz, ekskavator parkınıñ başlığı, bu hususta deyceksiñiz.

Torizo muşavere iştirakçileriniñ diqqatını bir meseleden diger meselege qolaylı-qolaylı avuştıra bilgeninden pek memnün qaldı.

Mansurov qaarli alda ayaqqa turdı, eski portfelini qarıştıra başladı.
Çoq vaqıt qarıştırıp turdı, soñ içinden bılaşıqça papka çekip çıqardı.

— Maşinistler hususında biz evelde tüşüngen edik,— dedi o, parmağınen burunınıñ astını qaşıp aldı,— lâkin bazı meseleler hususında Torizo arqadaşnen kelişmek kerek edi.
Beklemege mecbur oldıq.
Musaadeñiznen...

— Kelişmek içün meni sekiz ay beklediñizmi?

— Musaadeñiznen...— dedi Mansurov, sualni işitmegen olıp,— Baş Dugüm idaresiniñ fikirini bildirmek isteyim.

— Nasıl fikirini?
Krasnânskayanıñ emirinimi?— dep soradı Toqtabayev qaba sesnen,— onı çoqtan bilemiz!
Emirler er yerde tolu: idare köridorları içinde, "Mavı qaya" qapusı üstünde, alay yerde... maşinistler nasıl çalışalar?
Bu hususta laqırdı yoq.
Torizo arqadaşqa itiraz etmek isteysiñiz.
Nafile...
Maşinistlerimiz, aqiqaten, çıqımsızlar.
Bir şey olsa, Almazovnı örnek etip körsetesiñiz.
Bu yahşı degil.

— Felsefeñizge itiyacımız yoq!— dedi oña İrada.
Bunı er kes açıq-aydın işitti.
Toqtabayevniñ ağızı açıq qaldı,— adamğa laqırdı etmege imkân bermeysiñiz?
Aytsın, işiteyik...
Krasnânskayanıñ emiri olsa, ne olğan?
Onı diñlemek mümkün degilmi?
Emirlerge ürmet etmek... tek ürmet etmek degil, olarnı eda etmek kerek.
Toqtabayevniñ replikasını yañlış tanıyım.

Krasnânskaya qarındaşınen kene grafinni çaldı.

— Devam etiñiz, Abdulla Sadıkoviç!— dedi o.

— Maşinistler bir şey bilmeyler demek, elbette, yañlış fikir,— dedi Mansurov.
O eski papkanı ep qarıştırmaqta edi,— sekiz aydan beri rıçag başındalar.
Olarnıñ işine qıymet kesmek içün bunıñ özü kâfi.
Kerçek. nuqsanları yoq... degil.
Bunı epimiz bilemiz.— O, andan-mından alıp, çıbalıq söylendi,— Agapovnıñ yerine Karim Yoldaşevni tayin etmege, Agapovnı ise Baş idare kadrlar bölügi ihtiyarına yollamağa qarar berdik.

— Agapovnı kadrlar bölügine yollamaq ne kerek?— dep soradı Torizo,— Yoldaşevniñ yardımcısı yapsañız olmaymı?

— Mümkün degil...— dedi Mansurov,— çünki Agapov tek maşinist olaraq degil, yardımcı hızmeti içün de zayıf.
İnjener Curayevniñ aytqanına köre, Agapov yahşı betoncı eken.
Şimdi İskanderde betoncılar ve armaturcılar azırlayıcı kurs açıla.
Agapov anda adamlarğa bu zenaatnı ögrete bile.

— Tezden pek çoq betoncı kerek olacaq...— dedi İrada,— olarnı qaydan alacaqmız?
İskanderge ketsin.
Aylanma kanalnı bu yıl martta bitirmek kerek.
Amma bizge daa biñlerce kubometr topraq qazmaq kerek.
Dört draglâyn, eki "kovrovets".
Başqa ekskavator yoq.
Tek maşinistler hususında degil, ekskavatorlar içün de tüşünmek kerek.
Kimerde ekskavatorlar saatlarnen toqtap turalar.
Elektrik küçü yetişmey.
Andan soñ, yer patlatıcılarnıñ işini alıñız!
Olarğa yahşı reber, qattı qol kerek.
Yer patlatıcılarnıñ mesuliyetsizligi sebebinden, kimerde smena çalışmay tura.
İşteki pervasızlıq bazan adamlarnı qurban ete.
Hristofor Duranidi ağır yaralı, hastahanede yata... çünki parovoz maşinisti signalnı vaqıtında bermegen.

— İra aqlı,— dedi Anna Yakovlevna,— Duranidiniñ yaralanuvı deşetli al.
Yer patlatıcılar bürosınıñ başlığı bu facia içün işten alındı.
Lâkin mesele tek bunda degil.
Zakir Gulâmoviç!
Siz bir şeyler aytacaqsıñızmı?

— Bir mesele aqqında...— dedi Curayev.— Siz, Mihail Eduardoviç, Baş Dugümde siyrek körünesiñiz.
Bu meni pek raatsızlay.
Partâçeyka olğanım içün degil.
Açıqtan-açıq laqırdı eteyik.
Siz, Mihail Eduardoviç büyük mütehassıñız.
Ondan da ğayrı, bütün qurucılıqnıñ başlığısıñız.
Sizni bu vazifege Merkeziy Kömitet tain etti.
Siz, eger isteseñiz, Baş Dugümge büyük yardım körsete bilesiñiz.
İsteseñiz... bir ay evelsi men sizge telefon etip, büronıñ meclisine kelmeñizni rica ettim.
Kelmediñiz.
Kün tertibinde ekskavatorcılar mektebi hususında mesele tura edi.
Bizge mektepni açmaq ne qadar qıyın oldı, bilseñiz!?
Onı açtıq.
Lâkin sizniñ yardımıñıznen degil...
Siz bizge eki draglâyn bermekni işandırğan ediñiz.
Bermediñiz!
Yük köterici kran bermekni işandırdıñız bermediñiz.
Aşhanede işçilerge bereyatqan aşımız pek osal.
Teminat bölügine qartop, et, makaron ketirmesi içün emir bermekni işandırdıñız!
Qana?
Qayda?
Mihail Eduardoviç, bizni aldamaq kerekmey!
Yapacaq olsañız da, yapmaycaq olsañız da, açıqtan-açıq aytıñız!
Biz bilmek isteymiz.
Baş idare bizim işlerimiznen ciddiy meşğul olacaqmı, yoqmı?
Bugün, Vadim Semönoviçni özüñizge advokat etip alıp, keldiñiz, bu yerdeki sade ve samimiy laqırdılar üstünden küldi, adamlarnı mısqılladıñız.
Endi keteceksiñiz.

— Küldim?— Torizonıñ beti çukündir kibi oldı,— laqırdı etken şeylerimiz, fikirimce, iç külünçli degil ediler.

— Aksine... kederli ediler.
Yasama, dülber sözlernen laqırdı ettiñiz, esas meselege toqunmay, ufaq-tüfek şeyler etrafında aylana berdiñiz.
Maşinistlerni teşkermek kerek eken... niçün?
Qollarında vesiqaları yoqluğı içünmi?
Olar ekskavatorlarğa kütür kişiler olıp mingen olsalar bile, sekiz ay içinde maşinanı ister-istemez ögrendiler.
Men buña eminim.

— Bitirdiñizmi, Curayev?— dep soradı Anna Yakovlevna,— Güzel.
Siz, Mihail Eduardoviç, bir şeyler aytmaq isteysiñizmi?

— Bu qadar qabaatlavlardan soñ... bir şey aytmamaq mümkünmi?— dedi Torizo.
O, ğayet darğın edi ise de, sezdirmemege tırıştı.— Men qıymetli Curayevniñ acaip natıq ekenini şimdi bildim.
Amma tayaqnıñ ucunı qarardan ziyade qıyıştırdı.
Bilmek ister edim: Baş Dugümge reberlik niçün tayin etilgen?
İşlerge reberlik yapmaq içün degilmi?
Böyle uzun nutqlarnı, tek işler yahşı keteyatqan vaqıtta söylemek mümkün.
Ne?
Sizniñ yeriñizde men çalışmaq kerekimmi?
Menim özümniñ hızmetim yeterlik.
Eki draglâyn daa bermekni işandırğan edim.
Draglâynler Amerikadan kelseler...
Sizge beririm.

— Aylanma kanal bitken soñmı?— dedi Curayev,— sağ oluñız!

— Bilesiñizmi ne?— dedi Torizo Krasnânskayağa,— mında köterilgen meselelerniñ bazıları ciddiy ve printsipial.
Olar hususında, zan etsem, ayrıca laqırdı etmek kerek.
Bir telefon etiñiz... körüşeyik.

Torizo yerinden qalqtı.
Zal duvuldap başladı.

— Yarın maşinistlerni, emir mücibi, yerli-yerine tain etiñiz,— dedi Anna Yakovlevna, Curayevke,— esas iş aylanma kanal.
O martnıñ başında bitmege borclı.
İra, işitesiñmi?
Martnıñ başında!
Başqa müddet yoq.

O, işni qaysı uçastkada, nasıl ve qaç smenada teşkil etmek zarurlığını añlatqan soñ, smena injenerleriniñ ve ekskavator parkı başlığınıñ saba saat sekizde kabinetine kelmek kerekligini bildirdi.
Muşavereniñ işi bitti.

Albu ise, yoq... muşavere bitmegen.
Adamlar ayaqqa turayatqanda Menjevetskiy elini tekrar köterdi.

— Yer astı kanalı?

Torizo abdıradı... balaban kevdesi birden qaqındı, Krasnânskayanıñ qabulhanesine doğrulmaqta eken, toqtaldı.

— Yer astı kanalı hususında qarar sade ve qısqa olmaq kerek,— dedi Anna Yakovlevna.— Bizim ameliy işimiz içün onıñ kerekligi yoq.
Arheologik bir delil olaraq meraqlı şey.
Ne yapacaqmız?
Onıñnen oğraşacaqmızmı, yoqsa plotina quracaqmızmı?

— Çar-Çaqnıñ qarşı yalısında qışlaq bar...
İskander.
Añladıñızmı?— dedi Menjevetskiy ve sustı, nelernidir hatırlamaq istedi.

— Ebet!
Öyle qışlaq bar,— Torizonıñ köz qapaqları lipildep aldılar,— lâkin yer astı kanalga ne munasebeti bar?

— Ne munasebeti?
İskander qışlağı olğan yerde eki biñ sene evelsi İskanderniñ çadırı olğan.

Torizo zornen külümsiredi.

— Endi tarih dersine keçtikmi?— dedi o, Menjevetskiyniñ lafazanlığına açuvlanıp.— Kanal eki biñ sene topraq astında yatqan.
Şimdi ne demek isteysiñiz?

Menjevetskiy cebinden küçük taş parçası çıqarıp, Torizoğa körsetti.

— Baqıñız, ne qadar ağır!
Niçün, bilesiñizmi?
Bu suniy taş.
Kanal truba içinde... böyle taştan yasalğan,— Menjevetskiy taşnı tekrar cebine qoydı,— qaç künler evelsi maşinist Bassaraba gece Ayıq-Burun bette çalışqanda, kovşı yerge tüşip ketken, üç tişi sınğan.
Kovş bu suniy taşqa urunıp, sınğan.
Kanalnı güzel teşkerip, suvunı kenarğa çıqarmaq kerek.
Başqa çare yoq.

Zalnıñ ortasında nasıldır el köterildi.
Karim ayaqqa turdı.
O ne vaqıt kelip kirgen?
Duymay qaldım.

— Men Bassarabanıñ yardımcısı olıp çalışıp keldim,— dedi Karim.— Onı bugün tenqid ettiler.
Mansurov özü bizge niçün yardım etmey?
Bazan elektrik küçü yetişmey.

— Elektrik küçü, elbette, kimerde yetişmey,— dedi Tursunov, oturğan yerinden.— Öz stantsiyamız işke başlağance elektrik küçünde qıyınlıqlar olıp turacaqlar.

— Bir mesele daa...— Karim qızıştı,— bana sel kanalı, köpür laqırdısı çıqqanda, tehnikiy mesele... injenerler özleri çezsinler, dediñiz!

— Akveduknı aytasıñızmı?— dep soradı Torizo.

— Şübesiz!
Söz kelimi, aylanma kanal qurucılığı bitti.
Ekskavatorlar ne yapacaqlar?

— Kotlovan qazacaqlar,— dep cevap berdi Krasnânskaya,— iş derivatsion kanalda da çoq.

— Sel içün kanal qazılacaq olsa, bizni yiberiñiz,— dep qıçırdı Agapov arttaki sıradan,— kadrlar bölügi kerekmey.

— Selni tıynaqqa tüşürmek mümkün eken, köpürler qurup yürmek ne kerek?— dedi Karim.
Akveduk meselesi onıñ içün alâ çıtırman dağ edi.

— Aşıqmañız!
Söz alıp laqırdı etiñiz!— dedi Torizo.— Toplaşuv bazarğa çevirilmesin.

— Men endi bitirdim,— dedi Karim.
Yerine oturdı.

Soñ Tursunov turdı, elindeki qulaqlı qalpağını sallay berip, elektrik bürosınıñ şimdiki vaziyeti ve kelecegi aqqında söyledi.
Yeñi stantsiya areketke kelse, elektrik küçü yoq, yarıq söndi degen şey olmaycaq.
Şimdilik Qadıryanıñ küçünen yaşap turamız.

Bu adam ayaqqa turğan vaqıtta, onı fikren İrada ile yan-yanaşa qoyıp, muqayese ettim.
Söz istep, elini kötergende, onıñ tar ve uzun avuçınıñ içini kördim.
Belki parmaqları küçlüdirler.
Belki bu elniñ özü İradanı quçaqlağandır?
Başımı köterip, etrafıma baqındım, İradanı köralmadım.
O ögde birinci sırada edi.
Zenimdeki hucur fikirlerni tez-tez darqatmağa tırıştım, lâkin olar qaytıp kele berdiler.
Şimdi Tursunovnıñ nutqını diñleyyatqan İrada belki meni qafasından çıqarıp atqandır...
Belki bu muşavere bitken soñ, Tursunovnen beraber çıqıp keter!?

Toqtabayevniñ sesi işitildi.
Men bilem, o kene Mansurovqa ücüm etecek.
O sözüne başlağan edi, Krasnânskayanıñ qabulhanesinde telefon çaldı.
Anna Yakovlevna, ögde oturğanlardan kimgedir başınen işaret etti, İrada qalqtı, qabulhanege kirip ketti, qapunı qapatmay, telefonnen laqırdı ete başladı.
Bir talaydan soñ Anna Yakovlevna qolunı köterdi.
Epimiz sustıq, nefes almağa qorqqan kibi, qapuğa baqıp qaldıq.

— Şimdi, Sergo arqadaş!— dedi İrada.

Kürsü tasırdadı.
Pol üstünde qıznıñ ayaq davuşları çıqtı.

Torizo atılıp turdı, kevdesini tik tuta berip, qabulhane qapusına doğruldı, bosağanıñ ustünde İradanen ekisi toquştılar.

— Sizni degil...— dedi qız.
Qaşlarınıñ areketinen Krasnânskayağa işaret etti,— sizni!

Anna Yakovlevna ketti, Telefon trubkasını eline alğan edi, Torizo onıñ artından içeri kirip, qapunı qapattı.
Biz biri-birimizge baqıştıq.
İndemedik... bekledik.
İrada turdı.
Barıp, qabulhaneniñ qapusını artına qadar açıp qoydı.

— Ebet, ebet,— dedi Krasnânskaya, soñ sustı, Orconikidzeniñ aytqanlarını diñledi.
Halq komissarınıñ suallerine cevap berdi.
Sergo: aylanma kanalnı ne vaqıt bitireceksiñiz?— dep soradı.
Bunı epimiz işittik.
Krasnânskaya oña, şimdi Baş Dugüm aktiviniñ muşaveresi keteyatqanını söyledi, soñ kene diñledi:

— Yahşı, Sergo arqadaş, aytırım...— onıñnen sağlıqlaştı, trubkanı asıp, zalğa çıqtı.
Yüzü qıp-qırmızı, özü eecanlı edi.

— Arqadaşlar!
Bir qaç kün evelsi men akveduk ve diger meseleler hususında halq komissarına telegramma bergen edim., şimdi episine cevap aldıq.
Aylanma kanal fevralniñ soñuna bitirilmek kerek, dey.
Bunı sizge bildirmemni rica etti.
Akveduk meselesine kelgende, özüñiz baktıñız, nasıl elverişli olsa, öyle al etiñiz, dedi.
Eger imkân olsa, eki million degil, eki kümüşni bile iqtisad etmege tırışıñız... şay dedi.

— Sergo başqa türlü demeycegine men emin edim!— Curayev hoş ve ğururlı çere ile külüm-siredi.
