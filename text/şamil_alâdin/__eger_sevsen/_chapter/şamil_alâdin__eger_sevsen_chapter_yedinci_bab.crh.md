## Yedinci bab — Ekinci sevginiñ elâk oluvı

Men baraknıñ ömürine alıştım.
Divarları tozlu, polı bılaşıq bu qolaysız oda — közlerimizge acayip saray olıp körüne.
Nuqsanlarnı endi men de sezmeyim... ne evimizniñkini ve ne de özümizniñ.
Raşid Mahkamov, Hristofor Duranidi, Arhipka, Nikolay Kandıba... özümni de qoşsam — beş kişi.
Epimiz bir ekskavatorda işleymiz.
Bizimkilernen yan-yanaşa turğan diger üç krovatnıñ saipleri... maşinist Mihail Bassaraba, yardımcısı Karim Yoldaşev ve üyken nijnik Basit Atakulov... bular başqa maşinada.
Amma çoqqa barmadı, bizim erkân deñişti.
Raşid Bassarabanıñ yardımcısı oldı.
Basit ve Raşid — ekisi çeşit yerlerde — biri şeerde, digeri qışlaqta doğğan olsalar da, bir-birinen dostlar...
Çar-Çaqqa kelgen vaqıtta, bir sene çalışıp, soñ Leningraddaki tehnologiya institutına ketmek niyetleri bar eken, çalışqan soñ, ne adamlarnı, ne baraknı, ne de hızmetni terk etecekleri kelmedi, mında qaldılar.
Ayat olarnıñ ögüne yeñi vazifeler qoydı, olarnı eda etmey tura çıqıp ketalmadılar.

Raşid Mahkamov başqa ekskavatorğa avuşqan künü bizge, Almazovnıñ yardımcısı hızmetine Karim Yoldaşev keldi.
Karimni mında Termez komsomol teşkilâtı yollağan.
O işitken, bilgen yañılıqlarını deral menimsemege ve ameliyatqa keçirmege seve.
Çoq vaqıt keçmez, Karim özüni körsetir...

İlki vaqıtlarda barakta, "bizim" ile "olar" arasında ayırdılıq sezilmekte edi.
Üç kişi ve beş kişi...
Biz kezgende olar hızmette ola, biz yuqlap raatlanğanda olar işten kele, davuş çıqarmay, üçü de qaydalarğadır çıqıp kete, gece kelip, indemey, yorğan astına kireler.
Böyle ömür keçirüv bizge de, olarğa da elverişli.
Biz pek siyrek, körüşe, körüşkende ise bir-birimizge, hatir içün, azaçıq söz qata, soñ işimizge devam etemiz.
Söz kelimi, Kandıba Karimden: "Topraq nasıl?
Qattımı?
Yımşaqmı?" dep soray.
Karim: "Topraq bugün yımşaq edi, lâkin tros eki defa üzüldi.
Bir buçuq saat toqtap turdıq!" dep cevap bere.

"Biz, "olarnıñ" ekskavatorı yap-yañı, onıñ içün bizden çoq kubatura bereler belley, amma bu iç birimizniñ keyfini bozmay, on üçünci ekskavatordan artta qalğanımız içün bizni kimse öpkelemey edi, çünki namusnen çalışqanımıznı Mansurov, İrada — episi bile.
Biz ne yaptıq?
Bassarabanıñ ekipajından artta qaldıqmı?
Ebet, kubometr ceetinden yerni ondan tekarançıq az qazamız.
Lâkin aqiqatta, biz Bassarabadan eki qat ziyade kubatura beremiz.
Çünki draglâyn eski, Bassarabanıñki yeñi marka.
Onıñ norması bizden eki defa ziyade olmaq kerek.
Bunı bizge Almazov añlattı.
Bundan İradanıñ da haberi bar...

Bizde... de tros üzüle, de elektrik küçüniñ bir fazası olmay.
Öyle olsa da, biz kimerde aylıq plannı artqaç tolduramız.
Almazovnıñ maşallası bar.
Birincide, o — acayip maşinist.
Onı epimiz seve, saya, sözüni tuta ve taqdiri içün qayğıramız.
Ekincide, bizde işni taşlap ketken kişi olmay.
Üçüncide, Almazov daimiy surette tehnikiy kadrlar azırlay, zira şimdi er şeyni kadrlar al eteler.

...Men böyle degende oquyıcınıñ çeresinde gizli tebessüm peyda olayatqanını sezem.
Kelgenim daa eki ay olmay, tecribeli ekskavatorcı kibi laqırdı etem.
Kimer adamlar maña: nafile yerde maqtanasıñ, eñ olmağanda, üç-dört ay çalış qaysı ekipaj yahşı, qaysı fena ekenini soñ tayin etersiñ, diye bilirler.
Buña cevap bermek küç degil.
Lâkin ondan evel başqa şey söylemek isteyim.

Kim olsa-olsun menim yaşımdaki kişi cenk künlerini unutıp olamay.
Biñ doquz yuz qırq eki senesi, suvuq qışta biz Staraya Russada qar kürtügi ve zığat topraq içinde tura edik.
Men bu deñiz brigadasına göspitalden soñ tüştim.
Tasavvur etesiñizmi?
Men — Cenübiy cebede atlı askerde hızmet etken kişi, göspitalden soñ, deñiz brigadasına tüştim.
Bunıñ tarihı büyük.
Lâkin bu hususta soñ...

Nemseler topraqta cenk etken deñizcilerge "qara ecel" dey ediler.
Kerçekten de, men bizim deñizcilerniñ atakağa ketip de, ğalip kelmegenlerini bilmeyim.
Qarnen örtüli alçaq çam terekleri arasında yerleşken bizim qıtanıñ bulançıq suv tolu okoplarında, tıpqı gemi kögertesindeki kibi, bozulmaz, qatiy nizam saqlanılmaqta edi.
Bir kün - bir geceden soñ vahta deñişkende küçük çöküçnen rels parçasını sekiz defa çala ediler.
Çam pıtaqlarından yasalğan çalaşlarğa — kübrik denile edi.
Keper hastalığından qurtulmaq içün sabadan aqşamğa qadar çam yaprağı çaynay, kübrikte bulunğan vaqtımızda tışarıdaki qar üstüne tükürmege ruhset etilmey, çünki: "kögerteden tışqa tükürmek yasaq!" degen gemi qanunı bar.
Komandirniñ blindajına kayut-kompaniya denile edi.
Kelgenimden bir qaç saat keçer-keçmez men özümni deñizci is ettim.

Ardı-sıra bir qaç şiddetli çatışmalardan soñ, bizim brigada pek hırpalandı, sağ adam az qaldı.
Tula şeeri betten askeriy yardım keldi.
Episi bir rayondan cıyılğan qırmızı yanaqlı, sağlam yigitler.
Üstlerinde sade şinelleri, ayaqlarında ağır potükler, sarğılar... kelgenleri kibi, şinelleriniñ yeñlerine altın renkli dört köşe, qara çuğa parçaları tikip qoydılar.
Olarnıñ üzerinde lenger bar edi.
Men yigitlerni, "kögerteden tışqa tükürmek yasaq!" dep tenbiledim.
Bir-eki kün keçken edi, olar da, bizim kibi, bılaşıq okoplar içinde ayaqlarını kenarğa ziyade kere berip ve sağğa-solğa yantaya berip yüre başladılar... güya gemideki matroslar edi.

Alicenap qılıqlar tez elde etile.
Men de onıñ kibi... şimdi mına qurucılıqta bu kişiler ortasına tüşken soñ... — olarnı, elbette, dünyada eñ nümüneviy adamlar dep olamayım, er alda, barakta menim arqadaşlarımnıñ adetlerine çar-çabik alıştım.

Hazar-Kendten qaytıp kelgen gecem barakta Karim Yoldaşev ve Basit Ataqulovnı körip, ayrette qaldım.
Olar Nikolay ve Hristofornen beraber stol başında karta oynamaqta ediler.

Kandıba meni eslep, Hristoforğa gizliden pısırdadı, soñ oyunına devam etti.
Hristofor maña külümsirep aldı.
Pek iylekâr külümsiregen kibi keldi.
Soñ kartalarnı yerge taşlap, parmağını salladı.
Arhipka köşede krovatı üstünde serilip yatqan, nasıldır mektüpni qıçırıp, ecelep oquy.
Yüzünde mas-mavı yara ve qan tamğaları bar.
Onıñ yanında toqtaldım.

— Yüzüñde bu örneklerni kim yasadı?

— Muşuq... — istemey-istemey cevap berdi Arhipka, soñ ilâve etti. — Elindeki pıçağını çekip alayatqanda oldı... episi seniñ sebebiñden!

— Menim? — ayrette qaldım,— niçün özüñni qorçalamadıñ?

— Qorçalamaq?
Kimden?
Muşuqtanmı? — Arhipka maña közlerini tikledi,— nasıl etip?

— Onı bilgeniñ çoqtanmı?

— Çoqtan,- Arhipka tüyüldi.
Sesi üzülip-üzülip çıqtı.
— Sen allanı bilgeniñ çoqtanmı?
Qayda o? — dep soradı menden ve özü cevap berdi.
— Kök yüzünde.
Muşuq qayda?
Yer yüzünde.
Ne yerde olsañ — anda!
Seniñ yanıñda.

— Muşuq mında qaydan keldi?

— Çoq bilseñ, tez qartayırsıñ! — dedi Arhipka.
Krovatından qalqtı, menim yanıma kelip, burunımnıñ astında nasıldır bir kâğıtnı sağğa-solğa çevirdi,— demek şay!
Bir qıznı bıraqtıñ, digerine yapıştıñ, öylemi?
Dızman frayyer ekensiñ!

Konvertke bir köz ettim.
Elpideniñ yazısı.
Qanım yüzüme urdı.

— Ber mında!

— Oyna... soñ beririm!

— Ber!
Maña kelgen mektüp!

— Yoq.
Saña kelgen mektüp degil.
Maña keldi... — dedi Hristofor, oyununı toqtatıp.
— Saña mektüp yoq...— Hristofor bu sözlerni, yazıqsınıp ve öpkelenip ayttı.

— Öyle olsa, mektüpni Arhipkağa niçün berdiñ? — dep cekirdim men.

— Bermey, ne yapacaq edim?
Seni öldürmek istedi! — dedi Hristofor,— ketip, seni qıdıracaq oldı.
Mektüpni berip, toqtattım.
Ahmaq, aqıldan azacaq edi.

— Ber oña mektüpni..! — dep qıçırdı Kandıba.

— Oynasın... beririm,— Arhipka degeninden qaytmadı.

Kandıba küldi.
Menim oynağanımnı körecegi keldi ğaliba.

— Oynasañ ne?
%
Kavalerler sağ taraftan, hanımlar sol yaqtan!

— Oyna şunı! — dedi Karim.

— Oyna, Cevdet!
Siziñ oyunlarıñız dülber ve araretli olalar... oynasañ ne? — Basit tüşkün davuşnen yalvardı.

Menim oynamağa istegim yoq edi.
Koykamnıñ çetine oturıp, çoq tüşündim.

— Oynamasañ... özüñ bilirsiñ,— dedi Arhipka, mektüpni qatlap Hristoforğa berdi.

Bağırıma qızğın demir basılğan kibi oldı.
Atılıp turdım, dostumnıñ yanına keldim.

— Hristofor, ber mektüpni!

— Oyna! — dedi Hristofor, yekâne közüni lipildetip,— Niçün oynamaysıñ?
Er kes yalvarıp otura...
Utanasıñmı?

Şay degen soñ men açuvlandım.
"Qana, Cevdet!
Oyna!
Oyna, bir körsinler!" dedim öz-özüme.
Üstümdeki şinelimni çıqarıp, gimnastörkam üstünden bağlı portupeyni tüzettim, ayağımnı polğa qattı urıp, köçtim.
"Olarğa bir körseteyim...
Qaytarmamı?
Yoq… men rus oyunı da bilem.

Çervonıy kazak olıp, rusça oynamağa bilmeycegimmi?
Ellerimni köterdim, ökçelerimnen polnı yengilden dübürdete berip, stolnıñ etrafında bir aylanıp çıqtım, ondan soñ sağ ayağımnı yerge urıp, de tizlerimni qatlap, de doğrultıp, ellerimni çetke uzatıp oynay başladım.
Ket-kete suratnı arttırdım.
Qızışqan soñ, şeñlenip kettim.
Em oynadım, em tüşündim: "Men qıyamet ekenim de!
Özümniñ haberim yoq eken!
Niçün?
Ya Vinnitsada, korpus aveskârları ölimpiadasında iştirak etkenim... unuttıñmı?"

Oynap başlağanım on daqiqa oldı, ayaqlarım taldı, terledim-piştim, baraknıñ içindeki adamlar, stol ve krovatlar közümniñ ögünde başlı-ayaqlı fırlanmaqta ediler.
Soñ toqtadım.
Hristoforğa doğru entir-tentir eki adım ataraq:

Mektüpni ber! — dep ayqırdım.

Kandıba ayaqqa qalqıp, maña el çırptı.
Arhipka indemedi, yelkesini qaşıdı.

— Bu qadarına közüm batmay...— dedi o.
Bu onıñ eñ aqıllı şaqası edi.
— Polkta böyle şeylernen oğraştıñızmı?

Men indemedim.
İndegende de, Arhipka ep bir aytqanımnı añlamaycaq edi.
Ondan da ğayrı, yüregim öyle küçlü duküldemekte edi ki, mektüpniñ satırları közlerimniñ ögünde sıçraqlay başladılar.
Yeñimnen yüzümdeki terni sürttim, çibin bacaqları kibi ince ariflernen yazılı mektüpte özüme ait yerni tapqance çoq çekiştim.
Oqup bitirgen soñ, telâşqa keldim.

— Demek, er şey bitti!
Er şey bitti.
Menim sevgim... ümütlerim elâk oldılar!?

Elpide, Hristofornıñ menimnen körüşkeninden pek memnün ekenini, yaqında menim mektübimni alğanını, tezden cevap yazmağa tüşüngenini, lâkin yazmaq içün bir şey tapalmay çekişkenini, qaç seneler devamında menim sevgimnen azaplanıp yürip, şimdi endi bu hastalıqtan qurtulğan soñ, ümütsizden kelip çıqqanımnı ve, niayet, maña iç bir vaqıt açuvlanmağanını bildirmekte edi.
"Kendi kozlerime, kendi yüregime açuvlanayımmı?
Bu mümkün degil!" — dep yaza edi.
Mektüpte şöyle satırlar da bar edi:
"Cevdetke söyle, men onıñ bahtlı oluvını isteyim..."
"Qıymetli Hristofor şimdilik söylemege daa erte, lâkin, er alda, kendimi bahtlı is..."

Mektüp elimden tüşip ketti.
Krovatnıñ çetine oturdım.
"Bahtlı?
Elpide meni unutıp, bahtlı oldımı?"

— Soñ, nasıl? — dep soradı Arhipka.

Men cevap bermedim.

— Azaplanma, Cevdet!
Bu — işniñ niayeti degil,— dedi Hristofor.
Meni ruhlandırmağa tırıştı.
— Kozırler episi mende.
Köresiñmi?— tekrar maña muracaat etip,— bütün kozırler mende!
Sen de kozırlerni almaq kereksiñ! — dedi.

Kandıba oynayyatqan yerinde toqtalıp, keyflice közlerini maña doğrulttı.

— Kozırlerni oyunnıñ başında almaq kerek,— dedi o,— soñunda oluvnıñ faydası yoq.
İş — işten keçken soñ?..

— Yañı kon ile oynamaq... ata yeñmek bile mümkün,— dedi Karim.

— Bar, eñ olmağanda, urbalarıñnı temizle, degirmenci! — dedi Arhipka maña ve hihıldap küldi,— dünyada Elpideden başqa qızlar da bar.

Arhipka eki elinen omuzlarımdan qap-qaç etip tuttı.
Qolları, demir kibi, ağır ve küçlü ediler.

— Lâkin... maña baq!
İradanıñ etegini bıraqmasañ işiñ fena olacaq! — dedi o,— bütün sır bunda.

— Bu ne?
Telükemi? — dep soradım men Arhipkadan,— telüke olsa, yahşı bil: menim ellerim pek nazik degiller, kıkırdağıñnı bir sıqsam, bilesiñmi, qardaş?!
Dülgerler barağında körsetken temaşañ unutıldı belleme!
Episi hatirimde.

Bu işte komendant qabaatlı.
Menim İrada ile Hazar Kendge ketkenimni er keske aytıp çıqqan.
Divardaki saatke köz ettim.
Zıncırına bağlı demir parçaları endi polnıñ üstüne sarqıp tüşkenler.
Nikolay er vaqıt işke keteyatqanda zıncırnı çekip, demirlerni töpege köterip, kete turğan.
Bu — onıñ müstesna uquqı.
Kimseniñ saatke toqunmağa aqqı yoq.
Bugün saatnı unutqan.
Niçün aceba?

Fufaykamnı kiydim, şinelimniñ üstündeki toznı qaqmaq içün azbarğa çıqayatqanda, toqtap, saatnıñ zıncırını yuqarı çektim.
Maña yüregimdeki dertni birde-bir şeyniñ, yahud kişiniñ üstüne tökmek kerek edi.

Özüm ne saba, ne aqşam — bütün kün ağızıma aş almadım.
Çaynik bom-boş, peçkanı bugün kimse yaqmağan.
Aşhane ise endi qapalı.
Doğrusını söylesem, cebim de pek qalın degil.
İçine sıçan tüşse, başı teşilecek.
Maaşlıq paradan pek az qaldı.
Muqayt tutmasam, eki künden soñ işler zevqlı olacaqqa beñzey.
İçeri kirgen soñ peçkanı yaqıp, çay qaynatmağa qarar berdim.

Nikolay maña kimerde bir eleslenip-eleslenip köz etip ala, bir şeyler söylemege istegen kibi kele, lâkin cesaret etalmay.
Hristofor çoqtan berli menim areketime tiklenip baqıp tura, ne demek isteyler, bilmeyim.
Maşanı elime aldım, peçkanıñ içini qarıştırıp baqtım... külden başqa şey yoq.

Odanıñ art köşesinden Arhipkanıñ qarıq sesi işitildi.

— Ma!
Al, aşa!

Stolnıñ üstüne dop etip qattı şey tüşti.
Başımnı köterip baqtım, yarım qatalaq kolbasa.

— Bu ülkede ne kolbasa, ne raqı, bir şey yoq,— dedi Arhipka.

— Niçün? — Basit taaciplendi, — Kök-Boğazda olmasa Aq-Çolaqqa ket.
Anda tolu.

— Özüñ ket.
Paromda o yaqqa keçmek bir belâ, bu yaqqa keçmek diger belâ.
Donatma taşıylar.

Tursunov kelgenmi? — dep soradı Raşid.

Özü kelmegen, donatması kelgen.
Bütün yalı elektrik stantsiya qısımlarınen örtüli.

Arhipka paromnıñ işinden daima haberdar.
Qarşı yalığa künde eki defa barıp kele.
Gece olsun küñdüz olsun...
Niçün?
Kimse bilmey.

Demek, tezden stantsiya çalışacaq,— dedi Hristofor,— lâkin bir şey taacipli: Arhipka bugün niçün cümert?

— Qızğanç olğanımnı kördiñmi?

— Seniñmi?
O! Bunı añlatmağa vaqıt kerek!
Kolbasanı beş kesekke böldim.
Bir kesegini özüm aldım.

— Dülgerler baragında olıp keçken şeyden İradanıñ haberi barmı?— dep soradı Arhipka.
— Oña bir şey aytmadıñmı?

— Ufaq-tüfek meselelernen oğraşmayım,— dedim men,— qavğanıñ sebepçisi kim ekenini Özüm de bilmeyim.

— Mına, kim sebepçi! — Kandıba közlerinen Arhipkağa işaret etti.
Arhipka bu arada egilip, tumboçka içinde nedir qıdırmaqta edi.
— Muşuq olmağan olsa, Arhipkanen isap qısqa olur edi.

— Meni isap-qasapnen qorquzamazsıñ. — Arhipka stol üstüne bir paçka da prânik attı:
— Arhipkada er şey bar,— dedi o.
Soñ menim yanıma kelip oturdı.

— Alâ acizlik içindesiñmi? — dep soradı menden ve ilâve etti: — qadın degen qabile istegen kişisini bahtlı yahud ğarip ete bile.

Er kes öz meşğuliyetini toqtattı, stol başına oturıp, öz issesine tüşken kolbasanı ve prânikni aşadı.

— Saqın, İradağa toqunayım deme! — Arhipka egilip gizliden qulağıma bu sözlerni aytqanda, tükrügi qulağıma saçradı, içi raqı ile şıplı ekenini sezdim,— toqunsañ, işiñ yahşı olmaycaq!

— Evelâ kolbasa ve prânik, artından telükemi? — dep soradım ondan.

— Hayır,— dedi Arhipka, ırcayıp,— biriniñ digerine alâqası yoq.

Soñra Arhipka barjanen olıp keçken tarihnı ikâye etti.

...Barjanıñ üstünde amonal bar edi.
Özü pek büyük degil, tübi tegiz, yalpaq.
Suv taşqını olğan vaqıtta katerge taqıp ketirgen ediler.
Hazar Kend yanında küçük körfezçikte bağlı tura edi.
Suv bayağı azlaştı, lâkin barja yerinde qaldı.
Onı qayda alıp keteceksiñ?
Yuqarıda suv say.
Aşağı cılıştırayım deseñ — özen boyunda bir taqım bosağalar.
Bir kün bunı yer patlatıcılar köre qaldılar: "sklad içün acaip şey" dediler.
Patlayıcı madde kerek oldımı, trümni aç, al ket!
Er ceetten elverişli...
Çevre-çet çım-çırt, kimse yoq.
Eñ müimi şu ki, özü bütünley suv içinde.
İç bir vaqıt yanğın ola bilmeycek.
Bu vaqıtlarda, paqıl kibi, Çar-Çaq üstündeki asma yip yolnı tamir eteyata ediler.
Asma yol qarşı yalıdan ufaq-tüfek materiallarnı taşuv hızmetini köre edi.

Bir kün men Nikolaynen beraber bolt ve plankalar almaq içün skladqa kettim.
Sklad ise tamam asma yol astında edi.
Qapudan kireyik degende ögümizde İra peyda oldı.
Ne işnen kelgen?
Alla bilsin.
Belki bir şeyni teşkermek istegendir?
Men o vaqıtta qurucılıqqa yañı kelgen edim.
İra menim içün kim?
İnjener... adiy bir qız.
Oña beñzegenlerniñ çoqunı kördim.
Yüzüne baqqanda bir coruq, amma özü...
Soñundan magazinge teriden tikilgen qısqa paltolar ketirildi, büyüklerniñ episi olardan alıp kiydi; ondan evel er kes istegen urbasınen yüre, İranıñ üstünde brezent plaşç, başına yavluq bağlı ola turğan.
Deycegim, birden ögümizde peyda oldı... men oña qulaq asmadım.

Özüm Rahilnen tutunğan, onsız bir adım atıp olamay edim.
Fena qız degil.
Yalıñız, anavı meselede... zayıflığı bar.
Ondan soñ, içmege de seve.
Men oña: "Kezme, içme!" desem, çar-çabik bıraqacaq.
Añladıñmı?
Eger eki söz aytsam — episi bitip ketecek.
Bekley... lâkin maña ne?
Qısqası, o vaqıtta kimsege qulaq asmay edim.

Skladqa keldim.
İç bir şeyge közümiz yoq.
Narâdnı uzattıq.
— Bu resmiy işlerni Nikolay yahşı bile edi,— baqsam, atını çaptırıp bir kişi keldi: böyle-böyle, barja zıncırdan qurtuldı, üstünde yanğın bar.

— Nasıl barja?

— Qurucılıqta nasıl barja bar?
%
Hazar Kendde.

Çar-Çaq özü, umumen, teren özen, lâkin onıñ boyunda çeşit bentler, qayalar, aylanmalar barlar.
Olardan barja keçalmaz.
Keçse bile, qayağa urunıp çil-parça ola bile.
Lâkin mesele onıñ çil-parça oluvında degil.
Üstündeki patlayıcı maddeler sarsıp, yahud bir şeylerge urunıp — nege urunacağını qaydan bilesiñ?— bir kâfirlik olıp, jarq etip patlasa, tek barjanı degil, etrafındaki bütün barlıqnı kökke uçurır... yalıñız bir duman qalır.
Belki duman da qalmaz.
Onıñ üstünde patlayıcı şeyler çoq.

Kladovkacı, İranı ruhlandırmaq içün, çeşit rivayetler tüşünip çıqara başladı: "Birinci kestirme tamam bu asma yip yolnıñ astında.
Barja yuqarıdan doğru mında kelmege borclı.
Eger kelmese, demek, barjanı patlağan, dep bilecekmiz.
Mında tek kesekleri kelip çıqacaqlar.

— Kim bilsin...— dedi kladovkacı,— kim bilsin, belki de patlamaz.
Lâkin patlamaycağını qaydan bilesiñ?
Eñ eyisi — bu yerden tez-tez qaçmaq kerek.

At üstünde kelgen kişiniñ özü vzrıvprom kişisi eken.
O İrağa izzat bereyata: "qışlaq balaları barjanıñ yanında oynay ekenler.
Quru yapraqlarnı toplap, serniknen tutaştırğanlar..."

Qısqası, bu mesele sezilgende barja endi özenniñ ortasında eken.
Küçlü ruzgâr ateşni üfüre bergen.
Qığılçımları uçuşıp suvğa tüşkenlerini körgenler.
Hazar Kendden asma yip yolğace, tahminen, eki buçuq kilometr.
Özen boyu kelinse — daa az.

İranıñ çırayı topraq kibi oldı.
"Tez, idarege yetiş! — dep qıçırdı atlı kişige,— doğru idarege bar, aşağı paromğa adam yibersinler".
Özü ise qapunıñ yanaşasında yatqan qıyış-qunğır sırıqnı maña kösterip:
— Bunı vagonetkağa alıp ketiñiz! — dep emir etti.

Sırıqnıñ ucuna ince tros parçası bağlap, beş metr yükseklikte sallanıp turğan vagonetkanıñ çetine iliştirip qoydıq.

Kandıba menden: "barja asma yolğa ilişse, üzmezmi?" dep soray.

İra ise şaqıldap küle:

"Olar balaban gemilerni çekip alıp keteler,— dey ve knopkanı basıp, maşinistke signal bere — aydı, kettik!" Soñ, özü vagonetkağa tırmaşa.

İranıñ yerine Kandıba minmek istedi, İra ruhset etmedi:

"Sen maşinistke bu meseleni yahşı añlat,— dedi o,— maşinist yaş ve tecribesiz kişi".

Men İranen beraber vagonetkağa minmege niyetlendim, lâkin keç oldı — köçip ketti.
Barja qaysı taraftan keçip ketecek?
Bunı bilmek kerek.
Eger bizim yalığa yaqın yerden keçse — vagonetkanı bu yaqqa cılıştırmaq mümkün.
Eger öbir taraftan keçecek kibi olsa, o yaqqa çekmek kerek.
Kandıba bu şeylerni maşinistke añlatayata.
Ruzgâr vagonetkanı sağğa-solğa sallay.
Maşinist ise asma yol troslarını artqa — ögge cılıştıra.

Uzaqta...
Ayiq Burun betlerde barja köründi.
Keleyata... kögertesinden, aqiqaten, tütün çıqmaqta.
Belki ateş endi yaşçiklerniñ özlerine yaqınlaşıp başlağan, şimdi jarq etip patlaycaq?
Qaydan bilesiñ?
Barja de bizim yalı betke burula, de özenniñ ortasına çıqıp kete.

Kandıbağa baqıp alam.
O, maşinistniñ yerine keçken, rıçaglarnı özü işleteyata.
Vagonetka bir, özenniñ ortasına yuvurıp kete, bir, bizim tarafqa qaytıp kele.
Yalıda bizden, üç kişiden başqa, kimse yoq.
Dörtüncisi — maşinist.
Barja körüngeni kibi men yalıdan uzaqlaştım, bayırnıñ üstüne çıqıp, köz etip turdım.
Er şey körüne, İra vagonetka içinde.
Küçlü yel onı sallay bere.
Lâkin soñundan güzel olıp çıqtı.
Kandıba vagonetkanı birden toqtattı, barja onıñ tübünden keçeyatqanda, İra sırıqqa bağlı ilmekli trosnı uzatıp, barjanıñ kögertesindeki demir ırğaqqa iliştirdi.
Bu pek oñaytlı oldı...
Barja sağğa-solğa aylandı, soñ toqtadı.

— Nikolay! — dep qıçırdı İra,— çap, ateşni söndür!

Kandıba barjanıñ üstüne çıqtı.
Kögertede uzun, qalın yip yanmaqta edi.
Nikolay rezina çızmalarınen ateşni taptap baqtı.
Yipniñ ezik ucu yelden daa küçlü yana başladı.

— Ne yapasıñ?
Tez suvğa at! — dedi İra, iddetlenip,— başıñ işlemeymi?

Nikolay yipniñ yanayatqan ucunı suvğa attı, iş bunıñnen bitip ketti.
Men olsam, aqılım yetmez edi.

Nikolay kögerteni çevre-çetlep aylanıp çıqtı: birde bir yerinde ateş qalmağanmı eken?
Maşinist vagonetkanı yavaş-yavaş yalığa çeke berdi.
İrada topraqqa kelip yanaştı.

— Añladıñmı sen?
İra böyle lipildevik qız...— dedi Arhipka ve oturğan yerinden, tirele berip qaqırdı, tükrügi yüksek fortoçkadan keçip, azbarğa çıqıp ketti.
Özümni tutalmay küldim.

Arhipka külgenimni sezmedi, Eppi vaqıt indemey oturdı, soñ teessüf ile dedi:

— Bu vaqiadan soñ bazı adamlar... büyükler, qarşı yalığa asma yolnen qatnay başladılar.
Yel küçlü olmasa mümkün.
Elbet de, telükesizlik tehnikası buña ruhset etmey, lâkin kişiler bunda büyük telüke körmeyler.
Yel küçlü olsa — başqa mesele.
Ondan soñ, bilesiñmi ne?
Bu aqılsız...
Kandıba er keske aytıp çıqqan: men güya, qaçıp ketkenim.
Qayda qaçqanım men?
Sklad yanında turdım.
İlle bir şey uydurıp, menim quyruğıma basmasa olmay.

— Er alda, havflı...— dedim men Arhipkağa, tek laqırdı olsun, dep.

İşke Hristofornen beraber kettik.
Kandıba ve Arhipkanı bekledik, körünmediler.

***

— Men endi ne yapacağım? — dep soradım Hristofordan.
Öyle neticege keldim ki, ne dese, onı yapacaq edim.

— Elpide meselesimi?
Onıñ aqqında men de çoq tüşünem,— dedi Duranidi.
Onıñ közlerine baqtım men.
Hristofor hususındaki tüşüncelerimde iç bir vaqıt aldanmağan edim.
Çünki onda alicenap yürek bar.
Hristofor sözüni devam etti: — Elpideniñ cümert ekenini bilesiñ!
Soñki anterini çıqarıp dostına berir.
Seni nasıl seve edi?
Seni Graf plâjında ilki defa körgende nasıl aşıq olğan edi?
Hatiriñdemi?
Delirir bellegen edim.
Seni men de sevem, vallai-billâi!
Lâkin sen, Cevdet... sen cümert degilsiñ.
Sevgige kelgende, sen cümertlik körsetalmadıñ.
Sen Elpideni belki sevgendirsiñ, lâkin fursatnı qaçırdıñ.
Cümertlik, elbette, Arhipkanıñ...— şay degende o küldi,— Arhipkanıñ sandığından çıqqan kolbasa degil.
Onıñ kenarını kesip, köterip atalmazsıñ... öyle muşkul vaqıt ola, bir şey hususında bitik qararğa kelalmaysıñ.
Ebet, öyle ola.
Amma üç sene zarfında bir-biriñizge qaç mektüp yazdıñız!?
Elpidege: "Menim qadınım ol!" dep, üç sözni taqıştırıp aytalmadıñ.
Şimdi kederlenesiñ... niçün?
Bunı saña Elpide söyleycek edimi.
Sevgi meselesinde men qalpazanım... o doğru.
Sen menden de betersiñ, Cevdet!

Bundan soñ, yol boyunda Hristofornıñ ağızından söz çıqmadı.

Ekskavator toqtağan.
Çalışmay edi.
Kene tros üzülgen.
Nijnikler çuqur içinde, çöküçnen kovş üstündeki köpürçikniñ boltını çıqaracaq olıp çekişmekteler.
Smena bitkeni yoq.
Hristofornen beraber çuqurğa tüştim.
Çastlı ekenim: çöküçni köterip, bir urdım — bolt çıqtı.
Soñra trosnıñ ucundan tutıp alqa yasadıq, içine boltnı kirsetip, bekittik.
Men çuqur içinden çıqqan soñ, maşinist Semön Agapovnıñ yüzü kederli ekenini esledim.

— Smena belâlı oldı...— dedi o,— boynumda birevniñ qarğışı barğa beñzey.
Ekskavatornı dört kere toqtatmağa mecbur oldım.

Töpege baqtım.
Agapov rıçaglarğa elini uzattı degende, parovoz ökürdi.

— Ana, kördiñmi? — dedi Agapov,— bar da, açuvlanma!?

Bizge asabiy alda baqtı, aytmağa söz tapalmay, yerge tükürdi... tfu!

— Böyle insafsızlıq olsunmı?
Yañı tüzettik, degende.

Maşina bölüginde Almazov peyda oldı, bizge kompressornı teşkermege emir etti.
Aşağıda Raşidniñ ve Kandıbanıñ sesleri işitildiler.
Er kesten soñ Arhipka keldi.

Agapov topraqnıñ qattı ekenligi hususında şikâyetlendi; soñra Almazovnen beraber topraq yığınından aşağı, yalığa tüşip, tizgece balçıqqa batıp, Hazar-Kend betke yürdiler.
Bir talaydan soñ tekrar çuqur içinde peyda olıp, bir şeyler aqqında laqırdı etip turğan soñ töpege çıqtılar.

— Topraq qattı degil,— dedi Andrey Zaharoviç, endi evge qaytmağa niyetlengen Agapovğa.
— Lâkin topraqnıñ böyle oluvı em yahşı, em de fena.

Raşid rubilnikni keçirdi.
İş başladı.
Men, topraq yımşaq olsa niçün fena ekenligini bilmey edim.
Bu gece ögrendim.

Ekskavatornıñ astında, relsler ve şpallar içün, erte-yarıq yer azırlap qoydıq.
Bizimkinden soñ eki-üç smenağa daa yetişecek.

Deycegim, er şey sırasında.
Bir daa baqsaq... güzel-güzel çalışayatqan maşinağa ne oldı?

Keñligi yetmiş beş, terenligi otuz metr çuqur...
Bu — aylanma kanal.
Otuz metr yükseklikte, topraq obasınıñ töpesinde — relsler üstünde ekskavator tura.
Vagonğa beñzey, lâkin vagondan azaçıq küçük.
İçinde motor, kompressor, lebödkalar.
Ögünde — yüksek, uzun yelquvan.
Şpallarnı siyrekçe qoysañ, relsler sınıp ketecekler.

Er qırq-elli saniyede yelquvan çuqurnıñ içine kovşnı daldırıp topraqnen toldırıp çıqara, yanaşadaki topraq obası üzerine bıraqa.

Saba yaqınlağanda... ağır kovş çuqurdan töpege köterileyatqanda, kök yüzüne uzanıp turğan yelquvannıñ salanğanını ve kenarğa yantaya başlağanını esledim.
Bu arada maşina içinden gurulti işitildi.
Kovş avada, başımnıñ üstüne sarqıp, toqtadı.
Sağğa-solğa sallandı, içindeki toprağı üstüme töküleyatqanda çetke qaçtım.
Ekskavatornıñ kögertesinde turğan Hristofor ve Nikolay, başlarınen divarğa urunıp, yerge yuvarlanıp tüştiler.
Sınğan ve teşilgen yerleri olmadı.
Olar, içeriden Almazovnıñ davuşını işitip, Ekskavatornıñ ög tarafına çapıştılar.
Bu vaqia bir an içinde olıp keçti.

— Nikolay!
Raşid! — dep hucur qıçırdı maşinist,— yelquvan silkine bere... ne oldı?
Köpçek relsten çıqtımı? — Andrey Zaharoviç, felâketke oğrağan geminiñ kapitanı kibi, maşinanı terk etecegi kelmey, kabina içinden komanda bermekte edi,— Nikolay, ekskavatornıñ astına tüş!
Barabannıñ baq...
Tros üzülmegenmi?

Kandıbanıñ qıdırğanı da böyle hızmet edi.
Mışıq kibi, dört büklenip, ögge sıçradı, maşinanıñ astına kirip ketti.
Lâkin tezden qaytıp çıqtı.

— Tros yerinde, üzülgen şey yoq!

Bu qıyamet içinde közüme Arhipka çalındı.
O topraq yığını töpesine tırmaşmaqta ve artına sıq-sıq aylanıp baqa bermekte edi.
Yelquvannıñ aşağı qısımında tekrar şıtırdı çıqtı, kovş Arhipkanıñ başı üstünden keçip ketti, az qaldı urıp ezecek edi.
Nikolay maşinistke "vira! dep qıçırdı.
Almazov rıçagnı çekip, trosnı zayıflattı.
Kovş gurs etip, topraq yığınınıñ artına tüşti.
Andrey Zaharoviç kovşnı özüne taba çekmek istedi — çekalmadı.

Ekskavator kimerde-kimerde qaltıray ve sallana berdi.
Ne oldı?
Ne yapmaq kerek?
Hristofor bir talay uçurımnıñ çetine keldi, ayret içinde aşağı baqıp turdı.
Men de onıñ yanına keldim: topraq yığını yavaş-yavaş aşağı taymaqta edi.
Biraz vaqıt keçken soñ, balaban topraq kesegi yerinden qurtuldı, kanalnıñ içine avdarılıp tüşti.
O avdarıldı degende, ekskavatornıñ astındaki relsniñ ucu yuqarı köterilip qaldı.

Kabinanıñ içinden Raşid çıqtı.
Yerge tüşer-tüşmez, yelquvannıñ astında toqtalıp, közlerini töpege tikledi.
Yelquvan sallanmaqta edi.
Bana zayıf bıraqılğan tros endi tartılğan.
Yelquvan güya qurtulmaq istey, lâkin topraq yığını artında onı kimdir-nedir tutıp turmaqta.

— Çap! — dedi Raşid Hristoforğa,— tez ol!
Ekskavator aşağı avdarılayata.

Men kene uçurımnıñ kenarına keldim.
Aşağıda topraq tabaqları yerlerinden köçip, uvuldap suv içine tüşmekteler.
Ekskavatornıñ köpçekleri, relslernen beraber uçurım betke yantaya başlaylar.

Biz o yaqqa, bu yaqqa yüremiz.
Maşinanı qurtarmağa çaremiz yoq.
Maşinist, topraq yığını eşileyatqanını körip:

— Ekskavatornıñ astına şpallar qoyıñız! — dedi Raşidke.

Bunı kim ayttı?
Almazovmı?
Atamızmı?
%
Yanımda yatqan eki şpalnı alıp, ekskavatorğa yuvurdım.
Areketsiz tiklenip qalgan köpçekniñ astına qoydım.
Soñ kene çaptım... kene ketirip, relsniñ astına köndelenlep tıqtım.
Ekskavatornıñ arqasında obanen şpallar yatmaqta edi.
Nikolay olarğa ketti.
Arqasına üç şpal sıqınğan, endi köçeyim dep turğanda usttekisini çekip aldım.
Şay etkenim içün Nikolay darıldı: "Seniñ mında eşegiñ barmı?
Niçün egilip yerden almaysıñ da, azırına apışasıñ?" demek istedi.
"Yoq, qardaş! — dedim men, içimden,— iş egilip, yerden aluvda degil.
Böyle üçer-dörder dane sıqınıp keteberseñ, köbegiñ tüşecek..."

Tezden başqa usulğa keçtik.
Şpallarnı elden-elge berdik.

Qırqqa yaqın şpalnı taşıp, köpçeklerniñ astına qoymaq içün ne qadar vaqıt kerek oldı?
Bilesiñizmi?
Bu iş bizde daqiqalar içinde olıp keçti.

Uçurım betke cılışa bergen ekskavatornıñ ög köpçekleri yerniñ üstünden yuqarı köterilmekteler.
Draglâyn tezden terenlik, qaranlıq içine tüşip, elâk olacaq.

Böyle, qasevetlenip turğanda, ekskavatornıñ kevdesini ortken tahta divarlarnıñ çatırdısı birden toqtadı.
Maşina cansızlanıp, susıp qaldı.

— Cevdet! — dep qıçırdı Nikolay.
— Bu ne demek?

Topraq yığınınıñ töpesine çıqtıq.
Kovşnı körip, ayrette qaldıq: o özüniñ azamatlı tişlerinen balaban çaqmaq taşqa ilişken, tros adden aşıq tartılıp qalğan: Bu, beklenilmegen adise, uçurımdan aşağa sarqayatqan ekskavatornı toqtattı.
"Mavı qaya" betten davuşlar işitildi.
Traktor keleyata.
Aydavcınıñ artında, ayaq üstünde, Hristofor tura.
Soñ Toqtabayev ve İrada peyda oldılar.
İrada uçurımnıñ çetine keldi, tüpsiz qaranlıqqa köz etti: topraq kesekleri ve taşlar alâ avdarıla bermekte ediler.

İrada bu deşetni körse esini ğaip eter bellegen edim.
Yoq... ğaip etmedi.

— Men sizge, Mavlân aka, ne degen edim?
Töpesi yanıq qarağaç hatiriñizdemi?
Onıñ yanındaki uçastkada ekskavatornı artqa cılıştırmazdan evel topraqnı teşkeriñiz, demegenmi edim? — qız içindeki eecannı sezdirmemege tırışsa da, bazan sesi qaltırap, bazan nefesi tutulıp, özüni elge bermekte edi.
— Söyleñiz, Mavlân aka, topraqnı teşkeriñiz degenmi edim?
Demegenmi edim?

Toqtabayev indemedi.
Çarpınıp qalğan ekskavatorğa közlerini tiklep, baqıp turdı.
İrada devam etti:

— İş yapmamaq, elbet de, yapmaqtan elverişli.
Böyle çıqımsızlıq ziyankârlıq demek ola.

Toqtabayev bir şey aytmadı.

— "Mavı qayada" sekiz saat yuqlap, soñ turıp evge ketmege alışıp qaldıñız! — dedi İrada.
%— Lâkin bundan soñ böyle olmaycaq.

Toqtabayev oña arqasını çevirdi, qulağını köterip, negedir diñlendi.
Men demir köpür betke baqtım: bizim tarafqa üç traktor daa keleyata edi.

İrada vira qızıştı, açuvlandı.
Öz fikirlerini toplap olamay, aqılına ne kelse, onı ayttı.
Toqtabayev onıñ adetini bile eken, cevap bermey, indemey turğanınıñ sebebini şimdi bildim.

— Tros barmı? — dep soradı İrada.
Biz kögertede, yaşçik içinde qalın tros barlığını ayttıq.
Bu qıznıñ göñlüne hoş keldi.
— Traktorlar kelgence ekskavatornıñ kevdesini trosnen bağlap qoyıñız!

Toqtabayev Raşidni ve Hristofornı yanına çağırıp, tros ketirilmesini emir etti.
Raşid kögertege çıqıp, trosnı yerge taşladı.
Toqtabayev, özüni bu işte kerçekten de qabaatlı is etse kerek, deral egildi, trosnı çezmek istedi.
Men onıñ elinden trosnıñ ucunı çekip aldım: "bu bizim nijniklerniñ işi!"

Traktorlardan biri kovşnı artına taqıp, elli-altmış metr ögge çekip taşladı, soñ yelquvannıñ yipinden çekip turdı.
Ekskavator deral qıyışıp qaldı.
Diger traktorlar demir ırğaqlarnı, maşinanıñ kevdesine bağlı trosqa iliştirip, qaburğağa tarttılar.
Betimniñ terini sileyatqan vaqıtımda közüme Toqtabayevniñ saati çalındı: endi altı olğan.
Sıra dağlar üstünde yarıq yolaq köründi.
Lâkin poeziyadan zevqlanmağa vaqıt yoq.
Bütün küçümiznen yerni qazıp, tegizlep, şpallarnı tize ve relslerni yerleştire berdik.
Yeñi demir yol yasadıq.

Yük köterici krannı traktorğa taqıp ketirdiler.
Ekskavatornıñ kevdesi doğrulması içün, astındaki yerni qazdıq.
Saba smenasınıñ nijnikleri bizge yardım ettiler.
Maşina etrafında adam çoqlaştı.
Arhipka da peyda oldı.
Yarıq yeterlik.
Elektrik lampaları ve projektorlar...
Tañ maalinde, elektrik yarığı kün yarığınen qarışqan soñ, ortalıq köm-kök oldı.

Hristofor bir közünen Arhipkanı köre qaldı.
Ne olıp keçti, bilmem, ekisi kirkalarını köterdiler, az qaldı, bir-biriniñ başlarını parlaycaq ediler.
Nikolay çapıp keldi, olarnı ayırmaq istedi.
Hristofornıñ ağızından silekiyleri aqıp ketken, rus ve urum sözleri qarışıq ibarelernen Arhipkanı lânetlemekte edi.
O, Kandıbanıñ ellerinden özüni qurtarıp, kirkasını öyle acizlik ile köterdi ki, Arhipka kerçekten qorqıp, keri çekildi.

— Qana, urçı baqayım!
Uracaq olıp körçi baqayım! — dey berdi Arhipka.
Aytmağa başqa söz tapalmadı.

— Aydut!
Avantürist! — dep qıçırdı Hristofor,— Munafıq!

Olarnıñ ellerindeki kirkalarını çekip alğance esimiz ketti.
Alğan soñ bile, hayli vaqıt, cülbarslar kibi, bir-birlerine tiklenip turdılar.

— Toqta sen...— dedi Arhipka,— men Muşuqqa episini aytırım...

"Muşuq..? — meni birden kederli isler bastı,— Arhipkanıñ imayecisi.
"Havflı tip".

...Quşlıq maalinde işni bitirdik.
Arqağa çekilip qoyılğan ekskavator endi bütün küçünen çalışmaqta, sanki bir şeyge oğramağan kibi edi.

Kündüz bu yerlerde cillıca ola turgan, şimdi bu sezilmey.
Qaltıray berem... yalıñız suvuqtan degil, asabiy iş ve yorğunlıqtan da.
Başıı aşağı egilgen, bir özüm evge keleyatam.
Ögümde apansızdan rezina çızmalar peyda oldılar.
Başımnı köterdim — Curayev.
Yanaşasında İrada.

— Saña ne oldı, Bekirov? — dedi İrada.
Curayev İradağa yalq etip baqtı, İrada külümsiredi.

Menim külmege mecalım yoq edi.
İndemedim.

— Kiriñiz,— dedi Curayev, közlerinen "Mavı qayanıñ" qapusını kösterip,— qızınırsıñız.

Men añladım.
Olar keleyatqanımnı pencereden körip, tışarı çıqqanlar.
Meni beklep turalar.

Kirdim.
Küçük çöyün peçka kene qıp-qırmızı. 
...Lâkin hatirime başqa vaqia keldi.
Keçken afta bizim raykom instruktorınıñ mehanika zavodı partiya teşkilâtı sekretarınen subetini eşittim.

İnstruktor sekretardan soray: partiya teşkilâtıñızda açıq yürek ile qonuşılğan qaç musaabe keçirildi, dey.
Men instruktornıñ açıq yüreknen keçirilgen musaabeler hususında malümat toplayatqanını sezgen soñ, laqırdığa qarıştım.
Musaabe açıq yürekten olıp çıqması içün evelâ özüñe açıq yürekli, sade olmaq, ögüñdeki adamlarnı seniñnen qonuşmağa aves ettirmek kerek, dedim.
İlki körüşüvimizde Curayevniñ menimnen qonuşuvı pek resmiy olıp çıqtı.

O öz hızmetindeki küçlükler hususında menimnen fikirleşti.
Aqiqatta, partorgnıñ işinde küçlükler çoq edi.
Curayev — smena injeneri.
Onıñ uçastkasında çoq adam çalışa.
Ondan ğayrı, partiya işlerinen de meşğul olmaq kerek.
Kommunistler azca.
Söz kelimi, İradanıñ smenasında eki kommunist bar: Toqtabayev ve Almazov.
Kerçek, komsomollar az degil.
Olarnıñ komiteti başında Şadmanova özü tura.

— Men komsomol sekretarı degilim.
Muavinim,— dedi İrada.
— Arada farq bar.

— Al azırda sekretar sensiñ,— Curayev itiraz etti,— burğuçlay berme!
Özüñ merkezkomnıñ azasısıñ.

İrada qaşlarını tüyümçikledi, indemedi.
Curayev devam etti.
O kimseni ayartayatqanı yoq, aq-iqatta olğan şeyler hususında samimiy laqırdı ete.
Yalıñız Baş Dugümniñ özünde, memleketniñ türlü köşelerinden kelgen üç biñ adam işley.
Aylanma kanal... onı baarge qadar bitirmek kerek...

— Çeşit adamlar.
Söz sırası, Arhipka... 
Curayev şay degen soñ, sustı.
Niçün?
Bilmeyim.
Belki meni laqırdı ettirmek içündir?!

— Arhipka olmasa, yataqhanemizni — men "baraq" sözüni aselet qullanmadım — nümüneviy yapmaq mümkün edi.

— Arhipka olsa ne? — İrada taaciplendi,— bu yahşı fikir.
Meseleni komitette muzakere etmek kerek.

— Ya Arhipka?— dep soradı Curayev tüşünceli alda, soñ ilâve etti: — onı işten boşamaq mümkün, lâkin...
Muşuq bizde çalışmay...
Onı nasıl boşaycaqsıñ?
Çalışmay, amma Arhipkağa ve qadınlar barağındaki qızlarğa tesiri büyük.
Episini birden işten boşamaq mümkün degil.
Muşuqnı... o, giyenanı havfsız bir müitke qoymaq, onıñ içün ise Arhipkanı havfsız kişi yapmaq kerek,— Curayev sustı, tişlerinen ast dudağını tişlep aldı,— yoq... menim saña söylemek istegen şeylerim bu degil.

Peçka yanında pek qızışıp kettim.
Üstümdeki fufaykanı çıqarıp, yanaşamda skemle üstüne qoydım.

— Bir mesele bar...— dedi Curayev,— Sizniñ baraknı nümüneviy barak dep ilân etmege daa erte ondan evel, Arhipkağa, öz qılıqlarını unutmaq, sada, insan olmaq içün yardım etmelimiz.

— İnsan?
İnsan olmaq içün dediñizmi?
Pek küç mesele...— dedim men,— elbet de... er kesteki eki el, eki ayaq onda da bar.
Amma... bilmeyim, tırışıp baqmaq kerek.

— Tırışıp baqıñız! — dedi Curayev.
— Söz kelimi, bugün ekskavatorda olğan qazanı Toqtabayevke o kelip bildirdi...
Bu da bir iş alâmeti.
Öyle degilmi?

— Ne vaqıt... bildirdi?

— Toqtabayev özü ayttı.

— Meraqlı şey...— men ayrette qaldım, — "Mavı qayağa" çapıp ketken Hristofor olıp da, Toqtabayevke haber etken Arhipka olsun!?
Bunda bir hata bar!
Belki qorqqanından, mında qaçıp kelgendir!?

— Belki öyledir,— Curayev menim ile razı oldı,— Toqtabayevke barıp, qazanı bildirgen... demek, özüniñ alçaqlığını añlağan.
Onıñ içün men buña... bir iş dep baqtım.
Qısqası, bu hususta özüñizde, barakta, laqırdı etiñiz.
Yarın aqşam neticesini maña bildirirsiñiz!

— Laqırdı etip baqarım! — dedim men.

— Başqa iş yoq.
Men kettim, — Curayevniñ, niçündir, birden ketecegi keldi.
Em, aqiqaten, ellerimizni qattı sıqaraq, çıqtı.

Biz skemle üstünde qaldıq.
Bu sukünette, nasıldır, bir oñaytsızlıq sezildi.
Amma oñaytsız vaziyetten qurtulmağa da sebep tapıla.
Toqtabayev kirip keldi.
İradanı körgen soñ tutarlandı.
İçeri soqulğan suvuq yel pol üstünde yuqlağan Karnakeryannı uyanttı.
Men şu vaqıtqa qadar onı eslemey oturğanım.
Qapu tekrar açıldı.
Bosağa üstünde demiröl hadimi peyda oldı.
Bu qulübege kim kirse — bizni körip, gizliden külümsirey berdi...
Yüzlerine baqqanda: başqa vaqıt, başqa yer tapalmadılarmı aceba dep tüşüngenge beñzediler.
İradağa da böyle keldi, ğaliba, turdı, başına yavluğını yapıp, tışarı çıqtı.
Men onıñ peşinden kettim.
Baraklarğa yaqınlağanda İrada toqtaldı.

— Şporlarnı alâ çıqarmadıñızmı? — dep soradı menden, özü külümsiredi.
Külümsiregende çeresi qıp-qırmızı oldı.

— Yoq! — dedim men.

— Niçün?

— Bu, adiy şporlar degil.
Komandir şporları...

— Komandir şporları?
Siz komandir ediñizmi?

— Ebet... vzvod komandiri edim.
Lâkin menim ordudaki hızmetim tez bitti.

— Sebebi?

— Yaralandım.
Meni arbiy hızmetke kelişmey, dep demobilize ettiler.

— Şimdi nasıl?
Yarañız tüzeldimi? — dep soradı İrada.

— Kimerde qızara, solqıldap ala.

— Demek, daa tüzelmedi, öylemi?

İradanıñ kederli ve dülber közlerine baqtım: "Bu qız menden nasıl yara hususında soray, aceba?" — dep tüşündim, soñra dedim:

— Bayağı tüzelgen edi.
Kene tazerdi.

— Öyle olsa tedaviy etmek kerek.

— Tedaviy etmek... lâkin nasıl?

İrada cevap bermedi.
Biz injenerler maalesine yetkence indemey keldik.
İrada evge ketti.
Men barakqa.
