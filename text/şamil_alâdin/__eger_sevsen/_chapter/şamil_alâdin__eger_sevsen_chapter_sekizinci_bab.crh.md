## Sekizinci bab — Eki bayan, bir gitara... ve bir de Rahil

Nizam?
Ne demek olsun!
Odamız içinde er kün nevbetçi ola.
O gece hızmetteki adamlar içün, aşhaneden yemek ketirip qoya, çay qaynata, odun kese, ocaqnı yaqa ve polnı sipire.
Kerçek, polımız temiz olması içün onı sipirmek degil, demir qırğıçnen qırıp, sıcaq suvnen yuvmaq kerek, lâkin... bizde pol ayda eki kere yuvula, yuvulğan soñ bir qaç saat temiz ola, kişiler smenadan qaytıp kelgen soñ kene evelki renkni ala.

Biz buña alıştıq.
Tumboçkalarımız qapatılmay, içlerindeki şeylerimiz coyılmaylar... bunıñ özü kâfi.
Yataqhanemizde, yazılmağan-çızılmağan kodeks yaşay.
Kerçek, onda maddelerniñ mıqdarı soñ derece az.
Söz kelimi, adamnı kötekleşkeni içün qabaatlav hususında madde yoq.

Curayevnen olğan laqırdımızdan qaç kün keçken soñ, men kötekni mahküm etici proyektini "umumhalq" muakemesine çıqardım.
Krovatlar üstüne bağdaş qurıp oturğan evimizniñ ealisi menim lektsiyamnı sabırnen diñledi, lâkin ağızlarını açıp, bir şey aytmadılar.
Men, dülgerler baragında olıp keçken kötek — ayıp şey ekenini ve bunıñ artıq Curayevge ve Krasnânskayağa yetişkenini söyledim.
Bu — soñ derece ayıp şey, çünki epimizge aydutlar dep baqacaqlar, dedim.

Men, elbette, dülber nutq söylemege bilmeyim, "mına", "añlaşılamı", "demek" sözlerini tekrarlay berip, eki-üç cümle quraştırıp ayttım, soñ koykamnıñ üstüne otura qoydım.

— Toplaşuvnı yañlış alıp barasıñ,— dedi maña Nikolay.
— Madamki sen komsomolsıñ, bizni, bitaraflarnı, terbiyelemege borclısıñ.
Toplaşuvda reys ve sekretar olmaq şart.
Reis mecliske reberlik yapsın, sekretar protokol yazsın.
Bu seniñki ne?
Oturırmız, laqırdı etermiz, darqar ketermiz.
İç izi qalmaz.
Ne deysiñ buña?

— Bir şey de, — dedim men.
— Doğru fikir!

— Öyle olsa, meclisni qapalı ilân etem, — dedi Nikolay.

Nikolay dülgerler baragındaki kötek hususında laqırdını tazertmege istemegeni sezildi.
Çünki bundan soñ Arhipka daa alcırayğan kibi olsa, çaresini körmekni öz boynuna aldı.
Muşuq olmağan olsa, Arhipkanen çatışuvı ne ile biter edi, bilmeyim.

Deycegim, er kes öz işine tutundı.
Bu arada Arhipkanıñ nutq söyleycegi keldi.

— Kötekleşüvni niçün bıraqmaq kerek? — dep soradı o,— bir adam diger adamnıñ taqletini azaçıq siypap alğanınıñ ne zararı bar?
Bunı da yapmasaq, cak sıqısından ölüp ketermiz.
Mında körgenimiz ne?
Tek aşhane.
Anda ne bar?
Bifşteks yoq.
De-valây yoq.
Antrekot yoq.
Añladıñmı?
Yalıñız ekşi qapısta...
Magazin qayda?
Raqı qayda?
Bir şey yoq...
Ne?
Yoqsa bu Çatqal eteginde bir monastırmi?

— Maña baq, Arhipka! — dedi Kandıba.
— Bizge seniñ sentimental fikirleriñ... felsefeñ kerekmey.

Arhipka bu sözlerniñ ne demek ekenini añladı.
Sustı.

Biz epimiz aşhanede aşaymız.
Sabira-hala bizni yahşı baqamı, yaman baqamı, bilmeyim, lâkin daima toqmız.
Etrafımızdaki qışlaqlarnıñ çölleri tap-taqır, zanlarda boğday, arpa saçılmağan, dehqanlarnıñ qursaqları tolu degil.
Dehqannen laqırdı etip baq: "Sizde, Çar-Çaqta, aşhanede künde üç kere aş berile, siz cennette yaşaysıñız",— dey.
Dehqanğa doğmuş qışlağını terk etmek qıyın, lâkin dehqan onı bıraqıp, bizge kele, yer qazıcılar brigadasına işke kire.
Çünki mında, aşhanede, kündüz üç kere yemek ola.

Diger adiselerni de kördik.
Curayev altı kolhozda balalar içün bedava sıcaq aş teşkil etti.
Bu hususta çoq laqırdı oldı.
Qurucılıqnıñ özünde aşhane zar-zorğa çalışqanda, işçilerniñ erzağından qıtıp, kolhoz balalarına yemek berileyatqanı işitilgende, kimseniñ çırayı külmedi.
Amma Curayev umumiy mecliste bu fevqulade meseleni kişilerge öyle tez ve usta añlattı ki, erzağımız esabından balalarğa aş berilüvine er kes razı oldı.

Gidromonitorlardan biri: aşnen yalıñız kolhozcılarnıñ balaları temin etilsin, şahsiy mülkiyet saipleriniñ balalarına berilmesin, dep baqtı, partorg onıñ teklifini deral tüzetti: "Bala-bala demektir.
Episini temin eteyik!" dedi.
Ertesi künü altı kolhoznıñ balaları sıcaq aş yediler.

Bunıñ içün, Arhipkanıñ nutqı kiyik davuş olıp işitildi.

— Men öz fikirimni ayttım,— dedi Arhipka,— keyfiñizge uymasa, qabul etmeñiz, lâkin sözüni keri aldı bellemeñiz!

Arhipka qısmen aqlı edi.
Zevq, eglence ceetinden bizde, kerçekten de, maqtanmağa şey yoq edi.
Barakta kimerde gitara, yahud garmon davuşları işitile, amma çoqqa barmay, tınalar.
İşçiler ya işke çıqıp kete, ya da hızmetten yorulıp kele, alel-acele aşap, yuqlamağa yataqoyalar.
İstraat künleri gidromonitorlar ve ekskavatorcılar paromğa minip, sağ yalığa kete, anda magazinden apaylarına o-bu satın alalar.
Maşinistler aqşam sarğuş qaytıp keleler.

Klub qurulayata.
Ne vaqıt bitecek?
Kimse bilmey, çünki klub plan mücibi, devlet parasınen degil, komsomollarnıñ öz küçlerinen... bedava qurula.
Torizo onıñ divarlarını qalamaq içün bir bataq teneke... şifer bermedi.
Klub binası umumiy inşaatnıñ iqtisadı esabına qurulmaqta.
Bir kün yarım tonna ganç, yahud tsement tapıla qoysa, Hristofor, Nikolay, Raşid, men  boş vaqıtımızda yuvurıp barıp, rastvor yasay, binanıñ bir köşesini, qalap ve sılap kelemiz.
Soñ biraz ağaç tapılğance beklemek kerek ola.

Arhipka turmuş problemaları hususında çoq davalaşıp oturdı.
Onı diñlep yoruldım.
Soñ qulağıma Basitniñ hurultısı keldi.
Raşid tumboçka ögünde nasıldır bir mektüp yazmaqta, özü içün degil, çünki tosat-tosat başını sol tarafqa çevirip, Karimden bir şeyler soray, soñra közlerini tavanğa tiklep, gizliden pıçırday, yeñi kelimeler tertip eterek, qalemini yavaştan merekepke batırıp, başını tekrar kâğıt üzerine egilte.

Nikolay Kandıba koyka üstüne oturğan, Hristoforğa köz ete bermekte.
Hristofor ise tumboçkasınıñ içini qarıştırayata.
Nikolay bekley-bekley bezdi, divarda asılı gitarasını aldı, çala başladı.
Biz onıñ daima çala ve yırlay bergen andaluziya türküsini çoqtan ögrendik.
Kimerde Nikolay ispanol türkülerinden beze, yunan yahud portegiz tavernaları aqqında ikâye ete.

— Singapurda bulundıñmı? — dep soray menden,— anda bütün cadde ötellerden ve restoranlardan ibaret.
Kerçek aytam — yalıñız ötel ve restoranlardan.
Muzıka ve oyun gece-kündüz tınmay.
Yemekler... o! Tekaran daa yürseñ — maallelerde adamlarnıñ soqaqlarda ayaq astında yatqalağanlarını ve açıq avada aç-çıplaq ömür keçirgenlerini köresiñ.
Skelede adamlar yanımızdan keçkende "bolşevik", "Lenin", "koroşo" dep pısıldaylar.
Olar bileler... episini bileler. — Nikolaynıñ parmaqları gitara telleri üzerinde oynağanları alda, sözüni devam etti: — Daa ne?
İspaniyamı?
Barselona, şübesiz dülber şeer.
Yalığa ayaq bastım deysiñ, seni acaip ispan qızları sarıp alalar: "yur, yur, keteyik!" — deyler. — "Yoq, qızlar, menim şeerde acele işim bar" — deyim. — "İşiñ barmı?
Öyle olsa, ket! — deyler.
Nasıl isteseñ, öyle yap: istessñ ket, istemeseñ — ketme.
İstesen tavernağa barayıq!" Olar gece-kündüz matroslarnen kezeler…
Yap-yaş qızlar.
Ya türkü aytıp başlasalar?
E-e!
Olarnıñ türküleri asretli, kederli aenknen başlay, soñundan araretlenip ve şeñlenip keteler.

Nikolay sabır etalmadı.
Kene türkü söyledi.
Yüksek duyğunen söyledi.
O ispan sözleriniñ soñlarını sozıp yırlamağa seve.
Lâkin tek bir yır... söyledi.
Hristofornıñ sandıq içinden kitap çıqarayatqanını körgen soñ, muzıkal moment bitti.

Hristofor arqasını yantaytıp, kitapnı közlerinden uzaqta tutıp — çünki yarıq ğayet zayıf edi — oquy başladı.
Nikolay sustı — diñledi.
Hristofor dudaqlarını bürüştire, közüni qısıp ala...
Nikolay baqıp otura.
Soñki dört yıl içinde Hristofor pek deñişken... şimdi esledim.
O ateşli areketler, şeñ külküler qayda?
Keñ omuzları aşağı sarqqan, tik ve tüzgün müçesi çöke başlağan.

Raşid mektübini bitirgen soñ, menim yanıma kelip oturdı.

— Bir adam kötekleşse... menimce, başına sopanen urmaq kerek,— dedi o,— hususan, mına bunıñ,— közleriniñ areketinen Arhipkanı kösterip,— pa-at etip.

Arhipka pencereden tışarı baqıp, indemey, ruzgârnıñ iñiltisini diñlemekte.
Belki Rahil kelir, belki de bu yerden keçip keter, dep beklemekte.

— İra... sen, ne?
Kiyevsiñmi?
Aqılım yetişmey,— dedi Raşid,— onıñ kişisi bar.
Men bilem.
Tursunov...
Vahid Tursunov.
Elektrik bölüginiñ başlığı.
Şimdi komandirovkada.
İranı seve.
Tursunov Taşkentten İradağa bağşışlar ketire.
Maña Sabira hala ayttı.
İra ayneci qız.
Bağşışlarnı qabul etmegen.
Şimdi Tursunovqa er kün mektüp ve telegramma yollay.

— Mümkün degil.
Yalan aytasıñ! — Kandıba iddetlenip ayqırdı.
Hristofor ise açuvlanıp, kitapnı krovat üstüne attı.
Er vaqıt öyle ola.
Kandıba kitaptaki şeyge inanmasa, basa qavğa ete.— Asâ niçün qalmadı?
Niçün çıqıp ketti?

— Men saña o yerini oquğan edim...
Ağası alıp ketken.
Hristofor oña sabırlı-sabırlı añlattı.
Nikolay qızıştı.

Dava Turgenevniñ "Asâ"sı üstünde edi.

— O ne?
Esire edimi? — Kandıba, az qaldı, Hristofornıñ ğırtlağına yapışayazdı. — Deli qız...
Böyle hucur sevgi olsunmı?
Adresini bilmegeni ne?
Men qıznıñ yerinde olsam...— O peçkanıñ yanına keldi, odunlarnı qarıştırıp baqtı, sılaq ekenligini körgen soñ, açuvlandı...
Qaqırıp polğa tükürdi, soñ ketip koykası üstüne yıqıldı.

Peçkanıñ qapağı açıq qalğan soñ, dam üstünde uvulday bergen yel trubağa kirdi, baraknıñ içi tütünge toldı.

Arhipka, dünyada ne qadar pesnut söz olsa, episini cıyıştırıp, bizni sögerek, peçkanıñ ögüne yuvurıp bardı, saksaul parçasınen türtip qapaqnı yaptı, soñ ayağınen tepip qapunı artınace açtı.
Kandıba, Karim ve Raşid oña şübeli-şübeli baqtılar: — Delirdimi, ne? — dep tüşündiler olar, soñ mesele añlaşıldı.
Hristofor asıl da sesini çıqarmadı.
Gece işten qaçıp ketkeninden berli Arhipkanen laqırdı etmey edi.
Bassaraba da indemedi.
Asıl da siyrek laqırdı ete.

— Saña yeñi haber aytayımmı, Raşid? — dedi Arhipka, oturğan yerinde,— maña maşinistler mektebine yazılmaqnı teklif eteler,— soñra Nikolayğa çevirildi,— ne deysiñ, Kolâ?

— Saña mektepniñ ne kerekligi bar? — dedi Kandıba,— şay da ülemasıñ!

— Men şpal taşımaqtan bezdim,— dedi Arhipka. — Şaadetname olmasa, rıçag başına qoymaylar.

Raşid gizliden Arhipkanıñ artına keçti.

— Arhipka niçün mektepke kirmek istey?
Bilesiñizmi? — dep soradı,— men bilem.
Naçalnik olıp, yuqarı maallege köçmek... sığır almaq, Rahilge evlenip, tınç yaşamaq istey...
Öylemi, Arhipka?

Arhipka ırcaydı.

— Kimge evlenmek?

Açıq turğan qapu bosağası üstünde Rahil peyda oldı.

— Mına, buña! — Raşid başını qapu betke qaqıttı.
Epimiz şaqıldap küldik: "Börüni añsañ — tayağıñnı azır tut!"

Rahil külküge qulaq asmadı.

— Pek sıcaqlandıñızmı, ne? — dep soradı o.
İçeri kirip, qapunı qapattı.

— Arhipkanıñ bürtükli betini körmeseñ, eki daqiqa oturalmaysıñ, — dedi Kandıba.— Bezmediñmi ondan?

— Arhipkadan bezmek olurmı? — Rahil yasama ğurur ile onıñ krovatına doğruldı.

— Kilsege bardıñızmı? — dep soradı Kandıba.

Rahil cevap bermedi.
Egilip, Arhipkanıñ qulağına bir şeyler pısırdadı.
Soñ başını töpege tikledi.

— Kilsege? — taaciplenip soradı. — Niçün?

Qız, koftasınıñ tışqa asılıp qalğan ucunı yubkasınıñ içine tıqtı, kölmeginiñ astında coyılıp ketken küçük köküslerine kederli baqtı elini pervasız alda sallap, krovat üstüne oturdı.

— Aqayğa çıqa bermekten yoruldım,— dedi o. — Bekârlıq yahşı.
Elbette, Arhipka razı olsa, bir kere daa evlenip baqmaq mümkün.

Men onı acıdım, çünki soñki sözleri — yürekteki ağrınen çıqqan sözler edi.

Arhipka elini onıñ omuzı üzerine qoydı.
Rahil sekirip ayaqqa turdı.

— Bu baraknıñ içinde ekşip-pükşüp oturğanıñız ne?— dedi o,— aşhanede eki bayan, bir gitara... ur patlasın, çalalar.
Barıp, bir-birimnzniñ boyunlarımızğa asılsaq, beton polnı biraz taptasaq, ne ola?

Qız çıqtı.
Onıñ artından Arhipka yuvurıp ketti.

— E!
Ya men? — Nikolay gitarasını qaqıp aldı. — Ekşip-pükşüpmi?
Yo-o-q!
Men de kettim.
