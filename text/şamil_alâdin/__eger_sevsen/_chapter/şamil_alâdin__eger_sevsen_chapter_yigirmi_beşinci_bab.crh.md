## Yigirmi beşinci bab — Musairhanede

Oquğan kitaplarımnıñ qaramanlarını hatirime ketirem.
Olar menim ayatımda teren izler qaldırdılar.
İslaat yılları Rusiyesiniñ ömürini tasavur etmek kerek olsa, Konstantin Levinni eske tüşürmek mümkün.
Birinci cian muarebesi Grigoriy Melehov simasında temsil etilgen.
Vatandaş cenki seneleri Pavel Korçagin, sovet ükümetiniñ tamır atqan deviri Semön Davıdov vastası ile kösterilgen.
Bu adamlarnıñ yüzlerinde devirler aks olunğanlar.

Vahid Tursunovnıñ ayatını da Şarq adamınıñ, Asiya adamınıñ, ösümini aks etici devir isap etmek mümkün.
Men eminim ki, Tursunov bu satırlarnı oqusa: "Siz, qıymetli Cevdet, biraz alıp qaçqansıñız...— der.
— Men devir olğanım ne?
Olsam bile, maña beñzegenler azmı?"

Onıñ çalarıp başlağan gür saçlarını ve külüp turğan tınç çeresini hatırlayım.
Hızmetteki cıynaqsız, büyük kabineti pencere yanındaki tahta, bütün bir divarnı qaplağan memleket haritası... onıñ üstünde al-azırki vaziyetni ve kelecekni körsetici bayraçıqlar.
Köşede avtomatik telefon stantsiyası — kiçkene rıçagnı bursañ, Orta Asiyada istegen elektrostantsiyañnen, istegen energetik qurucılığıñnen laqırdı etmek mümkün.

Tursunov çoq deñişmegen.
Evelkisi kibi işkir ve nezaketli.
Kimerde onıñnen körüşemiz.
De onıñ idaresinde, de bizde — fenler Akademiyasında.
Ekimiz de energetikmiz.
Üç yıl evelsi, 1957 senesi, biz ekimiz, sovet vekâleti azalar sıfatında Belgraddaki beynelhalq energetikler kongressinde iştirak ettik.
Men ve Tursunov musafirhanede bir nomerde yaşadıq.
Amma biz bir-birimizni çoq köralmay edik.
Tursunov saba erte turıp kete, aqşam qaytıp kele.
Şeerni dolana, zavodlarnı ziyaret ete, aqşamları ise stol başında saatlernen oturıp, küçük qoyun defterine çirkin arflernen bir şeyler yaza.

Kongress, zayıf inkişaf etken memleketlerge yardım kibi, müim meseleni çezmek içün çağırıldı.
O açılmazdan bir qaç kün evel maruzalarnen tanış oldıq.
Birinci plenar mecliste muzakereler başlaycaq edi.
Kongress açılacaq künü saba Tursunov maña:

— Ciddiy küreş olacaqqa beñzey...— dedi.

Men onıñ ne aytmaq istegenini añladım.

Munaqaşada men de bulundım.
Zayıf inkişaf etken memleketlerdeki özen suvlarınıñ energetika işlerine hızmet ettirilmesini teklif ettim.
Bunıñ Asiya ve Afrika memleketlerinde ömürge keçirilmesi mümkün tanıldı.

Menim nutqımdan soñ Avropadaki büyük firma prezidentlerinden biri yerinden turdı ve maña sual bermek içün ruhset istedi.
Suali zevqlı edi:

"Biz, sovet energetikleri, neft vastasınen çalışıcı araret elektrostantsiyaları qurulışına qarşı degilmizmi?
Eger qarşı olsaq, bu hususta natıq niçün bir şey söylemedi?"

Sualge cevap berdim...
"statistik malümatlarğa köre, müstemleke memleketlerde, bilhassa neft çıqarılğan memleketlerde, elektrikleştirüvniñ seviyesi ğayet alçaq.
Bu niçün?
Neft çoq çıqarılğan yerde energiya az olmaq kerekmi?"

Prezident, taşçıqnıñ öz bostanına atılğanını añladı.
Müstemlekeciler az berip, çoq almağa seveler.

Zalda elçırpmaları işitildi.

— Sen onıñ çırayını körgen olsañ...— dedi Tursunov, aqşam evge kelgen soñ.
— Çiy canerik çaynayyatqan kibi edi.
Prezident niçün cümert olıp ketti?
Niçün birden Asiya ve Afrikanıñ elektrikleştirilüvi içün raatsızlandı?
Öz nefti içün qasevetlengeni içün degilmi?
"Mına sizge eki dane araret stantsiyası!
Qazanlarnı menim neftimnen qızdırıñız.
Men — merametli emcem... tek maña toqunmañız!" — Tursunov odanıñ içinde keniş adımlarnen yürmekte ve qıçırıp-qıçırıp böyle muzakere etmekte edi.

— Prezident bizim fikirimizge de razı olur.
Ebet, ebet, körersiñ! — Tursunov bala kibi, şaqıldap küldi.
— Bir vaqıtlarda ressamlar olarnı başlarında tsilindrleri, şişman kişiler etip körsete ediler.
Şimdi başqa... şimdi olar: "Biz ruslarnıñ tarafdarlarımız" — deyler.
— Ruslar acaip yigitler..." Bu efendiler, biz birevge tehnikiy ve iqtisadiy yardım köstergen vaqıtımızda niyetimiz fenalıq degilligini bileler.
Özleriniñ qurnaz yardımlarını da bizim şiar astında tadbiq etmek isteyler.
İş bundan ibaret.

Tursunov laqırdı etkende, özüni unuta, meseleni büyük terenliginen muzakere etmege seve edi.

Biz daima iş hususında laqırdı ettik.
O İradanı iç bir defa soramadı.
Belki onı, Çar-Çaqtan ketkeninden beri iç körmegendir.
İtimal, syezdlerde, sessiyalarda körüşip alğandırlar.

Lâkin bir defa bir adise olıp keçti.
Bu adise Tursunovnıñ bu ceetten de nasıl adam ekenini körsetti.
Respublika gazetalarnıñ birinde İradanıñ sureti ve Aliy Sovet sessiyasında söylegen nutqı derc etilgen edi.
Gazetanı Tursunovnıñ stolı üstünde kördim.
İradanıñ sureti gazetanıñ içine qoyılğan ayrı saifesinde basılğan ve bu saife gazetalarnıñ eñ üstünde bulunmaqta edi.
Tursunov menim oña köz etip alğanımnı esledi, maña sezdirmey, gazetanı alıp, stolnıñ orta çekmecesine tıqtı: bu — menim şahsiy işim... degen manada.
Bir qaç daqiqa indemey turdıq.
Bu vaqıt içinde biz sanki çoq şeyler hususında: İrada aqqında, sevginiñ qıyınlıqları, qartlıq çağında bile unutılmağan yaşlıq duyğuları hususında laf etip aldıq.
Soñ men ondan bir şeyler soradım.
O cevap berdi, amma çar-çabik lafnı deñiştirdi, başqa şey hususında söz açtı.
Ekimiz de, bu olıp keçken şey hususında daa çoq vaqıtlar tüşünip yurdik.

Biz siyrek körüşe edik, lâkin er alde körüşe edik...
Ayat kimerde bizni bir-birimiznen toquştırmağa unutmay edi.
Bir defa "Moskva" musafirhanesinde, kene nomerde rastkeliştik.
Aqşam Tursunov stol başında pek çoq oturdı, özüniñ nutqına azırlandı.
Kremlde energetiklerniñ umum ittifaq muşaveresi keçmekte edi.

— Bir qaç sene içinde yapılğan işni beş daqiqada aytıp añlatmaq kerek, haberiñ barmı? — dedi Tursunov,— eki daqiqa içinde, kelecekteki büyük işler aqqında söylemege borclısıñ.
Er sözni isapqa almağa mecbursıñ.

Men Tursunovnıñ nutqını büyük sabırsızlıqnen bekledim.
O aqşam meclisiniñ soñunda sözge çıqtı.
Zalda oturğanlarnıñ episi yorğun edi.
Tursunovğa söz berilgende, oña kimse qulaq asmadı.
Minberde nevbetiy natıq peyda oldı, başqa şey degil, dep baqtılar.
Büyük Kreml zalındaki bu minber epimizge tanış.

Tursunov laqırdı etip başlağan edi, kişiler eleslendi, közlerini minberge tiklediler.

Tursunovnıñ nutqı meraqlı tizilgen edi: bütün raqamlarda ve yekünlerde yerli şarait isapqa alınğan.
O yüksek Tân-Şañ etegindeki Çar-Çaq özeni ve onıñ boyundaki tar boğazlar hususında ayttı.
Bu özen boyunda endi on altı gidroelektrostantsiya qurulğan.
Dört stantsiya daa qurulacaq.
Tek Çar-Çaqtamı?
Vahş boyundaki Nurekte büyük gidroelektrostantsiya qurmaq mümkün.
Kuybışev stantsiyasından da küçlü...
Bunda suv eki yüz metr yükseklikke köterilecek ve plotina seksen qatlı ev yüksekliginde olacaq.
Yüksek qayalar arasında granitli yalılar patlatılacaq, ucuz elektrik küçü elde etilecek: bir kilovatt elektrik küçü içün bir kapikniñ beşte bir qısımı sarf etilecek.
Stantsiyalarnı progressiv usullar ve yeñi tehnika vastasınen tez ve ucuz qurmaq kerek.
Kömür, gaz ve atom energiyasınen çalışıcı araret stantsiyaları quruv demek — yeñi topraqlarnı, çöllerni ve sahralarnı elektrik ve suvnen temin etüv demek, yeñi şeerler, yeñi sovhozlar meydanğa ketirüv demek.
Orta Asiya ve Qazahstanda energetik alqasını birleştirüv demek.

Tursunov öz nutqınen bütün auditoriyanı elge aldı.
Prezidiumda oturğan Ministrler Soveti Reisi, közlerinen Tursunovğa işaret etip, bir şeyler qayd etip aldı, başını aşağı egiltip, omuzınen mikrofon trubkasını çetke çekti: onıñ aytqanını yalıñız Tursunov ve prezidium işitti.

Men Tursunovnıñ söylegen fikirlerini bir tüşünip baqmaq istedim.
Belki, iş elektrostantsiyalarnıñ qayda, ne vaqıt ve nasıl qudrette qurulacağında degil de, Tursunovnıñ nutqında tasvir etilgen işler — memleketimizdeki devlet qurumı hassiyetleriniñ üstünligindedir, degen neticege keldim.

Men onıñ nutqında soñ asıl olğan umumiy teessuratnı özüne söylegende:

— Kerçek aytasıñmı? — dedi maña, taaciplenip.
Çırayı ciddiy ve tüşünceli körüniş aldı. — Ayta berdim, begendilermi-begenmedilermi?
Bilmeyim. — O devlet plan idaresi hadimlerinen energetika problemaları aqqında laqırdı etmek endi qolay olur dep tüşündi, ğaliba.

Tursunovnıñ bütün tüşüncesi yarınki kün aqqında, yarın olacaq işlerniñ yeñi proyektlerini qorçalav aqqında, yeñi qurucılıqlar aqqında edi.

Biz yeñi istisal komandirleri terbiyelep çıqardıq, deymiz.
Doğru, terbiyelep çıqardıq.
Böyleleri bizde, kerçekten de, çoq.
Olarnı Turkstanda sanayınıñ inkişaf deviri doğurdı.

Tursunov özü aqqında söylep olamay, külümsirey bere.
"Evellerde adamlar zevqlı ola ediler..." dey, laqırdı şunıñnen bitip kete.

O babasınen qışlaqtan ilkide Taşkentke kelgende ondört yaşında eken.
Taşkent endi qızıl gvardiyalı, işçi, proletar şeeri olğan.
Teessurat büyük, lâkin eñ küçlü teessurat doğurğan şey tramvay oldı.
Babası — qışlaq demircisi, oğlu ne sorasa, episine cevap berdi.
Tramvaynıñ qurulışını da añlattı.
Bütün iş direklerde, dedi o.
Direkler çoqlar... onıñ içün tramvay bir direkten diger direkke yüre bere.
Tramvay niçün telge asılı?
Belli mesele.
Elektrik küçü degen şçey bar.
O adamnı öldüre bile... tramvaynı ise çekip alıp kete.
Babası demirci... elektrik küçü ne ekenini bile: "tramvay yolu boyunda turğan direkke parmaqnen toqunsañ — öldürir!
Vahid babasınıñ sözlerine inandı: elektrik direklerine toqunmağa qorqtı.

Amma qalbinde, er alde, şübe qaldı.
Bir defa, Vahid qorqunı yeñip, parmağınen elektrik diregine tiyip baqtı.
Ölmedi.

— Ondan soñ energetik oldım,— dey Tursunov ve samimiy külkünen küle.

Onı evelâ mektepke, soñra rabfakqa yollağanlar.
Onda tehnikağa meyil barmı-yoqmı?
Kimse sorap oturğanı yoq.

Bir defa elektrik stantsiyasında turbina podşipnigi aşalıp, bozılğanı hatirimde.
Qıdırdılar-qıdırdılar, sebebini tapalmadılar.
Qaç kereler açıp, podşipnikni baqtıq, bir türlü defekt yoq.
Tursunov er bir detalni teşkerdi, sürtti, az qaldı, tilinen yalayyazdı: faydası olmadı.
Biz gizliden külüştik.
Amma Tursunov ille sebebini taptı.
Turbinanıñ kevdesi içinde qum bar eken.
Şaşılacaq şey — anda qum qaydan kelgen?
Bundan soñ: suvnı temizlemek içün teren aşlav yasamaq kerek degen injener rezümesi yapıldı.
Bu meselede kene Tursunovnıñ tabiatı köründi.
Bir şeyni aydın-açıq bilmek kerek olsa, Tursunov onı bilmeyince toqtamay.

Tursunov Moskvada institutnı bitirgen soñ Dnepr qurucılığına tüşken.
O, bitken soñ, bir çoq mütehassıslarnen beraber Çar-Çaqqa kelgen.
İlki vaqıtlarda men Tursunovnı yahşı bilalmadım.
Araret elektrik stantsiyasınıñ montaj işleri onıñ ve bizim ayatımızda çoq meselelerni al etip berdi.
Vahid Tursunovnıñ kim ekenini o vaqıtta bildik.

Aylanma kanal işi bitken soñ, araret elektrik stantsiyası qurucılığı müim vazife olıp qaldı.
Kotlovandaki suvnı boşatuv, plotina içün beton yasav, bu işlerni eda etmek içün elektrik küçü kerek.
O bizde yetişmey.
Tek yetişmemezlikmi edi?
Bir kün çölde küçlü yel elektrik diregini urıp yıqtı.
Ekskavatorlarda iş toqtadı.
Tulumbalarnıñ motorları tındı.
Baş Dugümde ayat sustı.
Baraklarnıñ içinde, soqurlar kibi, ellerimizni ögge uzatıp, qorqa-qorqa yurdik.
Yarıq tek eki evde bar edi.
Aşhanede ve "Mavı qaya"da.
Sabira hala ve Toqtabayev kerosin lampaları yaqqanlar.
Bassaraba konserva qutusından, ukrainalılarnıñ kaganets degen çırağını yasadı.
Bu, inqlâbdan evel bizim köylerde ola turğan... qandil dey turğanlar.
Maşina mayında yanğan fitil, tek tütey, yarığı az çıqa edi.

Soñundan haberimiz oldı...
Tursunov öz adamlarını alıp, direk yıqılğan yerge ketken, elektrik bürosı montörları kelip yetkence direkni tikletip, üzülgen tellerni bağlap, çektirip qoyğan.
Baş Dugümde bir gece, bir kün iş toqtap turdı.

Amma daima böyle yaşamaq mümkün degil.
Yüksek voltlı tel yekâne elektrik yolu isap etilse, o başqa mesele.
Şimdi öz çöyün qazanlarımız ve turbogeneratorlarımız bar.
Olarnı çabik-çabik işke qoymaq kerek.

— Tez-tez!— Krasnânskaya er ay desâtniklerni ve "Tursunov gruppası" brigadirlerini toplay, bütün meselelerni ineden yipke qadar muzakere ete.
İnesi-ipi ise pek çoq edi.
Tursunovnıñ ketirgen elektrik stantsiya donatmasınıñ qırq senelik tarihı bar.
Endi bayağı ipranğan.

— Tez-tez!
Binanı qurıp, montajını bitirmek kerek.
Çöyün qazanlar astındaki ocaqlar ve sal-qınlandıruv sisteması tüzetilmekte.
Diger ceetten, çöyün qazanlar öz negizleri üzerine yerleştirilmekte ve üstlerine demir qazanlar tizilmekte.

Tez, tez, tez!
Tursunov özüniñ küçük ustahanesini donata bere.
Amma, asıl da, zavod qurmak kerek.
Bir soy detallerni Taşkentke, başqalarını merkeziy mehanika ustahanelerine alıp ketmek kerek ola.
Nege yapışsañ — küç ve vaqıt talap ete.
Elli adam çalışması kerek yerde yüz kişi türtüne, lâkin bu yüz adam tapılmağan vaqıtta, Petâ emce talağı qatıp, solıqlap, terlep baraklarğa yuvurıp kele, terden bunarlanğan közlügini çıqarıp, yaqından körmez közlerini aqayta:

— Kim bar mında? — dep qıçıra o,— tez, Tursunovğa cöneñiz!

Tursunov endi familiya degil, parol olıp qaldı.

— Tünevin Tursunovda çöyün qazannı yaqtılar,— kişiler böyle etip, bir-birlerine yañı haberler aytalar.

Kimerde:

— Şimdi Tursunovda çöyün qırşav meselesi güzel, lâkin ğıda berici tulumba bir şeyge ilişe bere...— degen davuşlar da işitile.

Niayet, qazanlar ve ocaqlar turğan oda donatılıp bitirildi.
Maşinalar bölüginde buhar turbinası ve generator yerleştirildi.
Taqsimat şçitiniñ montajı bitti.

Stantsiyanıñ işke başlav müddeti yaqınlaştı.
Tezden qazanlar yaqılacaq, öz stantsiyamız küç berecek.
Soñki künlerde çeşit adamlardan Tursunov hususında çeşit laqırdılar işittim.

— Tünevin Tursunovda qazannı yaqmaq istediler,— dedi Hristofor,— lâkin yaqtırmadı!

— Niçün yaqtırmadı? — Raşid taaciplendi.

— İtiyat tulumba yetişmegen,— dep cevap ber-di Hristofor ve devam etti: — hucur adam.
Bütün maşinanı itiyat qısımlarnen temin etmek mümkünmi?

Ondan soñ, men "Mavı qaya"da İradanıñ telâşqa kelgenini kördim.

"Baq sen, olmaycaq bir tulumba sebebinden...
Bizim içün şimdi eñ müim mesele — elektrik küçü".

Er kes taaciplene... nasıl ola da, araret elektrik stantsiyası qurucılığına o qadar quvet sarf etken Tursunov... işni böyle çanalata, stantsiyanıñ işke başlavını toqtatıp tura?!

Baş Dugümde er kes Tursunovnıñ inatlığını ayta.

"İtiyat tulumba yoq eken... ne qadar balaban mesele!"

Çar-Çaqnıñ sağ yalısında araret elektrik stantsiyası qurulıp bitirildi.
Tula divarlı yüksek bina... muvaqqat araret elektrik stantsiyası... onıñ ögünde tikenli tel qorası artında transformatordan çıqqan taqsimat elektrik yollarınıñ montajı kete.
Bir qaç saatten soñ, stantsiyanı işke tüşürmek mümkün.
Ocaqlarnı yaqmaq içün kömür ketirildi.
Belki, er alde, ocaqlarnı yaqmaq mümkündir?
Yoq, Tursunov razı degil.
Niçün?
İşte, niçün.

Balaban çöyünniñ içinde... bu, elbette, bütün manasınen çöyün degil, çöyün adlandırılğan araret bakı...
Deycegim, onıñ içinde suv qaynatıla, bundan asıl olğan buhar yigirmi atmosfera taziyqı altında turbinağa yiberile.
Turbina aylana.
Aylanayatqan turbina generatornı aylandıra.
Neticede, mehanikadan asıl olğan küç elektrik energiyasına çevirile.
Printsip belli.
Amma... buhar çoq sarf oluna.
Onı da yapqan tulumba.
Sınsa, suv çöyünge tüşmey.
Etrafı ateşnen qaplı çöyünniñ divarları tez qıza.
Çöyün patlaya, butün stantsiya donatması harap ola bile.
Söz kelimi, patlav olmadı.
Ep bir stantsiyanıñ işi toqtaycaq, ister-istemez, yeñi tulumba kerek.

Tursunovqa: tulumba bozulğan kibi olsa, ateşni söndürmek mümkün, dediler.
Ateşni söndürmek de qolay şey degil, dedi Tursunov.
Ateşni suvnen söndürmek mümkün degil, çünki araret birden deñişse, qırşavlar qopar, üst qat dağılıp keter.
Tursunov, sözünden qaytmadı: stantsiyanı yeñi tulumba ketirilgen soñ işletirmiz!

Şu künü Tursunov tulumba qıdırıp, Taşkentke ketti.
Gecesi ruzgâr kene elektrik direklerini üytep yıqtı.
Krasnânskaya bu hususta Torizoğa telefon etti.
Torizo: "çare körermiz" dedi.

Sabağa yaqın maalde araret elektrik stantsiyasınıñ nevbetçi mehanigi, beklenilmeden baş energetik bölüginden: "Tok berilsin!" degen emir aldı.

Ocaqlarnı yaqıp başladılar.
Stantsiyada adamlar toplandılar.
Bu aylanma kanal bitirilüvi munasebetinen yapılğan bayramğa beñzedi.
Bir ay içinde stantsiyanıñ montajını bitirmek, qolay şey degil.

Er kes eecanğa keldi. 
— Tursunov yoq, yazıqlar olsun...— dedi Anna Yakovlevna.
Er kes oñaytsızlıq is etti.
Güya Tursunovqa qarşı ediler.
Lâkin oñaytsızlıq çoqqa barmadı.
Köçegarlar bütün küçlerini qoyıp çalıştılar.
Kişiler suvnıñ sıcaqlıq derecesine özleri qani olmaq istediler.
Vaqıt keçti, köçegarlar çalışa berdiler, lâkin buharnıñ taziyqı yavaş köterilmekte edi.
Eki saat keçti.
Adamlar beklep bezdi, yoruldı, aqibeti, dağıla başladılar.
Stantsiyada Krasnânskaya, Curayev, İrada ve diger — bir qaç adam qaldılar.
Biz de qayttıq.

Aşhanede aşap otura edik, çıraqlar yanıp kettiler.

— Ur-ra! — dep ayqırdı Kandıba.

— Ura! — aşhane içindekilerniñ episi aleket qopardılar.

Kişiler mında böyle şamatalap, sevinip Sabira halanı aşıqtırayatqan vaqıtta stantsiyada vaziyet pek kergin olğan.
Bunı maña soñundan İrada ayttı.

Çöyünde suvnıñ seviyesi normadan eksik ekenini ilkide nevbetçi elektrik sezdi.
Tulumbağa baqtı, o işlemekte edi.
Elektrik, suv kelüvi toqtadı belledi.
Bellegen şeyini Krasnânskayağa ayttı.
Er kes sustı, tögerek yeşil camğa köz etip turdı, yeşil cam artında suvnıñ seviyesi areketsiz... qırmızı yolaqtan aşağıda.
Demek, bir de-bir yerde çöyün endi qızayata.
Taacipli şey, tulumba işley, lâkin suvnıñ seviyesi yükselmey.
Buhar, evelkisi kibi, çöyünden çıqıp, büyük küçnen turbinanıñ qaburğalarına uruna.
Mehanizmlerniñ episi normal çalışa.
Tek suvnıñ seviyesi yerinden qıbırdamay.
Vaqıt aqırın ve aynı zamanda pek tez keçmekte.
Çöyünniñ patlamasına, stantsiyanıñ avağa uçmasına az, pek az... olğanı-olacağı yarım saat qaldı.

Kimdir, ocaqlar içinden ateşni çıqarmaqnı teklif etti, kimdir baş idareniñ elektrik bölügine telefon çekip, adam çağırmaqnı rica etti, oña: özüñiz baqıñız, sizge yahşı belli olsa kerek, degen cevap berildi.
Yedi-sekiz daqiqa daa keçti.
Madamki, suvnıñ seviyesi eksilmey, demek, ğıda berici tulumba çalışmay.
Krasnânskayanıñ fikri öyle.

— Belki tulumba suvnı kereginden az beredir? — dep tüşündi Curayev.
O er kesten ziyade çapqalamaqta edi.
Ne yapsın?

— Aysa?
Elbette! — İrada onıñnen razı oldı,— suvnıñ seviyesini kötermek kerek.

On daqiqa daa keçti.
Elektrik bölügine telefon çektiler.
Nasıldır qız: nevbetçi yerinde yoq, lâkin men bilem, elektrik stantsiyasına adam ketti, dedi.

Baş idareden mında maşinanen yarım saatte kelmek mümkün.

— Şadmanova!
Tez, beton zavodına çapıñız! — dedi Krasnânskaya ökeli alda,— Torizonıñ kvartirasına telefon etiñiz, ne oldı-ne qaldı, biliñiz!

Ondan soñ Curayevke bir şeyler attı.
Curaev indemedi.

— İç bir yaqqa çapmam,— dedi İrada,— men mında turacağım.

Bir qaç daqiqa daa keçti.
Köçegarlar, Krasnânskayanıñ emirine binaen, ocaqlarnı yaquvnı toqtattılar.
Nevbetçi elektrik azbarğa çıqtı.
Adamlar indemey, bir-birine baqıştılar.
Bir talaydan soñ, elektrik kene stantsiyanıñ qapusına doğruldı.

— Keleyata...— dep qıçırdı o,— ğaliba "letuçka"! — o biraz indemey turğan soñ ilâve etti: — qaza maşinası!

Beş daqiqa daa keçti.
Kimdir ayağınen qapunı tepti, qapu açıldı.
İçeri Tursunov kirdi.
Zalnı közden keçirgen soñ çöyün qazanlarğa doğru yuvurdı.
Tulumbanıñ ve suvnıñ seviyelerini teşkerdi.

— Ocaqnı ne vaqıt yaqtıñız? — dep soradı.

Köçegar işni añlattı.

Tursunov şçitniñ ögüne kelip, aletlerniñ körsetken raqamlarına hayli vaqıt baqıp turdı, niayet, arqasına çevirilip, hucur davuşnen küldi.
Kişiler onıñ külküsinden bir şey añlamadılar.
Çünki o, külküden ziyade, kederli nidağa beñzep çıqtı.

Tursunov, etrafında ağızlarını açıp, seyir etip turğan kişilerden;

— Soñ, nasıl?— dep soradı. — Çalışacaqmızmı?

Kişiler hah-hah etip küldiler.

— Bu öyle cam ki...— Tursunov mesele içün izzat berdi,— baqıñız, seviye yolaqtan aşağıda.
Öyle de olmaq kerek. — Soñ nevbetçi elektriknen: — Ne?
Ateşni söndürdiñizmi? — dep soradı ve, cevapnı beklemey, turbinanıñ yanına barıp, diñlenip turdı.

Onıñ Krasnânskaya ve Curayevnen laqırdı etmege ve adiseni añlatmağa vaqıtı yoq edi.

Aqşam elektrik yarığı tekrar söndi.
Bir şey daa olsa kerek...
Tañda kene yandı.
Bu — yüksek voltlı elektrik yolundaki felâketniñ aqibeti edi.

Tursunov meselesi büroda körülecek, dediler, lâkin özü Baş Dugümde körünmedi...
Taşkentke ketken.

Eki kün keçken soñ, araret elektrik stantsiyasınıñ resmiy açıluvı oldı.
Torizo maqasnen lentanı kesti.
Keskeni kibi, maşina bölüginiñ qapusı üstünde çıraq yandı.

Merasim çoqqa sürmedi.
Torizonıñ Baş İdarede acele işi bar eken, aşıqtı.
Maşinalarnıñ ritmik işlegenine emin olğan soñ, afu istedi — qayttı.
Onıñ artından başqaları da darqaştılar.

Men taaciplendim.
Nasıl oldı da, Tursunov ocaqlarnı yaqmağa... bu qavflı işke kirişmege cesaret etti?
Curayev menim yüzüme tiklenip baqtı, zeinimde ne barlığını deral bildi.

— Emiyeti yoq,— dedi o, külümsirep,— stantsiya açıldımı?
Açıldı.
Ğalib adamnı makeme etmeyler.

— Niçün? — dedi Tursunov,— qabaatlı olsam, cezam berilsin.
Qarşılığım yoq.
