## Yigirmi altıncı bab — Anna Yakovlevna bizden ketti

Çar-Çaq eski yoldan çıqtı, yeñi yolğa kirdi.
Amma müim bir qısmı eski yolnen ceryan etti, kotlovan qazılacaq yerde, suv içinde adalar şekilinde ufaq-tüfek bayırçıqlar asıl oldılarişni bütün köleminen başlamaq içün suvnı tekmil aylanma kanalğa çevirmek, eski yolnı qurutmaq kerek.

Bunıñ çareleri körüldi.

Sağ yalıdaki beton zavodında yalpaq beton kesekleri yasaldı, yalığa balaban taşlar ve çaqıl ketirildi.
Kestirme yapıldı.
Topraq üstünde iş çabik ketti, amma suvğa tüşken soñ özenni taş ve betonnen boysundırmaq qıyın oldı.

Menjevetskiy ponton köpür qoyıp, onıñ üstünden özenge taş ve beton lâpekler bıraqmaqnı ve, böylece, suvnıñ ögüni kesmekni teklif etti.
Bu doğru fikir edi.
Şübe yoq, bir qaç seneler keçerler, büyük özenlerniñ ögüni böyle usulnen keserler.
Ponton tapmaq, köpür qurmaq kerek — bu mümkün, lâkin çoqqa sürecek iş.
Vaqıt!
Vaqıt meselesi...
Kotlovan işlerinde çeşit küçlükler yüz bermekte edi.

Torizo endi sanki er kün plotinağa kele, tehnikiy bölük adamlarını tızıqtırıp kete.
Vadim Semönoviçni kişilerniñ közü ögünde azarlay, mashara ete.
Vadim Semönoviç ise omuzlarını qısa — bir şey aytmay.

— Niçün indemeysiñiz?
Niçün boynuñıznı qısa beresiñiz?— dep cekire Torizo onıñ üstüne,— grafigiñiz qayda?
Kene..."maña munasebeti yoq sebeplerden ötrü bozuldı" demek isteysiñizmi?

Vadim Semönoviç susa — indemey.

— Krasnânskaya qayda?
Oña telefon etmek mümkünmi?
Yoq?
Mümkün degil?
Bu nasıl mesuliyetsizlik?

Krasnânskayanı qıdırmağa bir qaç adamnı birden yolladı.
Episi tapalmay qaytıp keldiler.
Anna Yakovlevna Baş Dugümde yoq edi.
Soñundan añlaşıldı...
Curayevnen beraber eki köpçekli arabağa minip, qışlaqqa ketkenler.
Aydavcı bile almağanlar.

— Mesuliyetsizlik... ziyankârlıq,— dep qıçırdı Torizo Seyaatqa ketmek kerek olğan!
Böyle vaqıtta...

Vadim Semönoviçni kotlovanda qaldırıp, özü barot çapçağı alıp, İskander betke cönedi.

Torizonıñ maşinası tar yol boyu idare betke yuvurayatqan vaqıtta Krasnânskaya ve Curayev Saplıq qışlağında çayhana içinde oturıp, köy soveti reisinen laqırdı etmekte ediler.
Çayhananıñ özü zevqlı edi.
Özenniñ üstünde... onı asttan yüksek ve qalın direkler köterip turalar.
Çayhaneniñ ögünde asma köpür.
Köpürniñ astında, suv içine büyük kütükler qoyılıp, aralarına taş toldırılğan, çevre-çeti çalılarnen beklenilgen.
Böyle kestirme, suvnıñ taziyqından qorqmay.

Menjevetskiyniñ teklif etken usulından başqa, Çar-Çaqnı boysundırmaq içün bir imkân daa bar edi.
Mında, dağ qışlaqlarında kişiler evel-ezelden özenlerniñ suvunı istegen yaqlarına çevirip, öz faydalarına çalıştırıp kelgenler.
İstegende qırnıñ töpesine çıqarğan, istegende tüşürgen, degirmenlerni işletken, bağçalarnı suvarğanlar.

Krasnânskaya ve Curayev dört qışlaqta bulundı, onlarca kestirme, bent ve çigirni közden keçirdi, soñ Baş Dugümge qaytıp keldiler.
Şu künü Anna Yakovlevna prorablarnı kabinetke çağırdı, kotlovan ögündeki kestirme halq usulınen yapılmasını tevsiye etti.

Anna Yakovlevna bu hususta Torizonen laqırdı etken.
Torizo onıñ, eksperimentlernen oğraşmağa sevgenini ve bu bala areketleri onı çoqtan bezdirgenini zeerli nezaketnen yüzlegen, ileride de böyle devam etecek olsa, oña nisbeten teşkilâtiy tedbirler körecegini aytqan.

Anna Yakovlevna, Torizonıñ bu sözlerini kabinetteki prorablarğa beyan etti.
İrada iddetlenip turdı, telefon trubkasına yapıştı, naçalnikke bu hususta öz fikirini bildirmek istedi.
Çoq künler keçken soñ, İrada özüniñ böyle yapqanını maña söylegende, közleri öyle büyük kedernen yandılar ki, men ister-istemez Elpideni hatırladım.
O da, qaarlense, yana-küye turğan.

Curayev büyüklernen, kestirme yapılıp bitken soñ laqırdı etmek kelişikli ekenini, ondan evel bu hususta obkom ile aqıl tanışmaq istegenini söyledi.
Bölük reberleri onıñ fikrine razı oldılar.
Lâkin başqa türlü de yapmaq mümkün edi.
Torizoğa telefon etip, bu meseleni añlatmaq, eger Torizo Krasnânskayanıñ fikrinen şimdi de razı olmasa, o vaqıtta Curayev, eki reber arasındaki zıddiyetni obkomğa haber ete bile.
Nafile yerde böyle yapmadı.
Kerçek, muşaverede Vadim Semönoviç iştirak etti, muşavereden soñ o meseleni telefonnen Torizoğa añlattı ve öz fikrini de bildirdi.
Amma Torizo degeninden qaytmadı.

İş-işten keçti! — degen o Vadim Semönoviçke telefonda.

A!
Öylemi? — Anna Yakovlevna soñ öz bilgenini yaptı.

Ertesi künü plotinada yeñi smena injenerleri peyda oldılar.
Qaydanlıq, Saplıq ve Çumbaylıqtan mirablar keldiler.
Bu qart kişiler kestirme qurulayatqan yerni közden keçirdi, başlarını memnuniyetsiz alda oñğa-solğa salladılar.
İndemey, yalını dolandı-dolandı soñ ateş yaqıp etrafında bağdaş qurıp oturdı, çay içmege tutundılar.
Añlaşıla, çay içileyatqan vaqıtta mesele çezilgen... iş başlağan soñ, olarnıñ büyük ustalığı köründi.

İşçiler mirablarnıñ reberligi altında büyükten-büyük tel çilterlerni suvğa yiberip, içerisine taş toldırıp, böylece, özenni bir yalıdan diger yalığa qadar adım-adım zabt ettiler.
Eñ ögdeki kestirmeniñ işi üçünci künü aqşamğa bitti, ondan soñ aşağı kestirme işine kirişildi.
Kotlovannıñ tübünden alâ suv çıqayatqanını körip, kestirmeniñ üstüne ve ögüne çaqıl ve lay töktiler.
Bu — endi suvnen küreşüv degil edi, çünki Çar-Çaq çoqtan teslim olğan, suv bütünley aylanma kanalğa kirgen edi.
Er şey tulumbağa bağlı, çünki eki kestirmeniñ arasında asıl olğan gölni tez-tez çekip almaq kerek.
Ekskavatorlar, evelden yasalıp qoyılğan demir yol boyu yalığa kelip yanaştılar.
Yolnı bundan yaqın ketirmek mümkün olmadı, çünki yer yımşaq ve bort.
Ondan da başqa, etraf — suv.
Onı çekip almaq kerek.

Ekskavator parkında eki motor tapıldı.
Biz... biz degenim, nijnikler ve Karnakeryan, olarnı, yalıda parom kibi bir-birine yan-yanaşa mıhlanılğan şpallarnıñ üstüne pekittik.

Smena bitkence tulumba areketke kelmek kerek.
Soñki boltlarnı pekiteyatqanda kolhozcılar... yaş kişiler keldiler.
Söz sırası aytayım: üç ay içinde olardan ekisi qurucılıqta meşur betoncılar oldılar.
Biz o vaqıtta bunı bilmedik.
Şefimiz keldi dep tüşündik.
Qomşu kolhoz adamlarına şay dey edik.

Kelgen kişiler bizim çalışqanımızğa baqıp turdı, soñ taşlarnıñ üstüne oturıp, laqırdı ettiler.
Soñ bizden — bu eki kestirme arasında qalğan suv ne qadar vaqıt içinde boşatılıp bitirilecegini soradılar.
Karnokeryan olarğa meseleni añlattı... amma yigitler onıñ lafından çoq şey añlamağan kibi köründiler.
"Diametr, taziq, surat..." — kişiler ağızlarını açıp, diñlep oturdılar.
Karnakeryan ğaliba, olarğa körünmek istedi.
Men laqırdığa kiriştim.
Toqtabayev aqqında söyledim, bir vaqıtlarda geologlar bu yerlerde ilki palatalarnı qurıp, Çar-Çaq plotinası içün topraqnı tedqiq etkenlerini, Toqtabayevniñ apansızdan uçurımdan yuvarlanıp özenge tüşkenini ikâye ettim.
Soñra himiya kombinatınıñ avadan selitra yasaycağını ayttım.
Bilgen şeylerimniñ episini çıbırttım.

Yigitler menim közlerime büyük meraqnen baqa berdiler.

— Bu şeylerni sen qaydan bildiñ? — dep soradılar menden.

— Toqtabayevden işittim.

— Toqtabayevni bilesiñizmi? — dep soradı olardan Karnakeryan,— çoq küçlü kişi.

Olar Toqtabayevni pelvan bellediler. 
Biz şpallar üstünde oturıp laqırdı eteyatqanda, yanımızda Tursunov, onıñ artından Mansurov peyda oldılar.
Bu sefer bizim büyügimiz Mansurov, Tursunovdan bir adım keride kelmekte edi.
Men Tursunovnıñ yüzüne baqtım, közleriniñ astında qara tögerekler bar edi... yorğunlıq ve yuqusız keçken gecelerniñ alâmetleri dep tüşündim.

— Bu nasıl qonuşma? — dep qıçırdı Mansurov.

— Birinci ders,— dedi Karnakeryan.

— Ya tulumba?
Onı kim yasaycaq?
Turgenevmi?

— Yoq, Raçik Unanoviç...— dedi Karnakeryan ve işaret parmağınen özüniñ kökregine türtti.
— Sabadan beri toqtamay çalıştıq.
Şimdi tütün içmege oturdıq.
Tütün içmek mümkünmi?
Yoqsa, o da mümkün degilmi?

— Qana?
Arañızda tütün içeyatqan kim bar? — dep soradı Tursunov, külümsirep, ve öz sualine özü cevap berdi,— kimse yoq!

— Berseñiz içer edik!— dedi Karnakeryan.
O büyükler ögünde özüni coyğanlardan degil edi.

Mansurov da pek sade adam degil... qolayını tapıp, laqırdını bitire qoydı.

— Ne deysiñiz, Vahid Samatoviç?
Eki tulumba stantsiyası yeterlikmi? — dep soradı o Tursunovdan,— belki bunı...

— Tulumbalarıñız qaç dane? — dep soradı Tursunov, ğaliba, Mansurovnı sınamaq istedi.

— Er stantsiyada üç tulumba, Vahid Samatoviç!

— İşke degerlisi ne qadar?

— Montaj yapayatamız, Vahid Samatoviç!
Bitsin, körermiz. 
 Mansurov endi saçmalap başladı.
O bizge çevirilip:— çalışa beriñiz! — dep cekirdi.

Biz turdıq.
Tursunov ile Mansurov Hazar-Kend betke cönediler.
Olar közden ğayıp oldı degende, Vadim Semönoviç peyda oldı.

— Bu yerlerde Tursunov körünmedimi? — dep soradı o.

Biz qayda ketkenini añlattıq.
Vadim Semönoviç olarnıñ peşinden yuvurıp ketti.

— Mansurovqa ne oldı, aceba? — dedi Karnakeryan, taaciplenip,— "Vahid Samatoviç!
Vahid Samatoviç!"
Bir şey añlamayım.

— Qaydan bileyim? — dedim men.
— Biz ufaq adamlarmız.

— Ne belleysiñ, Cevdet?
Menden büyük adam olurmı?

— Olur.
Senden olur.

— Ya senden?

— Menden?
Nasıl deyim saña!.. 
Lâkin Karnakeryan maña sual bergenini unuttı, cevabını beklemey, ilâve etti:

— Tursunovnıñ yürüşi pek salmaqlı körüne,— dedi o,— eslediñmi?

— Sen deral bir şeyler uydurıp çıqarmağa sevesiñ,— dedim men,— yürüş nasıl etip salmaqlı ola bile?
Salmaqlı adam deseñ... başqa mesele.

Bizim laqırdımız bunıñnen üzüldi.
Motornı yerleştirdik, bekittik, soñ kabelni motorğa birleştirdik.
Men rubilnikni tüzettim, qayışnı valikke keçirdim.
Soñ Karnakeryan rubilnikni keçirdi — tulumba vıñıldap aldı, niayet, motor areketke keldi.
Karnakeryan, qapuğa top urğan futbolcı kibi, delice sevinerek meni quçaqladı, çekkeledi, çamur içinde yıqıla yazdıq.

— Stantsiya azır... añladıñmı?— dep qıçırdı o, alâ meni boşamayıp, — bunı tek biz... seniñ ile ekimiz yapa bildik!

Motor işley berdi... pişkekler biraz alışsınlar.
Qulaqlarımıznı yaqın ketirip, olarnıñ iñiltisini diñlep baqtıq, ziyansız!
Güzel!
Soñra brezent şlanglarnı bir-birine quradıq.
Şlanglar içinde suv kete başlağanda, közüme Basit Ataqulov çalındı.
O smenağa kelgen.

— Ne?
Keldiñmi?— dedi oña Karnakeryan,— biz çekiştik, montaj yaptıq.
Siz, azırğa duacılar... planıñıznı toldıracaqasıñız!
Öylemi?

— Öyle! — dedi Basit,— biz karyerde edik... andan keleyatamız.
Bar, çalış da baq!

— Mümkün degil.
Er kesniñ öz zenaatı bar.
Men eñ yüksek elektrik digerine tırmaşa bilem, lâkin ekskavator yelquvanına... yoq!

— Öz zenaatıñ?..— Basit mısqıllap küldi,— ya men?
Men de ekskavatorcım.
Amma aylanma kanal bitken soñ karyerde işledim.
Emir öyle oldı.
Sen?
E-eh!

Smena bitken soñ, evge Karnakeryannen beraber qayttıq.
Eppiy yol yürgen edik, Karnakeryan toqtaldı.
Motorda bir qaza olğanı taqdirde ne yapmaq kerek?
Basitni bu hususta tenbilemege unutqan.
Artına qayttı.
Men de onıñ ile qaytmaq istedim, Karnakeryan başını tersine qaqıttı.

— Kerekmey,— dedi o,— men özüm...

Öyle eken, men "Mavı qaya"ğa cönedim.
Almazov maña Toqtabayevden yeñi normativlerni almamnı rica etken edi.
Eski Çar-Çaq ortasında, qum, balçıq, suv içinde çalışacaq ekskavatordaki kişilerge iş aqqını endi başqa tarifte tölemek kerek edi.

Acele-acele kettim.
Qapunıñ zembeleginden tutıp yetiştiralmadım, özü açıldı.
İrada çıqtı.

— Cevdet, sizsiñizmi? — dep soradı o,— mında nasıl tüştiñiz?

Qıznıñ sözlerinde eecan, közlerinde telâş sezildi.
Bosağa üstünde toqtaldı, öz kevdesinen qapunı qapatıp, maña baqıp turdı.
Başqa aytmağa söz tapalmağan kibi oldı.

Men onıñ çeresindeki şaşqınlıqnı körip, özümniñ ne qadar tecribesiz ve matüv ekenimni añladım.
Tecribesizligim, yaş ekenim içün degil, kişige adden-aşıq inanğanım içün edi.

Kandıba maña bir defa: "İnsan bir-birine inanmaq kerek,— degen edi. — İnanmasa, yaşamaq mümkün olmaz.
Ya, Arhipka kibi, eki közüñden birini çalmağa azır kişi ile yaşasañ, ne yapmaq kerek?
Açıq közlü olmaq kerek!!!
Öylemi?"

Men Kandıbanıñ bu telqinlarını kimerde unutam.
Ayat sade şey degil.

Lâkin... toqta!
O — Arhipka, bu — İrada.
Qıyas etmek mümkünmi?

Qıznıñ fikirleri o derece dağınıq, közleri öyle azaplı, kergin ediler ki... qorqıp kettim.

— Şübesiz...— dedim oña,— ne?
Tanımadıñızmı?

— Yeq... niçün? — qıznıñ sesi qaltırap çıqmaqta edi,— soñki vaqıtlarda mında körünmegen ediñiz! — İrada özüni, niayet, qolğa ala başladı.

— İşim tüşse, kelem... — dedim men.
— Maña Toqtabayev kerek.

— A-na, keleyata! — O başını demir yol betke siltedi.

Toqtabayev, elinde çaynigi, yalı betten sallana-sullana kelmekte edi.
Şlagbaumnıñ yanında toqtaldı, cebini qarıştırıp, nedir qıdıra başladı.
Beklep turdım, Mavlân aka ep qarıştıra bere.
Sabırım tükendi.
Oña doğru kettim.
Yanına kelgende, cebinden sernik çıqarıp, çubuğını tutandırdı.

Burunınıñ astında dep toqtağanımnı körip, köz qapaqlarını oynattı.

— Daa ne oldı?
Qazamı?

"Qaza?..
E! Yüregimde qaza oldı..." dey yazdım.

— Ekskavatorlar suvnıñ ortasında tura.
Tulumba stantsiyalarını yerleştireyatamız.

— Bilem!
Şükürler olsun... topraq yığını üstünde degil, suv içindesiñiz.
Siziñ sebebiñizden başıma az qabaq patlamadı.
Endi canım raat.
Ne keldiñ?

— Almazov yiberdi.
Yañı normativler...

— Normativler?
Yur!

"Mavı qaya"ğa kirdik.
İçinde kimse yoq edi.

— Qayda olar?
Çıqıp kettilermi? — dedi maña Toqtabayev.
O ince ayaqlı, eski stol başına oturdı.
Toqtabayev öyle davuşnen soradı ki, çıqıp ketsinler-ketmesinler... güya asılda emiyeti yoq edi.
Bu sözlerden soñ yüregim tutaşıp yandı.

— Kimler?

— İrada ve yeñi naçalnik...— Toqtabayev stol üstündeki papkanı açıp, burunını onıñ içine tıqtı, bir şeyler qıdıra başladı.

— Kim?
Kim?
Açıqça aytıñız, Mavlân aka?

— Tursunov ve nişanlısı.

Şay degen edi, yüregim yarılıp keteyazdı.
Yüzümniñ ap-aq kesilüvini Toqtabayevden gizlemek içün oña arqamnı çevirdim, kederden nefesim tutulayatqanı alda pencereden tışarı baqtım...
Bu, yeşil yosun basqan qayalar maña ne kerek edi?
Lâkin payna özü tiklenip turğan qart selbiniñ yanında İrada ve... — ey, menim merametsiz taqdirim! — İrada ve Tursunov yavaş-yavaş keteyata ediler.

Tursunov!
Elbette, Tursunov!
Buña şübe ola bilmez.
Amma böz közlerime inanmadım.

— Baqıñız, Mavlân aka! — dedim men.
— İrada ile keteyatqan kim?
O meni añlamadı.

— Tursunov... bana saña ayttım!
İrada ile mında, stol başında oturıp, laqırdı eteyata ediler.
Stantsiya içün davalaştılar.
İradanıñ aytqanına köre, Tursunov içün qazanlarnı söndürmek içün emir bergende içeride bir şey patlağan.
Kişiler stantsiyanıñ açıluvını beklep turğanlar, amma anda bir şey patlağan... — Toqtabayev eleslenip maña baqtı, soñ başını bir qaç kere köndelen sallap taşladı. — Er kes beklep turğanda...
İrada doğrusını ayttı.
Er kes beklemekte edi.
Tursunov o qadar adamnıñ fikirine itibar bermedi.
Oña men de açuvlandım.
Ekisi bu yerde oturıp laqırdı etken vaqıtta özüne de ayttım. — Toqtabayev, bunıñnen laqırdını kese qoydı, soñ qapunı açıp, tışarı köz eterek, öz başına söylene başladı.
Ne hususta söylendi, işitmedim.
İndemey oturdım, soñ susa berip bezdim.
Meseleniñ aqibetini bilmek kerek edi.

— Daa ne oldı, Mavlân aka?

— Daa?..
Tursunov, kişilerniñ fikirlerine qarşı ketmege mecbur olğanını ayttı.
Men ne gaip etkenimni bilem, dedi...
Añladıñmı, Bekirov O ne ğaip etkenini bile eken?
Lâkin, er alde, meselege qarşı çıqtı.
Bundan añladım ki, biz epimiz yañlışqanmız, tek Tursunov aqlı eken.
Ya barıp da qaza olğan olsa?
Kim cevap berecek edi?
Endi iş-işten keçti.
Tursunov degenini yaptı: söndüriñiz ocaqlarnı, dep emir etti.
Eki kün keçken soñ stantsiya çalışıp başladı.

— Ya İrada? — dedim men.

— İrada davalaşa berdi.
Qaza olmay da bile edi, dey.
Qorqtıñız, dey...
Tursunovnıñ çırayı topraq kibi oldı: "Siz, İrada, menim aytqanımnı añlamaq istemeysiñiz!" dedi oña.
Soñ laf başqa şeyge çevirildi.
Aqılımda qalmadı.
Maña baqıp, gizliden İradanıñ qulağına bir şeyler ayttı.
"Üç mektüp yazdım, tek bir kere cevap aldım..." dedi.
Baqtım — maña kerek laqırdı degil, çıqıp kettim.
Qonuşıp toysunlar, dedim.
Barıp, streloçnikten çay soradım.
Taşkentten yalpaq kesekli meyva çayı ketirgen, pıçaqnen kesip, çaynikke qoya.
Zevqlı şey.
Anda laqırdı etip qalğanım.
Çayı pek qoqulı.

İrada pencereden menim keleyatqanımnı körgen olsa kerek, yuvurıp qapuğı çıqtı, bosağanıñ üstünde turıp, kevdesinen keçidni toldırıp, meni içeri qoymadı!
Mesele añlaşıldı...
İçeride Tursunov otura eken.
Belki bu iş Tursunovnıñ ricasınen olğandır?!
İnce ve ayneci iş!

Ya bizim sevgimiz?
Bizim muabbetimiz?
İşitesiñmi, İrada?
Ülkün, sessiz... niçün körüşüv bu yerde olmadı?
Ya İradanıñ maña aytqan sözleri?
Olar ne?
Oyun, aldav edimi?
Özünden sorasañ — şaqa ettim, der.
Ev içinde Tursunovnen qapalıp oturmaq... böyle şaqa olamı?

Pencereniñ ögünde, añlaşıla, çoq vaqıt turğanım.
Toqtabayev menim omuzlarımdan silkitti.

— Saña ne oldı?
Sağırlandıñmı? — dedi maña.

Onıñ qıya, qıbırdavuq közlerine baqıp turdım, ne cevap berecegimni bilmedim.

— Mavlân aka! — dedim oña, niayet,— nasıl belleysiñiz?
Tursunov ve İrada arasında ne ola bile?

— Ne ola bile, deysiñmi? — o taaciplendi,— alla bilsin.
İnce duyğular hususında söz ola bile.
Men çıqıp kettim.
Sen, ne?
Normativler degen ediñmi?
Aqlımdan çıqtı.

— Ebet, Mavlân aka!
Normativlerni...

— Yarın ketir!
Unutma!
Yeñi reberge kerek olıp, meni çapqalatmasın.

— Yeñi reber?

— Ebet...
Krasnânskaya endi bizden ketti.

— Anna Yakovlevnamı?

— E!
Onıñ yerinde Tursunov.
Haberiñ yoqmı?

— İrada mında Baş Dugüm şorbacısınen laqırdı etken eken de.
Anna Yakovlevna?
Onı qayda?..

— Volgostroyğa... büyük qurucılıqqa. 
Anna Yakovlevna, o acaip kişi... bizden kettymi?
Öz menfaatı hususında tüşünmege bilmegen, adamlar arasında ayrılıp çıqmağa istemegen bu qadın, endi bizde yoqmı?
Bizniñ, küçük adamlarnıñ, böyle vaqıtta iç bir şeyden haberimiz olmay.
Kişi keteyatqanda bizge bir şey aytmaylar.
Onıñnen, eñ olmağanda, sağlıqlaşır edik.

İrada?
O da ketecekmi?

Evge keldim.

Hristofor koyka üstünde yata.
Közü yumuq.
Nikolay onıñ yanaşasında oturğan, gitara çala.
Ekisi de keyfliler.
Nikolay em çala, em yırlay:

— Mio Karo, mio Karo...

Men söz qatmadım... kürsüge oturıp, diñledim:

"mio Karo, mio Karo".
Lâkin yüregimni keder bastı.

— Niçün aşamağa ketmeysiñ? — dep soradı Nikolay menden.
— Tezden aşhane qapalacaq.
Aç qalırsıñ.

— İstemeyim!— dedim men.
— Çal!
Yırla!

— Seni añlamaq qıyın!— Hristofor yekâne közünen hucur-hucur baqtı.
— De öylesiñ!
De böyle.
Seni ne tişledi?

— Anna Yakovlevna artıq bizde yoq.
Siz ise mio Karo...

— İşittik.
Bilemiz,— dedi Nikolay.
— Menim gitara çalğanıma baqma.
Bu — keyflenüv degil.
Anna Yakovlevna ketti.
Yañçıq işittik.
Lâkin, qıymetli dost, biz başqa şey de işittik.

— Ne işittiñiz?

— Krasnânskaya İradanı da alıp ketecek eken!

— Kim ayttı?

— Bir adamçıq.

— Kim?! — bedenime keskin demir sançılğan kibi oldı.
Özümni ğaip ete başladım.
—Kim?
Kim?

— Sen qıçırma,— dedi Hristofor.
Yaralı omuzını yastıqqa tayap, yuqarı köterildi.
— Biz sağır degilmiz!

Men ep qasevetlendim.

Bir şeyler yapmaq kerek.
Lâkin ne?
Ketip, İradanı qıdırayımmı?
Niçün!
O qolaysız vaqia dan soñmı?

Soyunıp, yattım.

Aqşamnı ve geceni yuqlap keçirdim.
Saba açıqıp uyandım.

— Bugün er kesten evel keldiñ, hayır ola!— dedi Sabira hala.
Lağmandan soñ maña teneke qalaynı toldırıp çay berdi,— çırayıñ niçün sıtıq?
İşke keteyatasıñmı, yoqsa keldiñmi?

— Keteyatam,— dedim men,— biz kündüz smenasındamız!

— İradanı kördiñmi? — hala maña sınayıcı nazar attı.
Bu nazar maña şübeli köründi.
Hala bir hurnazlıq daa tüşünip çıqarğanğa beñzey.

— Körmedim! — dedim men.
Yalan ayttım.
— Kotlovanda iş sıqıntılı.
Pek yorulam.
Vaqıt yoq.
