## Yigirminci bab — Yoq, yoq... canım ağırmay

Almazov menim çalışqanıma diqqat etip turdı.

— Karim ne dedi, aqılıñdamı?
Kovş qaranlıqta, çuqur içinde ne vaziyette...
Eliñ rıçag üstünde ekende is etmek kerek.
Aks taqdirde özüñni maşinist isap etmege aqqıñ yoq.

Ekskavatorcılar mektebini bitirgen soñ Almazovnıñ elinde ameliyat keçtim.

Aylanma kanal endi bitüv arfesinde.
Böyle vaqıtta nasıl ameliyat ola bile, dep tüşüngen edim.
Başqa türlü olıp çıqtı.
Baş Dugüm idaresi yeñi ekskavatorlar kelüvini bekley.
Demek, yeñi maşinistler ve yardımcılar kerek.
Şimdi er ekskavatornıñ rıçagı başında ekişer-üçer ameliyatçı oturamız.

Rıçag başında oturğan vaqıtımda Almazov bir şeyler ayta, men eşitmeyim.
Öz başıma tüşünem: İrada bizim ekskavator smena vazifesini artqaç eda etkenini bilip, Almazovnı hayırlamaq içün kele ve ümütsizden meni rıçag başında köre.
Ayrette qala.
Cevdet!
Sevimli Cevdet!
Bu sizsiñizmi?
Siz meşur maşinist olıp kettiñizmi?— dep taaciplene, kelip meni quçaqlay.

Kim bilsin?
Belki kelir?
Kelse de, meni eslemez?!
Er kesniñ qolunı sıqar, tebrikler... maña qulaq asmaz.
Ya Şpitsbergen?
Şpitsbergenge ketem degende maña ne degen edi?

Menim tüşüngenim kibi olıp çıqtı.
Buzlu fevral geceleriniñ birinde İrada bizim ekskavatornıñ yanında peyda oldı.
Men rıçag başında edim.
Lâkin maña beñzerlerniñ rıçag başında oturuvı İrada içün yeñilik olıp körünmedi.
O maña közüniñ qıyığından bir baqtı, soñ topraq yığını artındaki Almazovnı yanına çağırdı.
Onıñ ile Karim da keldi.
Karim meni Almazovnıñ yerinde körgeninen, deral kögertege çıqtı.

— Qana, işiñni bir köreyim!

Yanaşamda oturdı, çoq vaqıt ellerimniñ ve ayaqlarımnıñ areketini, kovşnıñ tüşüvini ve çıquvını baqıp turdı.

— Bütünley pişken...— dedi o.
Baş parmağını töpege tiklep, İradağa kösterdi... soñ arqamnı taptadı,— yazıqlar olsun... seni niçün özüme yardımcı etip almadım?

Yerge tüşken soñ çoq vaqıt Almazov ve İrada ile laqırdı etip turdı.
Qaç defa adımnı aytqanını eşittim.

Soñ İrada Karimniñ yeñiniñ ucundan tutıp, çetke çekip alıp ketti.
Qaç daqiqa keçti, Almazov da olarnıñ yanına bardı... üçevi topraq yığını töpesine çıqtılar.
Anda eppi vaqıt turdılar.

Almazov qaytıp kelgen soñ elini köterdi.
Men maşinanı toqtattım.
Andrey Zaharoviç rıçag başına özü oturdı.

— Ayıq-Burunnı bilesiñmi?— dep soradı o.
Men endi yerge tüşmege niyetlengen edim.

— Ayıq-Burun?— kögerte üstünde toqtaldım,— bilem!

— Hazar-Kend yanında... özenniñ ortasında, yarım ada şekilinde qır.
Karimniñ maşinası turğan yer.
O hususta laqırdı oldı.
Kanalnıñ müddeti deñişecekke beñzey.

Niçün?
Nasıl deñişecek?
Uzanacaqmı?
Qısqaracaqmı?
Almazov maña bunı añlatıp yetiştiralmadı, aşağıda İrada ve Karimniñ davuşları çıqtı.

İrada, uçurım töpesinde turğanı alda, pek qıçırıp laqırdı etmekte...
Almazov ise motorlarnıñ gürültisi içinde onı zar-zorına eşitmekte edi.

— Taze haber bar,— dedi İrada, elini közleri ögünde qaqqalap,— eşittiñizmi?

— Yoq!?

İrada onıñ sualini eşitmedi.

— Taze haber bar.

Maşinist asabiy alda başını siltedi:

— Bir şey añlaşılmay.
Çıq mında! 
İrada kögertege mindi.
Men motorlar bölüginde turıp, olarnıñ laqırdısını diñledim.

— Çar-Çaqqa yetmege on metr qaldı...— dedi Almazov, közlerini kovştan almay,— eksik degil.
Keñligi?
Terenligi?
Bu isapqa alınmaymı?

Karim aşağıda tura.
Çırayı sıtıq, özü darğın.

İdarede bir şeyler olıp keçken.
Üçeviniñ de yürekleri qırğın.
İradanıñ saçları közleri üstüne tüşken... yelden dalğalana bermekteler.

— Ayttım... episini ayttım,— dep qıçıra Almazovnıñ qulağına.
Sesi titrek.
Özü mına-mına ağlap yiberecek kibi.

Kögertege çıqtım.

— Qavi turuñız, injener arqadaş,— dedim İradağa,— kabinanı bir silkitse... sizni uçurım astında qıdır yur.

— Silkitsin...— dedi o, quru davuşnen. — Men de onı qıdıram.

— Sizge bir şeyge tayanmaq kerek!

— Tayanmaq?— sesi qaltırap ketti,— bir defa tayanıp baqtım... tayanğıç bort çıqtı.

— Yıqıldıñızmı?

— Yeter, Cevdet!— dedi İrada kederli alda,— şaqa etüv vaqıtı degil.

Qıznıñ yuqusız, aqçıl çeresine, asretli közlerine baqtım.
Yoq, o maña açuvlı degil...

Tekrar içeri kirdim, olarnıñ laqırdılarına diñlendim.
Yarım-yurtu işitilgen sözlerden, şöyle adise olıp keçkenini añladım.

...Üç kün evelsi Mansurov kâğıt yazıp bir kişige bergen.
Paromda qarşı yalığa keçip, İskander poçtasından Orconikidzege telegramma yollamasını emir etken.
Bunı Toqtabayev işitken, amma emiyet bermegen.
Kerçek, Mansurovnıñ halq komissarınen mektüpleşüvine biraz taaciplengen, biraz da şübelengen, lâkin soñundan başqa neticege kelgen: halq komissarına erkes mektüp yaza bile dep tüşüngen.
Şimdi Curayev oña, Sergodan telegramma kelgenini bildirgen.
Halq komissarı Baş Dugüm qurucılarını aylanma kanalnı müddetinden evel bitirüvleri munasebetinen hayırlamaqta ve ekskavatorcılarğa aynı zamanda, Mansurovqa teşekkürler bildirmekte.

— Krasnânskayanıñ haberi barmı?— dep soradı Almazov.

— Bar,— dedi İrada,— lâkin ne çare?
Kanalnı bitirmek içün eñ azdan sekiz kün kerek.
Yer astı kanalını isapqa qoşmasaq...

— Mansurov zevqlı adam,— dedi Almazov. — Bundan evel qayda çalıştı, bilmeysiñizmi?

— Tehnikiy bölükte.
Ne yapqan bilmem, boşadılar... mında keldi.
İçtimaiy keçmişinde bir şeyler bar eken.

— Ne bar eken?
Babası basmaç degilmi eken.

— Bilmeyim, bilmeyim,— dep tekrarladı İrada.
Almazovnıñ bu sualine darılğan kibi oldı. — Niçün basmaç?
Men añlamayım, bir adamnıñ içtimaiy keçmişi çıbalıqça olsa, mıtlaqa babası basmaç eken dep tüşünmek kerekmi?
Mansurov meselesine Torizonıñ özü de qarışqan.
Torizo, fikirimce mefküreviy sağlam kişi.

— Keçenlerde... muşaverede olğan laqırdılarğa baqqanda, Krasnânskaya ondan qorqqanğa beñzemey,— dedi Karim.
Kögertege ne vaqıt çıqqanını sezmedim.

— Qorqmay... o doğru, lâkin episini içten çekip keçire,— dedi İrada,— men Anna Yakovlevna içün pek raatsızlanam.
Torizo onı da aşap-yuta bile.

— Olmaycaq şey!

— Bilmeyim... men qorqam. 
Sustılar.
Men, İrada tüşip ketti belledim.
Ketmegen.

— Beş kün... pek az,— dedi Karim, soñ köküs keçirdi.— Ayıq-Burun yüksek.

— Anda ilki kelgen künümde olğan edim,— dedi Almazov,— apaynen beraber...
Dülber yer.

— Dülber.
Yazıq ki, dülber şeylerniñ episi faydalı olmay,— dedi İrada,— Ayıq-Burun aylanma kanalğa suv kirmesine keder etecek.
Karimnen ekiñiz onı beş kün içinde cıyıştırıp alacaqsıñız.
Anna Yakovlevnanıñ emiri Böyle.

Biraz indemey turdı, soñ ilâve etti:

— Beş kün içinde aylanma kanalnıñ işi bitecek.
Em biter.
Elbette biter.
Bu Çar-Çaq boyunda neler-neler bitmedi!..
Tasavur etesiñizmi?

Almazov, İradanıñ inamlı, işançlı davuşını işitip, açuvlandı.

— Beş kün...
Sizge, reberlerge, köre ne?
Tek raport bermek olsun... iç añlap olamayım.
Bu aşıquv niçün?
Yanğın barmı?

— Yanğın? Ondan da beteri bar!— dedi İrada. — Niçün iş mutlaqa uzana bermek kerek?
İşte, sizge sual.
Eki smenada çalışacaqsıñız.
Siz, Karim... ondan soñ Bekirov, Bassaraba... epiñiz eki smena.

Menim içün yañılıq... yarından başlap maşinist ekenim.

— Ayıq-Burunnıñ yalısı yüksek.
Beş künde bitmez. — Karim öz-özünen laqırdı etmekte edi. — Topraq bir cınıs olsa yahşı, amma onıñ çevresi tutaş qayağa beñzey.
Patlatmaq kerek.
Patlatuv ise vaqıt ala.

— Sizge yalı ne kerek?— dedi İrada,— qırnı suv seviyesinece qazacaqsıñız... aşağısını özen özü yuvup alıp keter.
Ayıq-Burunda taş, qaya yoq, geologlar episini teşkerdiler.
Taş suv astında.
Yalını doğrultsañız oldı.
Suv aylanma kanalğa kire bilsin.
Beş kün... azmı?

Parovoznıñ keskin davuşı işitildi.
Almazov soñki kovşnı yığın töpesine aydap, toprağını tökti, kovşnı yerge tüşürip, rıçagnı keri çekip taşladı.

Evge qaytqanda Andrey Zaharoviçnen laqırdığa tutundıq.
Nevbetçi mehanikler turğan evçikniñ niçün böyle şairane adı bar, dep soradım ondan.
"Mavı qaya"... niçün böyle?
Evçikniñ astındaki yalıda taşlar kök degil, beyaz degil de, sımarışnen yapılğan kibi, mavılar.
Qarşıda, özenniñ diger yalısındaki qayalar da mavı.
Özen bir vaqıtlarda bu qayalarnı kesip keçken.

"Mavı qaya" hususında laqırdı ettik, özüm ise başqa şey aqqında tüşündim.
Zan etsem, Almazovnıñ qafası da başqa şeynen tolu edi.

— Onıñki yeñi maşina...— dep yiberdi Andrey Zaharoviç bu arada, bir munasebetsiz,— amma disk etrafındaki tros kimerde barabannıñ yanaşasındaki aralıq içine tüşip kete, disk onı sıqa, tros üzüle bere...— Men Almazovnıñ bütün fikiri endi Ayıq-Burunda ekenini sezip, acındım.
Yarın men endi onıñnen işlemeycegim.

İşten qaytqanda daima "Mavı qaya"nıñ yanından keçemiz.
Bugün onıñ yol betteki divarınıñ yarısı kireçnen aqlanılğan, üstüne "İşnıñ ketişatını körsetici tahta" asılğan, "Aylanma kanalnıñ bitirilmesine... kün qaldı" degen sözler yazılı.

Er kün kiçik kâğıtçıqnıñ üstüne yeñi raqam yazıp, noqtalar turğan yerge yapıştıralar.
Bugün kâğıtçıqnı yel alıp ketken.
Biz onsız da bilemiz, beş kün qaldı.

Beş kün...
Er kün tahtada raqam deñiştirile, künler eksilgen sayın surat arta.
Noqtalar üstünde "bir" raqamı ne vaqıt peyda olacaq?
O kün kelse edi.
Yerastı kanalınıñ ağızı daa tıqatılmadı.
Çuqurlar qapalmadı ve trubanıñ üstünde açılğan qapaqlar örtülmediler.
Bu işlernen şimdi oğraşıp başlaylar.
Gidrotehnikler, geologlar, kereksin-kerekmesin, arqalarına apparatlarını ve qazmalarını urıp, de Ayıq-Burun betke keçip kete, de Çatal-Çinar yanındaki qobağa kire,— qarışıp yüreler.
Menjevetskiy olarğa raatlıq bermey: mısqıllay, söge.
"Yer astındaki hocaman kanalnı közüñiz körmegen... dey,— sizge tapıp berdik... epiñiz büyük adamlar oldıñız".
Geologlar indemeyler...
Yerastı kanalını tıqamaq içün taş, tsement, armatura taşılmaqta.

Er kün kanal betten keçkende, kök yüzüne uzanıp ketken topraq yığınlarını körem, sevinecegim yerde, taaciplenem.
Bu qadar iş bizim ellerimiznen yapıldımı... deyim.
Yarın maşinist hızmetinde olacağım.
Yüregim tepine bere.
Evellerde maşinistlikke avesligim yoq edi.

— Kanal beş künden bitecek eken...— dedi Almazov.
Bu sözlerni aytqan vaqıtta özünde mısqıl yahud açuv degil, "bitirip olurmı ekenmiz?" degen qayğı sezildi. — Bitse, insanlarnıñ qudretine şaşacağım.

"Mavı qaya"nıñ arqa tarafına aylandıq.
Onda da "Tahta" asılıp, projektornen yarıqlandırılğan.
Dört köşe çizgiler arasında dirijabl, samolöt, avtomobil, gemi, astta at, deve eşek ve, niayet, qaplı baqa, eñ aşağıda ise kaloş yasalğan.
Dirijablde kim?
Belli degil.
Mında da maşinistniñ adı yazılı kâğıtçıqnı yel qoparıp alıp ketken.
Kim bilsin?
Belki birisi yırtıp atqan!?
Yoq, mümkün degil.
Samolöt üstünde biz Almazovnıñ ekipajı.
Gemide Karim.
Bassaraba yavtomobilde.
Kaloş içinde kimse yoq.

Yalığa tüştik.
Yerastı kanalınıñ Çar-Çaqqa çıqqan yerini körmek istedik.
Özenniñ çetinde yerge demir qazıqlar qaqılğan.
Niçün?
Buña aqılımız yetmedi.
Suvnıñ ortasında ne olğanını köralmadıq — qaranlıq.
Qaytıp töpege çıqtıq "Mavı qaya"ğa kirdik.
Anda İrada bir özü oturmaqta edi.
Toqtabayevniñ stolı üzerine büyük kâğıt cayğan, "Yengil kavaleriyanıñ" nevbetiy bülletenini yazayata.

Almazov kâğıtnıñ üstündeki yazılarnı körip, açuvlandı.

— Bu adden aşıq...— dedi o, qızğa,— biz aytqanımız yoq, siz ayttıñız!

Kâğıt üstünde şu sözler yazılı edi: "İleri maşinistler Almazov ve Yoldaşev Ayıq-Burundaki topraq işlerini beş künde bitirmege söz berdiler".
Bülleten: "İş suratını arttırayıq!
Aylanma kanalnı beş degil, dört künde bitirmek içün bütün küçümizni qoyıp çalışayıq!" sözlerinen bite edi.

— Dört künde!?
Külünçli şey...— dedi Almazov. — Belki özüñ bir gecede bitirirsiñ?!

İrada ile ekisi, bir-birlerine çeşit adlar taqıp, qıçırıştılar.
Soñ Almazov çıqıp ketti.

— Mansurov hususında bülleten olmaycaqmı?— dep soradım men.

— Yoq,— dedi İrada resmiy tilde,— qolaysız olıp çıqar...

— Onıñ yuzsizligi işniñ faydasına olıp çıqtı, öyle añlaycaqmızmı?

— Ne demek isteysiñiz, Bekirov?— İrada közlerimniñ içine dep baqtı ve menden cevap bekledi.
Baqışında teren ökünç bar edi.
"Saña ne oldı?
Meni kerçekten de unutmaq isteysiñmi, Cevdet?" demek istegen kibi keldi.
Soñ: — Böyle qavflı areket nasıl etip faydalı olıp çıqa bile, aqılım yetmey,— o zornen külümsiredi.

— Bütünley degil,— dedim men,— er alde, faydalı olıp çıqtı!

— Sizni tanımaq mümkün degil, Cevdet!— dedi o.
Niayet, ağızından adım çıqtı,— daa yañçıq şaqa etesiñiz bellegen edim.
Şimdi añladım, şaqa etmey ekensiñiz.
Mansurov bu işni büyüklerniñ közüne kirmek içün yaptı.

— Şübesiz... tünevin mecliste ise smena injenerleri, aylanma kanalnı doquz künde bitirmek mümkün degen fikirge keldiler.
Şimdi beş künde bitirmege söz bereyatasıñız.
Mansurov gürülti çıqardı, siz ise Ayıq-Burun dört künde yer yüzünden ğaip olacaq dep molniya yazdıñız.

Şükür!
Biz endi laqırdı etemiz.
Ne hususta?
Bunıñ emiyeti yoq.
Lâkin telegramma meni de raatsızlandırdı.
Valânı kördim...
"Bu mesele İskandar poçtasında uydurılıp çıqarılğan şey,— dedi o,— Mansurov telegraf bölüginiñ müdirinen laqırdı etken soñ bir kâğıt parçası üstüne eki satır yazıp bergen.
Ekinci künü üdür-qıyamet telegramma keldi.
Bundan Moskvanıñ haberi yoq.
Men bu haberni şimdilik İradağa aytmadım".

— Mansurov siziñ beş künüñizni hırsızladı,— dedim oña.

— "Siziñ"... degeni ne?— İrada kene darıldı,— beş kün maña degil de, sizge kerek.

— Bizge?
Elbette.
Siz maña alâ açuvlısıñızmı, İrada?

— Menmi?— o elindeki kâğıtlarnı şkaf içine qoyıp, kilitledi, çıqıp ketti.

Madamki sualim cevapsız qaldı, men de onıñ peşinden kettim.
İrada topraq obaları üstüne çıqıp parom betke yol tuttı.
Men de yanaşasından yüre berdim.
Sağda teren uçurım, aşağıda özenniñ dalğaları quturmaqta, solda — demir yol boyu parovoz manövr yapmaqta.

— Niçün bir şey aytmaysıñız, İrada?— dedim men qızğa, ökünçli davuş ile,— susa berecek olsañız...— men canına hast etmek istegen adam olıp, uçurımğa ıntıldım,— özümni aşağı atıp yiberem.

Şay degen edim, İrada öyle kiyik sada çıqardı ki, özü de, men de qorqıp kettik.
O elimni, qapqaç etip, özüne çekti.

— Bu ne demek?
Meni de telef etmek isteysiñizmi?
Öyle şey yapmañız.
Men artıq sizge darğın degilim.

"Darğın degilim..." Buña inanmaq mümkünmi? 
Bayırdan aşağı tüştik.
Demir yol köpürden keçip, baraklarğa doğruldıq.

İnjenerler maallesindeki trans-kiosk yanında İrada meni toqtattı.

— Ket, raatlanıñız!— dedi.

— Raatlanmaq?
Nasıl?— yüregim solqıldadı,— İrada, bu saqlancımaq ne vaqıt bitecek?

— Sizge artıq canım ağırmay, Cevdet!
İşitesiñizmi?
Ağırmay...
Siziñ içün bu kâfi degilmi?
