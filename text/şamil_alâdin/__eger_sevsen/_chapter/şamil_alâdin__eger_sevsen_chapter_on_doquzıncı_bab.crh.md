## On doquzıncı bab — Açıqtan açıq laqırdı

Muşavereden soñ eppi vaqıt keçti.
Biz yeñi iş usulına alışıp başladıq.
Aylanma kanalnı fevralniñ soñunace bitirmek, içün biñlerece kubometr topraq qazmaq kerek.
Bunı, tek iş saatlerini arttıruv yolunen elde etmek mümkün degil: smena kele, smena kete.
Başqa şey yoq.
Taze bir şeyler tüşünip çıqarmaq kerek.
Nijniklerniñ ve maşinistlerniñ ayrı-ayrı olıp keçken muşaverelerinde bu hususta laqırdılar oldı.
İrada er kün iş vaqıtında bizge kelip, hronometrajnı eksiltip kete edi.
Aqibeti, tenefüssiz çalışmağa qarar berdik.
Bizge aşhaneden lağman, ürük qoşafı ve çay ketireler.
Bir çanaq lağmannı aşap bitirmek içün üç daqiqa vaqıt kerek, lâkin üç daqiqa içinde meşrebe içindeki çay suvıp qala, çünki aşhaneden ketirile.
Cepke bir qaç kesek ötmek qoyıp, soñundan aşamağa da mümkün.
Qısqası, üylelik tenefüs beş daqiqadan çoqqa barmay.
Biz birinci künlerde yeñi plan normalarını toldıramadıq.
Elbette, üylelik tenefüs vaqıtında çalışqanda eppi işler yapa bildik, lâkin bu, tessüf ki, eppiy işler... edi.

Bassaraba aqşamları barakta körüşkende "işler yahşı..." dep taşlay, men bala kibi sevine edim.

— Güzel... şimdi epimizniñ maşşallamız bar...— dey edi Bassaraba.

Bu sözler bizni qanaatlendire bile edimi?
Vaqıtnı saatlergece degil, saniyelergece iqtisad etmek kerek.
Maşinanı öyle idare etmeli ki, tsikllarnıñ mıqdarı arta bersin.
İş tsiklları ğayet adiy areketlerden ibaret — kovşnı yerge tüşürip, töpege köterüv, içindeki topraqnı yığın üstüne yahut platformağa töküv.
Bu operatsiyanı yarım daqiqada yapmaq mümkün.
İş topraqnıñ keyfiyetine, kanalnıñ terenligine, elektrik küçüniñ berilüvine bağlı.
Biz bunı, Bassaraba aytmasa da, bilemiz.
Lâkin o ne dese, episine emiyet beremiz.
Soñki devirde, vaqıtnı iqtisad etüvge ait kim ne söylese, episine diqqat etemiz.
Eger adam-aqıllı bir usul tüşünip çıqarmasaq, kanalnı müddetinde bitiralmaycaqmız.

Karim endi barakta siyrek körüne.
Onıñ maşinası kanalnıñ yuqarı tarafında tura.
Qatnaması küç.
İster-istemez bizden köçip ketmek kerek oldı.
Tumboçkasında şeyleri qalğan.
Kimerde kirip çıqa.
Bir smenada çalışamız, lâkin er kes öz işinen meşğul.

Karimniñ işleri, aytılacaq kibi, parlaq degil.
O da üylelik tenefüs vaqıtında çalışa, lâkin maşinası bir qaç kere qazalandı, motorı küydi, kompressorı bozuldı — qısqası, saatlerce toqtap turdı.

Mansurov bizge kelse, aşagıdan elini köterip, ekskavatornı toqtata: er bir daqiqanı, er saniyeni iqtisad etmek kerekligini añlata.
Amma bu printsipni añlatmaq içün özü er tosatında yarım saat vaqıtımıznı ala.

— Başqasına... başqasına aytıñız!— dey Almazov,— bizge izzat kerekmey!

Mansurov vaqıtnı iqtisad içün maşinistlerni tenbiley.
Yardım?
Yardım yoq.
Saqalı öskün, özü azğın-tozğın bizim Toqtabayev, üç maşinistni öz kefaletine alıp, üç smena vaqıtında maşinanı toqtavsız işletüvni ve vaqıtnı iqtisad etüvni ögretti.

Bir kere Karim barakqa keldi.
Er kesniñ elini aldı, Nikolaynıñ krovatı üstüne oturdı, epimizni közden keçirgen soñ tınç davuşnen dedi:

— Taptım...
Kanalnı, Sergo istegen müddet içinde bitirmek mümkün.

— Ne taptıñ?

— Mümkün!
Mümkün...— dep tekrarladı Karim,— yakında tüşünip taptım.
Eki saat evelsi.

O cebinden bir tabaq kâğıt çıqarıp stol üstüne qoydı.
Üstünde ekskavatornıñ resimi bar edi.

— Kovşnı eki kere büyültmek kerek.
Tros yahşı olsa, üzülmez...
İç üzülmez.
Bizdeki troslar niçün üzüle bereler?
Kovş taşqa iliştimi, üzülip kete.
Amma bazı ekskavatorlarda tros bir yıl içinde bir kere üzülmey.
Men rıçagnı tutqanda, kovşnıñ ne vaziyette ekenini, avuçımnıñ sarsın-tısından duyam.
Tros ayaq damarı kibi tartılıp qaldımı, demek, bir şeyge ilişti.
— O Nikolaynıñ yüzüne cılp etip baqtı: — öyle degilmi?

Soñ er kes öz bilgenini ayttı.
Ğala-ğula köçti.
Elbette, bu, işni çabikletmek içün yapılğan şey.
Sade, açıq ve er keske añlayışlı iş.
Bu vaqıtqa qadar aqılımızğa kelmegeni… taacipli şey!?
Lâkin böyle büyük kovş qayda?
Bizdeki kovşnı büyültmek mümkünmi?

Küçük muşavere çağırıldı.
Vahid Tursunov da keldi.
O yañçıq tıraş olsa kerek, közünde ustra yaraları bar.
Aşıqqan, ğaliba...
Közleriniñ astında mos-mor daireler.
Çırayı yorğun.

— Komsomol komitetiniñ meclisine Tursunov arqadaşnı da davet ettim,— dedi İrada ve Tursunovqa köz etip, azaçıq külümsiredi.
O da kulümsiredi,— olar...
Curayev ve Tursunov ciddiy işnen meşğuller.
Elektrik stantsiyası donatmasınıñ montajı ve başqa acele vazifeler... lâkin konstruktsiya meselesinde bizge yardım eteceklerine şübe yoq.

"Nasıl konstruktsiya?
Buña Tursunovnıñ ne alâqası bar?" — dep tüşündim men.
Soñ Curayev keldi.
O Taşkentke telefon etken.
Komsomol Merkeziy Komiteti Çar-Çaq komsomollarınıñ teklifini tadbiq işini öz şefligine alğan.
Yeñi kovşnıñ çatqısı azır olğan soñ, zavodda acele surette böyle on dane kovş yasatıp barmekni işandırğan.

Karimniñ adiy fikiri onlarca, yüzlerce injenerlerniñ, tehniklerniñ, proyektçilerniñ ve, niayet, işçilerniñ miylerini qozğadı.

Qaç künlerden soñ, Taşkentten eksperimental kovşnı ketirdiler.
Onı körgende telâşqa tüştik.
Közümizge pek balaban olıp köründi, lâkin Karimniñ ekskavatorına endi yeñi tros qoyılıp azırlanğan edi.
Karim... özümizniñ Karim közümizniñ ögünde birden deñişip, başqa adam olıp ketti.
Zevqlı şey... yeñi kovşnen bir kereden çalışıp başlamaqnı istemedi.
Evelâ işletip baqmaq kerek dedi.
Kovşnı aqırından yuqarı köterdi... azaçıq köterdi, soñ yelquvannı sağ tarafqa çevirdi.
Bu işlerni yapar eken, Karim bütün mehanizmniñ çalışuvına diñlendi.
Karimniñ suvuq qanlılıq ve sabırnen areket etüvi bizni sevindirdi ve kederlendirdi.
Ne qadar isapkârlıq?
Yeñi kovşnı, biz degil de, Karim tüşünip çıqara bilgeniniñ manası da bu eken.
Lâkin işni qarardan ziyade sozaqlay bergeni ne?
Biz yeñi usulnıñ neticesini körmege aşıqamız.

Kovşnı, niayet, yuqarı kötere başladı, lâkin yavaştan... pek yavaştan.
Ekskavatornıñ yanında elliden ziyade adam toplandı.
Mansurov aşağıdan ellerini köterip, qıçırıqlay.
Karimni aşıqtıra.
O er keske başını sallay, nezaketli surette külümsirey, amma işini özünce yapa.
Böylece, yarım saat, belki qırq daqiqa keçti.

Kovş ümütsizden aşağı sarqtı, sallandı, soñ tez-tez köterildi.
Bunı kimse abaylamadı.
Vızıldap kene aşağı tüşti.
Tüşti degence, töpege köterildi ve keniş qulaçnen topraq yığını betke aylandı.
İnjenerlerden biri saatke baqıp turğan eken.

— Altmış eki!— dep qıçırdı.

Bütün bu tsikl altmış eki saniyede eda etilgen.
Er kes saatine baqtı.
Tsikl ketken sayın az vaq-ıtta eda etile berdi.

— Endi elli dört saniye!— dep qıçırdı Curayev.

— Elli eki!

— Qırq sekiz!

— Elli!

— Qırq beş!

— Kene qırq beş!

Qırq beş saniyede bir tsikl.
Karim bu raqamnı qabul etti.
Taacipli şey...
O saatke baqmay, lâkin bir tsikl tamam qırq beş saniye içinde olıp çıqa, güya areketi aletnen aselet ölçenilgen.

İşten soñ Karim bizge, barakqa keldi.

— Başlağanda pek qorqtım...— dedi maña.
— Bir özüm olsam, bir şey degil, körmediñizmi?
Ne qadar adam baqıp turdı?
Yelquvan yerinden qıbırdağanda tros üzülip, kovş yerge tüşip ketken olsa...?!
Ne olur edi?
Üstümden külgenleri bir şey degil, sözlerime emiyet berip, inanıp, bu balaban kovşnı yaptırğan kişiler ne der ediler?

Bizim ekskavatorğa böyle kovş berilse... maña ilki künlerde ne yapmaq kerek olacaq?
Karim episini añlattı.

Şu künü aqşam üstü Torizonıñ emiri keldi.
Karimge ve konstruktorlarğa para mukâfatı berildi.
Vahid Tursunov ve Karim mukâfat paralarını almadılar...
MOPR faydasına berdiler.

Eki aftadan soñ, epimiz büyük kovşnen çalışa başladıq.
İlki vaqıtlarda oñaytsız... qıyın keldi.
Soñundan alıştıq.
Büyük kovşnen işlev sayesinde emek istisalcılığı eki qat arttı.
Aylanma kanal fevralniñ soñunda biter degen ümüt doğdı.
Evel böyle ümüt sanki yoq edi.
Meseleni yerastı kanalı mürekkeplendirdi.

Bir defa Mansurovdan:

— Aylanma kanal tezden bitecek, yerastı kanalı ne olacaq?— dep soradım.

— Yer üstü kanalıñıznı qaza beriñiz,— dedi maña.
"Bugün ekskavatorlar başlığınıñ keyfi yoq..." dep tüşündim.
Başlıq... bizde olar çoqlar.
Aşhanege barsañ başlıqnıñ üstüne tüşesiñ, "Mavı qaya"ğa kirseñ, başlıq saña közlerini aqayta.
İdarede — saña üç-dört başlıq birden ücüm ete.
Qayda aylansañ — başlıq!!!
Yuqarı maalle...— Siziñ vazifeñiz — qaza bermek.
Tüşünmek, qarar çıqarmaq, emir bermek... bularnı yapmağa adam bar.
Er şeyge burunıñıznı soqa bermeñiz!

Qaza berdik.
Qazdıq ve qorqtıq.
Barıp ta yarın Sigizmund Genrihoviç kelip: "Yerastı kanalı işke keder etecek... aylanma kanalnıñ bu tirsegini başqa yerde qazmağa mecburmız" dese?!

Men Mansurovnen muabbetleştim...
İlkide özü menim ile laqırdı etti.

Bir kün bizim ekskavatornıñ yanında qadalıp turdı-turdı, maña hucur-hucur baqa berdi.
Men öz işimnen meşğul edim.
Bizge lağman ketirdiler Onıñnen oturıp aşadıq, miyıqlarını sileyatqanda maña:

— Maddeñiz fena degil eken, Bekirov!— dep taşladı ve azaçıq külümsiredi.
Azaçıq...

Sözleriniñ manasını añlamadım.
Ekinci sefer körüşkende menimnen iş hususında laqırdı etti.
Men sevindim.
Yekaterina Vasilyevna ile aramda fena şey olmağanını bildi... belledim, çünki qarısınıñ menim aqqımda aytqanları yalan edi.
Belki Yekaterina Vasilyevna bunı özü tanığandır!
Er alde, soñki künlerde cesaretlendim, laqırdı ete başladım.

Soñki vaqıtlarda Mansurovnıñ bizge bir daa kelmesi oldı.
Nikolay başını yastıq astına tıqqan, yuqlay.
Men stol başında Zoşçenkonı oquy edim.
Mansurov baraknı közden keçirdi, niçündir, memnün qaldı.
Soñ menim elimdeki kitapnı alıp, adını oqup baqtı, külümsiredi.

— Yahşı yaza,— dep taşladı. — Bürokratlarnıñ canını yaqtı.

Men Zoşçenkonı oquğanda, avtor bürokratizmnen küreşe bellemey edim.
Oquması zevqlı kele edi.

— İşleriñ nasıl?— dep soradı menden Abdulla Sadıkoviç.

— Sırasında,— dedim men. — Lâkin, afu etesiñiz, epimizni alâ yerastı kanalı meraqlandır-maqta.
O qalıp ketecekmi?

— Niçün?
Şimdi onıñnen oğraşmağa vaqıtımız yoq.
Plotina bitsin...
Soñ belki onı tedqiq etmek mümkün olur.
Şimdi bizge bir şey belli degil.
Belli yeri şu ki, kanal — siz özüñiz de kördiñiz — dört köşe truba şekilinde.
Diametri bir buçuq metr; Hazar-Kend betten kelip, Çar-Çaq yalısı boyu yüre, aylanma kanalnıñ astından bir qaç yerde keçe ve plotina uçastkasında özenge barıp çıqa.

— Onı kim qurğan?— dep soradım men.

— Emiyeti yoq,— dep cevap berdi Mansurov. — Asaratiqacılar oğraşsınlar.

— Ya suvu?
Onı nasıl toqtatmaq mümkün?

— Onı Menjevetskiyden soramaq kerek.
Biz — ekskavatorcılarmız... añladıñmı?
Aylanma kanalnı nasıl qazıp kelgen olsaq, öyle devam etecekmiz,— dedi Mansurov,— yapılğan iş yapılğan.

— Kanal İskanderniñ devirinden qalğan, deyler.
Doğrumı?

Mansurov özüniñ şayna da tar közlerini qısıp, maña tiklenip baqtı.
Men sualimni tekrarladım.
O açuvlandı, dudaqlarını salındırdı.

— İskander?
Olmaycaq şey.
Kanal, fikirimce, ind eserlerniñ qollarınen yasalğan,— soñra maña pek yaqın kelip, qulağıma yavaştan dedi: — Doğrusını söyle, dostım, arañızda bir şeyler oldımı?

Öyle degeni de ne edi... bilmeyim.

— Ne olmaq kerek edi?

— Anda...
Taşkentte?

— Abdulla Sadıqoviç, siz mesül rebersiñiz,— dedim oña,— aip degilmi?
Men sizge yemin ettim...

— Kerçekmi?

— Yalan aytmağa ne acet?
Zembilni alıp ket dedi Alıp kettim.
Özü yanağımdan şap etip öpti.
Teşekkür yerine... dedi.
Soñ borşç berdi.
Böyle olıp çıqacağını kim bile edi?
Siz hoca olıp...

— Yetti!
Yetti!— dedi o maña,— qoluñnı ber!
Menim aqqımda ne isteseñ, onı tüşün?
Katâ ile çekişip keldim, añlaşıla, çekişip ketecegim.
Evden ketip baqtım.
Onı evden quvıp baqtım.
Bir şey çıqmadı.
Katâsız yaşap olamayım.
Öyle qadın.
Baq... kimsege aytma!
Men Katânı yahşı bilem.
Seniñ aytqanlarıña, doğrusını aytsam, başta inana qoymadım.

— Niçün?
Niçün inanmadıñız?

— Çünki seniñ İradañ deli!
Özüñ de aqıldan pek bay degilsin!
Oña bularnı añlatmaq kerek ediñ...
