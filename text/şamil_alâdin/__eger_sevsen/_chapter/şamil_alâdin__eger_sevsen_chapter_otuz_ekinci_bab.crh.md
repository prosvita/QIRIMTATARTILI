## Otuz ekinci bab — Eger sevseñ

İradanı quçağıma aldım.
Çeresi ap-aq, közleri aralıq, lâkin areketsiz-cansızlar.
Yoq, cansız degiller...
İşte, lipildedi, açıldılar — soñki defa olaraq maña baqtılar.
Dudaqları: "elvida, qıymetli Cevdetim! — dep fısıldadılar. — Men seniñ olmaq istedim... olalmadım!" Bitti!
Endi bu dünyanen sağlıqlaştı.
Menim elimdeki endi İrada degil, sessiz-soluqsız, suvuq cesed.
Onıñ sağ olması içün öz ömürimni telef eter edim.
Amma endi faydası yoq.
İradasız yaşamaq menim içün manasız şey.
Şimdi bildim.

— Ey, çabik ol!
Qıbırda!

Raşidniñ davuşı menim añımda asıl olğan bu facialı hayalnı bozdı.

Qart kürtükleri üstüne aqırın-aqırın basıp, yuqarı çaptım.

— İrada!
Sizge ne oldı?

— Sizge olğan şey..! — dep cevap berdi o, soñ elinen tizine yapıştı.

— Qan...— dedim men,— yaralandıñızmı?

— Ne yerimde? — o taaciplendi.
Qolunen yüzüni sıypap aldı, parmaqlarını közlerine yaqın ketirip baqtı, qan körgen soñ yüzüni çetke çevirdi.
— Qan?

— Neden yaralandıñız?

— Tüfegiñniñ demiri toqundı...— dedi Raşid.

— Sen bunı nasıl köre qaldıñ?

— Közlerimnen...

— Rica etem, Raşid, bu hususta laqırdı etmeñiz!

— Demek, bunı men...

— Yalvaram sizge, Cevdet!
Susıñız!
Unutıñız bunı!

— Unutıñız?
Qannı unutmaqmı?..

— Sumkamnı açıñız!
İçinde beyaz yavluq olacaq...

Men qarnen onıñ yüzüni sürttim.
Qolumdaki qar qip-qırmızı oldı.
Soñ sumkanı açtım.
İrada onıñ içinden beyaz yavluq aldı.

— Bu işten qaysıñız añlaysıñız?
Bağlañız...— İradanıñ ağızından bu sözler yalvarğan kibi çıqtılar,— maña üstümdeki urba keder ete.

Elimni uzatqan edim, Sigizmund Genrihoviç yavlıqnı çekip aldı, yaranı bağlay başladı.
Men kördim,— yara — havflı degil edi.

İradanı eki yaqtan qoltuqlap aldıq.
Bir adım attıq... qız fiğan qopardı.
Esini coya-yazdı.
Toqtadıq.

— İrada!
Sizge ne oldı?

O tekrar elinen tizini tuttı.
Biz köçmege oñaytlanğanda kene kiyik sesnen qıçırdı.

— Bıraqıñız!
Men yuralmayım! — dedi o,— ayağıma bir şey oldı.

— Pertildimi yoqsa? — dep soradı Menjevetskiy.
— Potikleriñni çıqarıp baqmaq kerek.

İradanı qar üstüne oturttıq.
Raşid yavaştan potigini tuttı, özüne çekmek istedi...
İrada öyle keskin, acizane ses çıqardı ki, dereler ve qayalar onıñ sadasını aks ettiler.

Qıznıñ bu vaziyeti bizden ziyade Sigizmund Genrihoviçni kederlendirgeni sezildi.

— Bilesiñizmi ne, balalar? — dedi o, biraz vaqıt tüşünip turğan soñ.
— Keç olayata.
İş böyle ketse, biz epimiz bu sağır delik içinde qalırmız.
Qalsaq, sabağa qadar epimiz buzlarmız.
İrina Şadmanovnanı Qadırğa alıp keteyik!

— Yoq! — dedi İrada, qatiyetle,— aqılıñızğa bile ketirmeñiz!

— Öyle olsa, ne yapmalı?

— Men bu yerde qalıp turayım.
Siz bar da — keliñiz.

— Bu mümkün degil...— Menjevetskiy itiraz etti,— künler şimdi qısqa.
Sizni qışlaqqa alıp keteyik.
Raatlanıñız.
Qaytqanda körüşirmiz.

— Üç adam meni köterip yürecekmi? — o, eecanğa keldi,— Bu qadar yol yürgen, bu qadar yükseklikke çıqqan soñmı?
Raşid!
Menim elimden tutıñız!

Ekimiz kene qoltuqtarına kirdik.
İrada eki adım daa attı, çıdayalmay, kene qıçırdı.

— Sigizmund Genrihoviç,— dedim men,— karyerge yol uzaqmı?

— Bu niçün kerek oldı? — injener eleslendi. — Endi az qaldı.
Çatlaq qayanı köresiñmi?
— O, qala şekilinde yükselip turğan çıplaq sırımnı kösterdi.
Aramızdaki mesafe bir kilometrden çoq degil edi.

— Töpesine çıqsaq oldı.

— Madamki öyle, siz Raşidnen ekiñiz karyerge ketiñiz!
Men İradanıñ yanında qalayım.

— Yoq! — İrada inatlandı,— meni elleriñiz üstünde alıp ketmek isteseñiz aşağı degil, yuqarı alıp ketiñiz!
Köterip degil, qoltuğımdan tutsañız, yeter!

— Toqtañız,— dedi injener.
Hatrine bir şey keldi, ğaliba,— eki yüz qadar adım daa yuqarı yürsek, qar bitecek.
İra aytqanı kibi, yuqarı areket etip baqayıq!

Çoq muzakere etip turmağa vaqıt yoq edi.
Raşidnen ekimiz İradanı qapqaç etip aldıq, bir-birine bitişik ellerimiz üstüne oturtıp, yuqarı cılışa başladıq.
Raşid qar astına ketkende, men qarnıñ üstünde qalam, men batsam, İradanı o, qavi tuta.
Menjevetskiy bizni arttan tayağınıñ ucunen üytep kele... evelki kibi, ögden yürmey.
Kimerde dördimiz birden qarğa kömülip ketken vaqıtlarımız da ola.
Öyle vaqıtta İrada ayağınıñ ağrısını yeñmek içün dudaqlarını tişley.
Men sezem.

Şay etip, yıqıla-tura, qayanıñ astına keldik.
Andan yuqarı qarsız, keñ soqaq boyu İradanı alıp ketmek yengil oldı.
Soqaq da degil, ğaliba, yol.
Çana izleri körünip turalar...
Añlaşıla, kimlerdir, mermer taşığanlar.

Mında, deñiz seviyesinden eki biñ metr yüksekligindeki keniş qullede, çalılar arasında kök taş divarlar közge çarpmaqtalar.
Güya bir vaqıtta yer yarılğan, içinden şingen ateş çıqqan, soñ çetke yayılıp, buzlap taş alında qatıp qalğan.
Qayanıñ çevre-çeti yanar dağ qunisini añdırmaqta.

Mında, bizden evel kişiler bulunğanlar.
Bulunğanlar degil, yaşağanlar bile.
Büyük bir odanı añdırğan qoba içinde odun ve kömür qalımtıları yatalar.
Bir çette toban töşelgen, üstünde kişi yatqan.
Bularnı kim qaldırıp ketken?
İrada toban üstünde yantaydı, biz ateş yaqtıq.

— İptidaiy ömür...— dedi İrada, şaqıldap küldi.
— Kim ümüt eter edi?!

Biz onıñ yanına çöktik.
Sustıq.
Çünki iptidaiy müit — iptidaiy adetlerni talap etti.
Menjevetskiy bunı sezdi.

— Bu daqiqadan itibaren siz rahibe oldıñız! — dedi İradağa,— ateşni muafaza eteceksiñiz.
Biz ise bunıñ içün sizge qurban ketecekmiz...— Menjevetskiy rükzagını açtı, içinden aşayt çıqara başladı.
— Evelâ siziñ kotletleriñizni qurban etecekmiz, soñra qıymetli taşlarnı...

Biz, ruhtan tüşüvni bilmegen bu keskin fikirli, şeñ adamğa ürmet etip alıştıq.
Yemekten soñ o İradanıñ yarası ile meşğul oldı, tizi şişip çıqqan.

— Pek güzel! — Sigizmund Genrihoviçniñ davuşı doktor sesine beñzedi.
— Başımnı kestirem... bu sınıq degil.
Adiy pertilüv. — İradanıñ çeresi, kerginlikten, ap-aq oldı, dudaqlarını ep tişlemekte edi,— hasta, qasevet etmeñiz!
Episi keçip-keter,— injener şaqalaşa berdi niayet, teşkerüviniñ ahırında: — qattı şeynen bağlap, tınç yatmaq kerek,— dedi.

Biz odundan uzun ve qalın yarçıqlar yasadıq.
İradanıñ yun çorabı üstünden ayağınıñ etrafına tizip, yüzbeznen sıqıp bağladıq... yüzbez Sigizmund Genrihoviçniñ tüpsiz rükzagında tapıldı.

Soñ onıñ içinden çöküç, büyültice cam ve ekşi tolu küçük flakonlar çıqtılar.
Bundan soñ kök taşlarğa doğruldıq.

Bundan adamlar bizden evel az emek sarf etmegenler.
Qalın taş tabaqalarını kesip, yerge avdarğan, büyük kesekler qoparıp alğanlar.

Sigizmund Genrihoviç elinde çöküçi, taştan-taşqa avuştı, bir kesekni diger keseknen qiyas etti, anda bir kesek, mında diger kesek parlap bermemizni buyurdı, er birini büyültici cam vastasınen teşkerdi, niayet, yumruq büyüklikte yigirmi beş-otuz kesek mermer taş saylap aldı.

— Bunıñ özü kâfiy...— dedi o, İradağa muracaat etip,— nasıl, İrina Şadmanovna?
Ayaq yatıştımı?

— Sızlavı, evelkine köre, az,— dep cevap berdi İrada.
— Siz?

— Mına baqıñız! — oña nümünelerni kösterdi.
— Bu yerde, qaya töpesinde, elbette, onıñ hasiyetini tain etmek qıyın, o laboratoriyanıñ işi... lâkin terkibinde çaqmaq taşnıñ nisbeten, çoqluğı körünip tura.
Curayev aqlı eken.
Bu beneklerni bu bürtüklerni köresiñizmi?
Biotit...
Amma mesele tek onda degil.

İrada mermer parçalarını alıp, diqqatle közden keçirdi, soñ uçurım çetindeki qırmızı tabaqalardan da nümüneler ketirilmesini rica etti.
Raşid qıznıñ parmağı uzanğan yaqqa yuvurdı, ögge çıqıp, qıyışıp turğan yalpaq kesekni qoparıp almaq içün dögüngen vaqıtta Menjevetskiy onı toqtattı.

— Öyle degil... çöküçnen urıp qoparmaq kerek! — dep qıçırdı,— pek balabanı kerekmey.

Raşid salmaqlı granit kesegi ketirip İradanıñ eline tuttırdı.

— Mermer bizim ziyetimizge degerli,— dedi İrada,— amma şimdilik bizge bunıñ bazı ceetleri qaranlıq... suv keçirüvi nasıl?
Onı bilmeymiz!
Başqa cınıslardan yoqmı?
Sigizmund Genrihoviç?

— Yoq!
Olğanı şu!

— Ya bu?
Yolaqlı kesek... köresiñizmi? — İrada qayanıñ oyuğı içindeki büdürli divarğa işaret etti. — Baqıñız!
Gülguli ve beyaz renkler...
Çöl cınısından olmalı.
Zan etsem, siziñkilerniñ arasında öylesi yoq.

— Hayır, İrina Şadmanovna, olar eliñizdeki kök mermerniñ özü.
Neva yalısında töşelgen mermer de böyle!

— Maña, niçündir, bular başqa olıp körüneler,— dedi İrada,— er alde, ondan da bir qaç kesek alıñız!

Men injenerniñ elindeki çöküçni alıp, oyuq qaya yanına bardım.
Adam başı qadar mermer qopardım, keseklerge bölgen soñ, İradağa ketirdim.

— Diqqat etiñiz,— dedi o Menjevetskiyge,— gülguli degil, lâkin beyaz da degil, kök de... yeşilce kele.
Bizde öyle cıns yoq.

— Ya miqdar, kölem ceetinden nasıl? — Menjevetskiy külümsiredi. — Bizim iş içün yeterlikmi?

Mermer bu yerde çoq... adsız-isapsız miqdarda.
Amma belâlı ceeti bar.
Onı aşağı, Hoca-Kend yoluna nasıl tüşürmeli?

Eki kün karyerni ve qayalar etegini tedqiq ettik, bir neticege keldik: tışarı mermer alıp çıqmaq içün birden-bir keçit bar.
Soñ aşağı tik yol yasap, lebödka vastasınen tüşürmek mümkün.
Bu fikir, elbette, tafsilâtlı izaat talap ete, lâkin böyle tik bayırdan aşağı yol yasamaqta iç mana yoq.
Yolnı Hazar-Kendden, tahminen, sekiz kilometr uzaqqa qurıp başlamaq kerek.

Eki kün zarfında İrada eppi tüzeldi, atta qobadan tışarı çıqıp da yurdi.
Oña terek pıtaqlarından qoltuq tayaqlar yasap berdik.
Kesme mermer taşlarğa yaqınlamaq istedi.
Eki qolundan tutıp, onı sırımğa yaqın ketirdik.
Menjevetskiyniñ fikiri doğru ekenine qaniy olmaq içün çeşit cıns taşlarğa tiklenip baqa berdi, niayet, eki-üç soy taş daa alıp, sumkasına qoydı.
Menjevetskiy bu çılçıqlıqnı seze qoysa, şübesiz, darılacaq edi.

— Bularnı özüm içün aldım,— dedi o, qart injenerge.
Lâkin Sigizmund Genrihoviç, özüniñ ibaresinen aytqanda, "yaşlıq inamsızlığına" darılmadı.

Evge qaytqanda, Menjevetskiy Raşidke hususiy vazife berdi: qala keçidinden sağ qolğa, süyri qaya astındaki dere betke yürip, yol qurucılığı içün kelişikli yer baqmasını rica etti.
Tapsañ, maña aytırsıñ, dedi.
Biz Qadırnıñ çayhanesinde olurmız.

Tek Menjevetskiy degil, epimiz bu bayırdan aşağı araba yahud maşina yolu quruv derdine mübtelâ oldıq.
Raşid yol içün yer tapqanını gece tüşünde eki kere kördi.
Men ve İrada tüşümizde yol tapqanımıznı birer kere kördik.
Sigizmund Genrihoviç —başqa... o, yuqu vaqtında, tüş körmey eken.

Raşid, tüfekni alıp, Süyrü qaya deresi betke ketti.
Onıñ yerine Menjevetskiy keçti.
Ekimiz İradanı qoltuqlap alıp kettik.
Oña bayırdan aşağı tüşmek, eki kün evelsi, yuqarı çıqqanından qıyın keldi.
Şişik ayağı eñişte ziyade ağırdı.

Gece çayhanede otura edik, Raşid kirip keldi.
Tahta üstünde ayağını ögge uzatıp, sıcaq qum tolu torbaçıqnen qızdırayatqan İrada topraq pol üzerine qan çıbırayatqanını eslep, telâşqa keldi.

— Bu ne?

Raşid elindeki başnı yuqarı köterdi.

— Qaşqır... ulu seferimizden hatire.

— Siz çıldırğansıñız, Raşid! 
Menjevetskiy, Qadır aka ve men bir-birimizge baqıştıq.

— Biz taş parladıq.
Siz...— Raşid Menjevetskiyge muracaat etti: — siz tedqiq ettiñiz.
Tüfek işsiz yattı.
O da bir hızmet becermek kerek degilmi edi?
İşte, neticesi... qaşqırnıñ özüni süyrep ketirüvde mana körmedim.
Başı... canlı isbat.

— Qorqmadıñızmı? — dedi İrada.

— Korqmağa ne bar?
Bütün işni bu özü yaptı...— tüfekni kösterdi.

— Ümüt etmegen edim,— dedim men, şaqanen.
Raşid küstü.

— Bunı maña birev bağışladı belleysiñmi?

— Yetti!
Yetti! — Sigizmund Genrihoviç bizni uzlaştırmağa tırıştı,— qaşqır başı bağşış berilmey.

Çayhanege adamlar kirdiler.
Raşid sergüzeştni qaytarıp-qaytarıp ikâye ete berdi.
Adamlar ayretlenip, başlarını salladı ve Raşidniñ omuzını taptap: "Maşalla!
Maşalla!" dediler.
Aradan eki saat keçkende üç dehqan qaşqırnıñ terisini ketirip, Raşidniñ ayaqları ucuna qoydılar.
Olar tüfek patlağan yerge çapqanlar... başsız qaşqır yata eken.
Qar üstündeki qan tamçıları izinden kelgenler.

Biz qaşqırnıñ başını ve terisini Qadır akağa bağışladıq.

— Ya menim avalem? — dep soradı Menjevetskiy,— unuttıñmı?

— Çoq dolandım... mermer tüşürmek içün yolğa lâyıq yer tapalmadım.

— Em tapılmaz. — Sigizmund Genrihoviç Raşidni ruhlandırdı,— bunı men evelden bile edim.
Bizim alğan nümünelerimizni laboratoriya tedqiq etsin... soñ baqarmız.

— Siz Sigizmund Genrihoviç, qaladan aşağı mermer tüşürmek mümkün degil deysiñiz.
Ya andaki izler?

— Nasıl izler?

— Biz töpege köterilgen vaqıtta qaya astında körgen çana izlerimiz?!
O yolnen mermer taşılmağanmı eken?

— Belli degil.
Belki mermer... belki de odun taşığandırlar.

— Qalağa yol yasamaq mümkün,— dedi Raşid.
Soñ öz sözleriniñ qatıyliginden özü qorqıp, ilâve etti: — lâkin mütehassıslar da kelip körsinler!

— Qayda? — dep soradı Menjevetskiy.

— Meni Palvanqaya astındaki derege yolladıñız.
Barıp baqtım.
Qala içinden tışqa suv aqmaqta.

— Suv?
O da qaydan kelgen?

— Nomay degil... lâkin aqmaqta.
Aqıp, çimenlik içine siñip ketmekte,— dep tekrarladı Raşid,— Mavlân aka maña aytqan edi.
Hatirimden çıqqan.
Bir vaqıtlarda bu yerde sıcaq suv çıqa eken.
Şimdi yarıdan ziyadesi lay ve qum.
Dere temizlense, yüz metr uzunlığında tunnel açılacaq.
Baş Dugümden Adilbayevniñ kişileri kelip üç kün işleseler, oldı.

— Öyle eken, niçün yol yoq deysiñiz?

— Yol, elbette, yoq.
Yasamaq kerek.

— Özüñiz, Sigizmund Genrihoviç, plotinanı mermernen temin etmek isteysiñiz,— dedim men, biraz qızışıp,— yol meselesinde ise pervasız körünesiñiz.
Niçün öyle?

— Pervasız?
Menmi? — qart injener yüreksiz külümsiredi,— yañlışasıñız, Cevdet!
Mende bu işke azaçıq suvuqlıq olsa, bu qayalarğa tırmaşıp yürmez edim.

— Öyle eken, yol tapuvnı niçün Raşidke avale ettiñiz?
Özüñiz ketip qıdırmadıñız?

— Raşid yaş.
Maña yürmek qıyın.
Mermerni bayır etegine tüşürmek içün lebödka teklif ettim.
Curayev razı olmadı.
Şimdi, seniñ sözleriñe baqsaq... kene Curayev aqlı olıp çıqtı.
İradağa egildi.
— Nasıl?
Ağıramı? — dep soradı.

— Sınıq ve çıqıq yoq,— dedi qız,— Qadır aka öyle dedi.
Damarları tartılğan.
Aytqanına köre, eki künden qurtulacağım.
Şimdilik üstüne basalmayım.

Ertesi künü saba ortalıq yarıqlanıp başlağanda qalqtıq.
Evge qaytmaq kerek.
İrada?
O nasıl ketecek?

— Cevdet qalsın...— dedi Menjevetskiy,— İrina Şadmanovnağa qaravul olsun.
Biz Raşidnen ekimiz keteyik.
Belki Tursunov maşinasını berir?

...Men qaldım.
Çayhane içindeki kişiler bizimnen oturıp çay içti, pite aşadılar.
Teessüf ki, evden ketirilgen kotlet ve penir endi yoq.
Köylüler öz aralarında kooperativ aqqında laqırdı eteler.
Tezden kolhozğa traktor kelecek deyler.
Soñ bizden Çar-Çaqta işler ne alda ekenini soradılar.
Men plotina qurucılığı aqqında ikâye ettim.
Lâkin aynı bir şeyni tekrarlay berüv qıyın eken, yoruldım.

Yarım kün böyle keçti.
Üyle maalinde men bir çaynik çay ve eki piala alıp İradanıñ odasına kirdim.
Üç künden beri meni qıynağan sözni aytmaq içün özümde, niayet, cesaret is ettim.

— İrada,— dedim men, onıñ ögünde qol qavuşıp,— yanıñızda eki can saqlayıcı olğanına baqmadan, qazalandıñız.
Men bunıñ içün pek kederlenem.
Lâkin ne yapmalı?
İş oldı... bizni afu etiñiz!

Qız indemedi.
Yüzüni küçük pencereçikke çevirdi.
Men de onıñ közleri baqqan tarafqa baqtım.
Tışarıda damnıñ saçağından salınğan uzun buz keseginden yerge suv tamlamaqta edi.
Teren köküs keçirdim.
"Baar... baar keleyata".

— Cevdet! — dedi İrada ökünçli davuşnen.
— Meni ömürim boyunca çekiştireceksiñizmi?
Bunda ne tapasıñız?
Menim qazam qorqunçlı degil... keçer-keter.
Amma siz?..siziñ yoluñızda bir mana bar edi...
Tursunov.
O endi çetke çekildi.
Daa nasıl...

Bir-birimizniñ közlerimizge baqtıq, men İradanıñ yanağından öpmek istedim, o bu arada menden:

— Niçün öyle bunarlı közlernen baqasıñız? — dep soradı. — Siz, ğaliba, bir şeyden saqınasıñız... bir şeyden qorqasıñız.
Neden?
Men bilmek isteyim.
Mında... bizim baraklardan uzaqta, qışlaq çayhanesi içinde bilmek isteyim.

— Bir şeyden... yalıñız.

— Neden?

— Meni terk ete bilecegiñizden!

— Menimi?
Onıñ sebebi ne ola bilecek?

— Bilmeyim.
Lâkin qız sebep qıdırsa.
deral tapar.

— İtimal... lâkin sebep tapqan tek qızlar degil. — dedi İrada. — Maña bir alicenaplıq yapa bilesiñizmi?

— Ne demek olsun?!

— Başımdaki yavluqnı çeziñiz!
Çayhaneniñ içi sıcaq.
Bahtsız mañlayım açıq tursa, belki yarası tez qurup keter... nasıl belleysiñiz?

— Men osal doktorım.
Amma çez deseñiz, çezeyim.
Belki çezmek kerekmeydir?

İrada sustı.
Susmaq — razı oluvnıñ alâmeti deyler.
Er vaqıt öyle degil.
İradanıñ yüzüne baqtım, aciz alda edi.
Arttan yavlıqnıñ tüyümçigini çezdim, soñ yavluqnı çekip almaq istedim, qurtulmadı.
Yapışqan.

— Çekiñiz! — dedi İrada. — Qorqmañız! 
Tarttım... yavluq yaradan qurtuldı, lâkin üstünde qanlı qabuq qaldı.
Yaradan qan aqıp ketti.

— Nafile çezdik! — dedim İradağa,— qan çıqtı.

— Çıqsın...— İrada özüni sıqmadı. — Toqtar.

Şimdi qız pervasız yaş bala kibi edi.
Onı özüme çektim, bağrıma bastım, dudaqlarınıñ çetinden öptim.
İrada çekindi, ellerimniñ arasından çıqmaq istedi, soñ qıbırdamay qaldı.
Bir talaydan soñ meni quçaqladı.
"Sevimli Cevdet! — dedi o,— men sizni iç bir vaqıt terk etmeycegim".

Çayhaneniñ qapusı açıldı.
Qadır akanıñ sesi işitildi.
Men çaynik ve eki pialanı alıp çıqtım.

...Aqşam üstü eki at yekili araba keldi.
Üstünde nosilka bar edi.
İrada oña közleriniñ qıyığından baqıp, külümsiredi.
"Men bu qadar mecalsızımmı?" dep tüşündi içten.
Aydavcınen ekimiz onı köterip arabağa minsettik.
İrada piçen üstüne töşelgen brezentke yaslandı, başını aşağı egiltip, sustı.
Onıñ hayalına keder etmek istemedim, çünki özümniñ qafamdaki fikirler de örümçek avı kibi çıbalıq edi.
Araba yurdi.
Men onıñ peşinden adımladım.

Hazar-Kendden keçken soñ, İradanıñ başı qıbırdadı.
Qaranlıq bayağı qoyulaşqanından, yüzüni yahşı köralmadım.

— Mermer tapıldı,— dep fısıldadı o,— mermer tapılğan yerde yol da tapılır.
Öyle degilmi, Cevdet!

— Şübesiz! — dedim men keskin ve sozuq sesnen, güya İrada yarım kilometr uzaqta edi. — Siz bütün yol boyu indemediñiz, neler tüşünip keldiñiz?

— Menmi? — o, dülber davuşnen, külümsiredi. — Plotinanı...
Anda işler tezden bitecek.
Bitse, men ne yapacağım?

— İş azmı?

— Bir afta evelsi Anna Yakovlevnadan mektüp aldım.
Meni Volgostroyğa çağıra.

— Nasıl cevap berdiñiz?

— "...Men razım, lâkin Cevdet Çar-Çaqnı terk etecegi kelmey.
Men ise Cevdetni terk etmege quvetim yetişmey, çünki onı pek sevem!" dep yazdım.
