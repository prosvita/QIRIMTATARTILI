## Yigirmi doquzıncı bab — Eki nar

Soñki aylarda iş usulımız deñişti.
Kimerde tulumba stantsiyasında, kimerde ekskavatorda çalıştıq, kimerde uçastkanı yer patlatıcılarğa bıraqıp, uzaqqa ketmege mecbur oldıq.
Menim içün,— tek menim içünmi, aceba? — aylanma kanalnı bitireyatqanda yüreklerimizni biylegen araretni ğayıp etmek yazıq.
Şimdi, güya kökten yerge endik.
Bunı sezgen tek men degilim.
Quvetler yeñi qısımlarğa bölüneyatqanını ve bir-eki künden soñ iş kene qızışıp ketecegini er kes bilse de, bu yeñi künler — insannı göñülden tüşürici künler oldı.
Böyle künlerniñ birinde komsomol komiteti gidrostantsiyağa kezinti teşkil etti.

Biz epimiz bile edik: plotina qurulğan soñ büyük göl asıl olacaq ve suv ondan derivatsion kanal boyu ketecek; on doquz kilometr uzunlığındaki derivatsion kanalnıñ suvu yetmiş metr yuqarı köterilecek, turbinalarnı aylandıracaq.
Kombinat avanıñ özünden azotlı kübreler yasap çıqaracaq.
Biz bu yaazariyeni yahşı ezberledik.
Menjevetskiy Hazar-Kenddo bizni oqutqanda bunı daqiqada bir ayta turğan.

Gidrostantsiya qurulayatqan yerge kelgende, öz evimizge qaytıp kelgen kibi oldı.
Aynı şu baraklar, aynı şu kotlovan, atta kanal bile bizim aylanma kanalğa beñzey.

Lâkin episi derivatsion kanal boyunda olayatqan iş.
Kotlovan, gidroelektrostantsiya binasınıñ negizini qurmaq içün.

Yerli komsomollar, tecribe alışıp-berişüv aqşamı teşkil etecekleri yerde, bizni klubqa alıp keldiler.
İradanıñ planı çul tutmadı.
Bizge kinofilm körsettiler: "Çapayev" ve "Qara konvert".
"Çapayev" şimdi istisaldan çıqtı "Qara konvert" ise... on sekiz yıldan soñ, tekrar peyda olğan eski film...
Garri Pil.

Keteyatqan vaqıtta İrada, meni körmegen olıp, sustı, klubqa kelgen soñ, men onıñ diqqatına saip olmağa tırıştım.

— Acaip saray,— dedim oña.
Bizim klubımız alâ azır olmağanı içün şay dedim.
İrada menim sözüme qulaq asmadı.

Kinofilmler körsetilip bitirilgen soñ, men yüksek davuşnen:

— Filmlerniñ ekisi de zevqlı edi...— dedim, İradanıñ zıtına toqunmaq içün,— lâkin, Çapayev güzel.

Bu sefer o çıdayalmadı.

— Siz, Bekirov... kino meselesinde bir şey añlamaysıñız...— dep qıçırdı.

— Niçün, İradahan?

O, adınıñ soñuna "han" qoşulıp aytılğanını, niçündir, istemey edi.
Men qızğa birindeki kere "İradahan" dedim.
Açuvlandırmaq istedim.

— Niçün şay belleysiñiz? — dedim men tekrar.
— Evelina!?
Ne?
Fena qızmı?
Filmler, elbette, bir-birinden uzaqlar, amma... doğrusını aytsam, kinoda "Çapayev"ni artist oynağanına inanacağım kelmedi.
Özü belledim.

— "Qara konvert?" Siziñce, bütün zevq Evelinada.
Bütün erkekler Evelina dep deli olacaqlar.
İş tek onda degil.

Men yengil nefes aldım, yanaşada Tursunov olmağan vaqıtta men bazı muvafaqiyetlerge ire bile edim.

Klubdan aşhanege kirdik.
Epimizni bedava yemeknen: etli borşç, zapekanka ve birer stakan sıcaq sütnen sıyladılar.
Mındaki aşçı bizim Sabira haladan ziyade talapkâr olmalı.
Bizde sıcaq süt körüngen şey degil.

Aşap bitirgen soñ tecribe alışıp-berişüv başladı.
Lâkin yemekten ve kinodan soñ kimseniñ laqırdı etecegi kelmedi.
İrada ve Karim sözge çıqtılar.
Karim özüniñ keşf etken yeñi kovşı ve onıñ montajı hususında ikâye etti.
Bunı er kes begendi, çünki söylegen şeyleri ameliy işten alınğan deliller edi.
Karim onı zevqlı etip... kişilerni küldüre-küldüre ayttı.
Bitirgen soñ devamlı surette el çırptılar.
Soñ İrada çıqıp, bizim ve olarnıñ ekskavatorcıları arasındaki musabaqa muqavelesini oqudı.
Muqavele mücibi, olar tezden bizim işlerni kelip teşkermege borclı ediler.

Meclisniñ soñunda epimiz "Bizni urmaq, urmaq istedi, bizni urmağa ıntıldılar..." türküsini söyledik.

...Saba yalığa çıqtıq.
Bizim ekskavator, taşlap ketken yerimizde degil, bayağı uzaqta edi.
Maşinistniñ rusheti olmadan, ekskavatorğa toqunmaq mümkün degil.
Almazov pek açuvlandı, attı-tuttı, kompressornı teşkerip, birde-bir sınıq şey tapmaq içün kabinağa kirdi.
Lâkin maşina elektrik ağından üzülgen edi.
Soñundan añladıq: bu Mansurovnıñ emiri mücibi yapılğan.
O şpallarnı tizdirip, bizim maşinanı kotlovandan uzaqça yerge aydatıp taşlatqan.

Bunı evelce yapmaq mümkün degilmi edi?
Maşinanı çetke çekmek zarureti doğğan eken, niçün Almazovnı çağırmadı?
Evde divarnı azaçıq tıqıldatqan olsa, yetecek edi.
Soñki vaqıtlarda Abdulla Sadıkoviç kotlovanda sıqça buluna, ğaliba, yeñi naçalnikniñ közüne körünmek istey.
Kotlovanğa kele, yapılıp bitirilmegen bir iş tapıp, adamlarnı ızğıştıra.

Topraq yığınları üstünde ve kotlovan içinde yer patlatıcılar kezeler.
Olar keniş çuqurlar aça, içlerine patlayıcı maddeler qoya, bikford tellerini çektireler.
Bugün bizni ekskavatordan alıp, yer patlatıcılarğa yardım içün yolladılar.

Biz — Kandıba ve men,— bir qaç delik açqan soñ, üylelik teneffüsten evel, patlavlar vaqtında çuqurlarda saqlanmağa, taş-topraq, toz-duman içinde yataqlamağa istemey, evge kettik.
Evge kettik... aşhanege kelip kirgenmiz.
Ertemi?
Keçmi?
Kim bilsin?
Bizge arpa kürpesinden plâv qalğan.

Yalığa qaytayatqanda küçlü gurultiler işitildi.
Yuqarıdan, baraklar betten, patlavlar zevqlı keldiler.
Anda-mında yanardağlar kibi, ateşli dumanlar çıqtı, taş ve topraq taşqını kök yüzüne köterildi, soñ kenişlep, eppi vaqıt qıbırdamay — avada asılıp turdı.
Niayet, o, qara mantarlar yavaş-yavaş aşağı endiler.

Kotlovannıñ etrafındaki adamlar yerli-yerlerine darqağan soñ, biz çuqurğa tüşdik.
Yerniñ astından çıqqan büyük qara taşlar nizamsız alda dağılıp yatmaqta ediler.

— Konglomerat,— dedi Kandıba. — Ne isteysiñ?...

Hristofor öz nijniklerinen beraber, ekskavatornıñ artındaki demir yolnı yasap bitireyata edi.
Onıñ eli ve omuzı alâ ağırmaqta, amma, men bellesem, onıñ şimdi iş vaqıtında asabiyleşkeniniñ sebebi bu degil.
Soñki aftalar içinde nijnikler meselesinde bahtsız oldıq.
Baş Dugümde işler ketken sayın kenişlemekte, yerde er işke armaturcılar, motorcılar, desâtnikler ve betoncılar talap etilmekte.
Yaş yigitlerniñ biri bizde kursta oqup başlay.
Ne yapacaqsıñ?
Kimerde şpalalarnı özümiz taşımağa ve relslerni pekitmege mecbur olamız.

— Qayda bıralqılanıp yurdiñiz? — dep cekirdi üstümizge Hristofor.
Yüzünde yasama ciddiylik sezildi.
— Tez oluñız, yardım etiñiz!
Kimse yoq... tek özümiz çekişemiz.
— O, başından kepkasını çıqarıp, yüzüni sildi.
— Baq, yarım saat içinde yol ne qadar uzandı!

Ekskavatornı ögge cılıştırdık, soñ Andrey Zaharoviç kögertege çıqtı, rıçaglarnıñ ögüne oturıp, sol elini köterdi.
Men rubilnikni keçirdim.
Kovş aşağı sarqayatqanda, kögertede Mansurov peyda oldı.
O maña: rubilnikni çıqar degen manada işaret etti.
Men emirni eda ettim.
Maşina birden toqtadı.
Kovş avada sallanıp qaldı.

— Bu ne demek, Cevdet? — Almazov qarıq sesinen qıçırdı.
O işniñ farqına barmadı,— elektrik küçü yoqmı?

Kögertege çıqtım, közlerimnen işaret etip Mansurovnı körsettim. — "Büyügimiz emir etti!"

— Sen delirdiñmi?
Rıçag çıqarılmay tura toknı kesmek mümkünmi? — Maşinist pek açuvlandı.
— Kim ruhset etti?
Maşinanı işten çıqarmaq isteysiñmi?
Saqın, bir daa, men maşinanı toqtatmağance, rubilnikni çıqarma! 
Lâkin men... 
Ne, men?
Ne, men? 
Qabaat mende! — dedi Mansurov,— maña qıçır.
Oña ne qıçırasıñ? — Mansurov kögerteniñ ucuna kelip, Andrey Zaharoviçke emir etti. — Toqtat işni!

— Niçün?

— Konglomeratnı cıyıştırmaq içün tezden maşina kelecek...

— Bunı maña aytmaq kerek ediñiz! — dedi Almazov,— hucur şey...
Men kovşnı tüşüreyatam, kimdir, rubilnikni çıqara.
Qayda körüngen şey?

Almazov bizge eleslenip baqtı.
Mansurov bunı esledi.

— Ne oldı? — dep soradı Abdulla Sadıkoviç.
— Aqılıña bir şey daa keldimi?

— Kran...— dedi Almazov açuvlanıp,— kran, añladıñmı?

Bir qaç daqiqa keçken soñ, trosnı büyük konglomerat kesegi astına taqıp, dört bağlap, kovşqa iliştirdik.
Yelquvan onı töpege köterip, çetke çekip alıp ketti.
Bu usul kelişikli köründi.
Şu künü çuqur içindeki konglomerat kesekleriniñ episini kotlovannıñ kenarına çekip çıqardıq.
Mansurov, bu kesekler kovş içün ağırlıq eter dep qorqıp, indemey baqıp turdı.
Amma qavflı olmağanını körgen soñ, özüniñ yeñi keşfini bildirmek içün Tursunovqa yuvurıp ketti.
Tursunov bizim tarafqa kelmedi.
Diger ekskavatorcılar bizim usulnı bilmey, qaç saatler boş turdılar.
Bilgen soñ, olar da bizim kibi yaptılar.

Aqşam üstü yer qazıcılar, krancılar keldiler.

Qaç kün daa keçti... biz öz uçastkamıznıñ tübündeki konglomeratnıñ episini patlatıp, çetke çıqardıq, soñ topraq qazuvğa kiriştik.
Topraq yımşaq ve taşsız edi.

Eki qaya arasında qısılı bu tar boğaz içinde biñlernen adamlar ve maşinalar çalışmaqtalar.
Kotlovan er kün enine ve boyuna ösmekte.
Biz işke saba kele, aqşam qaytamız.
Özenniñ sol yalısında, çaqıl çıqarmaq içün karyer açıldı.
Ekskavatorlar qum qarışıq çaqılnı demir yol platformalarına yükley, platformalar ise onı cınslarğa bölüci ve yuvucı bazağa alıp kete, soñ, bünkerlerge tüşüreler.
Sağ yalıda ekinci beton zavodı işlep başladı.
Onıñ yanında yükleyici stantsiya çalışa.
Vagonçıqlar tel yollar boyu özenniñ bir yalısından diger yalısına beton taşıylar... beton meselesi endi çezildi.


Plotinanıñ divarları kün-künden yükselmekteler.
Baar kelip yetkenini duymay qaldıq.
Yağmurlar yağa başladılar.
Kovşnıñ içine qoyu, yapışqaq çamur tola, yelquvan çetke burulğanda, bu çamur pnevmatik dumkarnıñ içine zar-zorına töküle.
Yağmurlar sebebinden beton işleri de bir qaç kün toqtalıp turdı.
Ava künde bir qaç defa deñişip turdı: saba küneş çıqa, soqaqlar sarqqan kibi ola, biz evge qaytqanda kene yağmur yağa.
Barakqa şır-suv olıp qaytamız.
Kuneş bulutlarnıñ arasından çıqqan soñ, pek qızdıra.
Orta Asiyada baar pek qısqa ola.
Kimerde asıl da olmay.
Yaz kele qoya.
Şimdi bayırlarda qaş-qaş ve hanım çiçek açqan mevsim.
Qırlarda ve derelerde suvları çağlağan baar.

Menjevetskiyniñ uçastkasına sel tüşecek dep bekleyler.
Sel içün arıq qazdı, çetlerine taş töşedi ve yalpaq beton kesekleri yerleştirdiler.
Çar-Çaqta suv yüksek yalılarnıñ töpesinece köterildi, delirdi-quturdı, bizim kestirmege oqtaldı, yıqmaq istedi.
Baar plotina içün eñ telükeli mevsim oldı.

Telüke... tek qurucılıqta degil.
Yürekte de telüke, acizlik.
İrada mektüp yazıp çağırtqan vaqıtta barmadım, onıñ içün darılğan.
Karamat ayttı.
Belki İrada aqlıdır?
Belki menim kibarlığım doğru degildir?
İrada Krasnânskayanen beraber Volga qurucılığına ketmedi.
Demek, onı mında tutqan şey... kişi bar!?
Kim?
Tursunovmı?
Eger men, İradanıñ Tursunovnen munasebetlerinde çıbalıq iş olmağanını bilse edim... oña emin olsa edim!
Amma emin degilim.
Kündeşimden intiqam almaq istedim; intiqam degil, açuvlandım.
Niçün İrada kibi qız meni degil de, mıtlaqa Tursunovnı sevmek kerek?
Belki Tursunov menden dülberdir?
Şübelenem.
Ondan soñ İrada dülberlikke qızışqan şahs ta degil.
Başta bir, Tursunov menden esli.
Qız içün, bu — ciddiy sebep.
Qızlar cesür kişini seveler.
Tursunov cesürmi?
O israrlı adam.
İsrarlı... çünki reber.
İster-istemez israrlı olmaq kerek.

Deycegim, baar maña şübe ve cesaret ketirdi.

...Bu kitapnı men degil de, Vahid Tursunov yazğan olsa, soñki aylar içinde işançnıñ özüne nasıl qaytıp kelgenini tasvir eter edi.
Men İrada oğrunda nasıl küreşsem, o da öyle küreşti.
Özünen... öz şübelerinen küreşti.
O vaqıtta, Tursunovnıñ buña aqqı barmı, yoqmı edi, bilmey edim.
Bunı bilmegenim kibi... sevgi içün iç bir türlü uquq talap etilmegenini de bilmey edim.
Men diger bir şeyni de bilmey edim...
İrada ile Vahid Tursunov arasında olğan romantik körüşüvni bilmey edim, albu ise körüşüv injenerniñ qalbinde büyük qığılçım qaldırğan, soñundan alevlene bergen.

...Bu, men kelmezden biraz evel olğan şey.
Onı maña Karamat ayttı.
Kimsege söylemeycegime yemin etken edim.
Lâkin aradan endi yigirmi beş sene keçti.
Bu yaşımızğa keldik.
Yeminni bozdım.
Afu et, sevimli Karamat!

Qırğız-Qulaqta, baş qurucılıq idaresinde tehnika işleri hususından muşavere oldı.
Muşaverege, Krasnânskaya ve Curayevden, hızmet bölükleri başlıqlarından ğayri, smena injenerleri de davet etildiler.
Muşavere, er vaqıt olğanı kibi, gece keç maalde bitti.
Bu da azlıq etse kerek, Torizo muşavereden soñ smena injenerlerini öz kabinetine çağırdı, olarğa yeñi şarait ve yeñi vazifeler hususında izaat berdi.

İrada kabinetten çıqayatqanda, Curayev onıñ yanına keldi:

— Maşinañız barmı?

— Bar! — dedi İrada,— Bir de-bir maşinada kelgendirim, elbet!
Onıñnen de qaytacağım...

— Men mında qalmaq isteyim,— dedi Curaev, partkomda meşin divanlar bar.
Olarnıñ üstünde...

Vestibülde eki daqiqa subet etken soñ Curayev köridor boyu ketti, İrada soqaqqa çıqtı.
Etraf qaranlıq.
Ne maşina, ne insan... çım-çırt edi.
Onıñ da aqılına partkomnıñ divanları keldi, lâkin soñundan bu fikirden qorqtı.
"Ketmeli... yolda maşina çoq.
Çaresi tapılır" dep tüşündi.
%
Dört kilometr qadar yol yurdi, maşinağa beñzegen şey rastkelmedi.
Ögden esken küçlü, suvuq yelge qarşı ketmek qıyın edi.
Paromğa yaqınlaştı... alâ kimse yoq.
Açuvlandı: "endi maşina rastkelse... yalvarsa bile minmeycegim" dedi içinden.
Öz-özüne canı ağırdı.

Amma insannıñ taqdiri hucur ola.
Qıznıñ qafasına bu qatıy fikir kirip yetiştirmedi, yanına yük maşinası toqtadı.
Kabinadan kişi tüşti.

— Şadmanova?!
Gecelein bu ne demek? — qız davuşnıñ saibini tanıdı: Vahid Tursunov...
Elektrik bölügi başlığı.
— Qana, oturıñız! — qıznı kabinağa çağırdı.
 — Çabik oluñız!
Belki parom qapalğance yetiştirirmiz?

Lâkin yetiştiralmadılar.
Skelede parom endi yoq edi.
Keç olğan.
İşçiler onı sol yalığa bağlap, Hazar-Kendke ketkenler.
Ava suvuq.
Açıq yalıda turmaq mümkün degil.
Qaravul odasına kirdiler.
Saatkul ata, elinde berdankası, qıp-qırmızı çöyün sobanıñ ögünde oturğan, yuqsıray.
Tursunovnı körgeninen tanıdı... deral ayındı, atılıp ayaqqa turdı: — yañçıq... biraz qızınayım dep kirdim, çıqacaq olıp otura edim. — Qart özüni aqlamağa tırıştı.
Çar-Çaq yalısında, elektrik stantsiya donatması... relsler, şpallar, ağaçlar obalanıp yatmaqta ediler.

— Yat, Saatqul ata... yuqla! — dedi Tursunov ve şaqıldap küldi.
— Seniñ totlı demirleriñ kimsege kerekmey!

— Totlı demirler?!
E-e!
Anda, totsız demirler de bar.
Episi içün mesulim.
Muşuq bir aydan berli qoqlanıp yüre.
Episini körem...

Şoför, yaş yigit, sobanıñ ögünde sozuldı, başını yerge qoyar-qoymaz huruldap qaldı.
İrada ellerini qızdırmaq içün sobanıñ üstüne tuttı, amma birazdan, parmaqları sızlap başladılar.
Öyle ağırdılar ki, qız çıdayalmay, ağlay-yazdı.
Tursunov oña sobadan uzaqqa çekilmesini rica etti, soñ Çar-Çaqtan suvuq suv ketirip, ellerine suvuq kompress yaptı...
Soñra, ne yerdendir, eski çuvallar tapıp, yerge töşedi, İradağa, yatıp raatlanmasını teklif etti.
İrada yatqan soñ Tursunov tonını çıqarıp, onıñ üstüne ortti.
Sabağa yaqın qız közlerini açqanda, Tursunovnıñ polda büklenip, tığırıqlanıp yatqanını kördi.

Tursunov ayaqqa turğan soñ, qız oña ıncınıp baqtı.

— Sizge nisbeten adaletsiz oldım,— dedi o,— ma, tonıñıznı alıñız!

— Adaletsizlik?
Niçün?
Bu menim insanlıq borcım degilmi?

Tañ aldı maalinde, qandilniñ ülkün yarığında olğan bu subette Tursunov qızğa alicenap kişi olıp köründi: "Ne qadar hoş çeresi, güzel közleri bar!" dep tüşündi İrada.
Özü çuvallar üstünde oturğanı alda, Tursunovqa, yanaşasından yer körsetti... oturmasını teklif etti.
Çerik saat keçken soñ ekisi bir tonğa örtünip, saba açılğanğa qadar suvuq soba yanında oturdılar.
Ne aqqında laqırdı ettiler?
Asıl da laqırdı ettilermi?
Kimse bilmey.

Bundan soñ hızmette, apansızdan rastkelişseler, bir-birlerinen azaçıq laqırdı etip ala ediler.
Ebet, tek laqırdı.
Ondan uzaqqa ketmey ediler.

Şay dedi Karamat.
O yahşı bile.

İrada, o tañ aldı maalinde, Tursunovnı kerçekten de sevdimi, aceba?
Ğaliba, sevmedi, çünki Tursunov, çoqqa barmay, komandirovkağa ketti.
İradanıñ ise, o ketken soñ canı iç sıqılmadı.

Qızğa, kişiniñ alicenap areketlerini hatırlamaq hoş kele edi.
Belki bu —injenerniñ alicenaplığı içün teşekkürdir?
Belki İrada, Cevdetni ilk rastketirgen vaqıtta Tursunovnı iç bir vaqıt sevmegenini añlağan ve öz-özüne taaciplengendir?!
Kim bilsin?
Kim bilsin?!

...O baar künleri bu şeylerni bilmey edim.
Men yalıñız, İradanı Tursunovqa bermege mecalım yoqluğını bile edim.
Şimdi... qafam bu fikirlernen tolu olğanı alda, aşıqmay, evge keteyata edim.
Ögümde, soqaqnıñ üstünde qaranlıq ve yalıñızlıq içinde turğan qadim çinar köründi.
Kim bilsin, bu terek bu yerde belki İskander Zulqarnayin devirinde de böyle qadalıp turğandır?!..

Ümütsizden qadın davuşı işittim... eleslendim.
Bir qaç adam daa yürgen soñ çinar astında İrada ile Tursunovnı sezdim.

Esimni yoq ete yazdım.
Yüregimniñ işlevi tekmil toqtağan kibi oldı.
Mendeki eecan sezilmesin dep, yanlarından tez-tez keçip ketmek içün adımlarımnı sıqlaştırdım.
Lâkin İradanıñ suvuq, qaltıravuq eli — elime ilişti.

— Afu etiñiz, Cevdet! — dedi o maña,— rica etem, biraz toqtañız!

— Men yoruldım...— dedim men.
Elimni onıñ elinden qurtarmaq istedim,— evge aşıqam.

— Siz maña kereksiñiz!
Şimdi... bu daqiqada!
Menden niçün qaçınasıñız.
Cevdet?
Men siziñ içün ne fenalıq yaptım?

Tursunov eecan içinde... ağızında tüteyyatqan papirosını dudaqlarınıñ bir köşesinden diger köşesine cılıştıra berip, maña köz etmekte edi.

— Şimdi koreyatqanımdan fena iç bir şey yapqanıñız yoq! — dep cevap berdim men. — Menden daa ne isteysiñiz?
Gecelik sergüzeştiñizniñ resmiy şaatı olğanımnımı?
Men sizge, özümden ziyade inana edim, İrada!
Meni aqaretlediñiz!

— Siziñ bir şeyden haberiñiz yoq, Cevdet! — İrada kiyik sesnen qıçırdı.
— İç bir şey bilmeysiñiz!

— Bilmey edim... şimdi bildim!

— Yoq, bilmediñiz!

Qıznıñ eli içinden elimni çekip aldım.

— Ketmeñiz!
Men bu tarihnı şimdi... bu daqiqası bitirmek isteyim... bu yerde, bu çinarnıñ astında.
Añladıñızmı.
Cevdet?
Ne evelleri, ne şimdi, meni Tursunovnen bağlağan şey olmadı.
İşittiñizmi?

Tursunov iş böyle meyil olacağını bilmey edi.
Ayrette qaldı.

— Siz, İrada, ruzgâr kibisiñiz. — dedi o.
Ağızındaki papirosını çıqarıp, çetke attı, yeñisini yaqtı,— külünçli şey!
Ekimiz arasındaki munasebetni üçünci kişiniñ iştirakinen muakeme eteyatasıñız... bir tüşünip baqtıñızmı?
Dünyada ırız-edep degen şey bar...
Bekirov kim?
Adiy nijnik.

— Adiy nijnik...— İrada onıñ sözlerini tekrarladı.
 — Siz ise injenersiñiz.

Qız başını töpege kötere berip, qattı ve acele adımlarnen baraklarğa doğru ketti.
Belki biraz yürgen soñ toqtalır, maña bir şeyler söyler belledim.
Aylanıp baqmadı.
Çinarnıñ astında hayli vaqıt turdım.
Soñ men de cönedim.

Evde Nikolay ve Karim çay içmekte ediler.

— Soñki gecem...— dedi Karim, kiçik közlerini ziyade kerip maña baqtı.
— Yarın Baş Dugümde meni köralmaycaqsıñız!

— Niçün?

— Derivatsion kanalğa ketem.
İskanderge köçmek... anda yaşamaq kerekim.

— Nikolay?

— O mında qala,— Karim qalqtı, azbarğa çıqıp ketti.
— Bir daqiqaçıq...

— Yazıqlar olsun...— dedi Nikolay, köküs keçirip,— soñuna qadar bir yerde olmaycaqmız.

— Yalıñız bir çare bar,— dedim men,— Karimge sıq-sıq musafirlikke barıp turacaqmız.
Dostnı unutmaq olmay.

— Dostnı ebet... lâkin ketken-kete, aqibet, unutıla,— dedi Nikolay,— çare yoq, Cevdet, bizge de Batumğa ketmek kerek.
Sen, Hristofor ve men, üçümiz...
Plotina bitken soñ,— o qolunı omuzım üstüne qoydı, mavı közlerini süze berip, külümsiredi,— seni mında tutqan ne bar?
Evel qafañ içinde İrada tura edi.
Tursunov onı urıp çıqardı.
Miyiñ endi boş.

— Yarım saat evelsi boş edi.
Şimdi onda kene İrada.

— Kene kirdimi?

— İrada Tursunovnı asıl da sevmegen.

— Ya özüñ... üç kün evelsi...

Men çinar tübünde olıp keçken vaqianı söyledim.
Ondan soñ barakta oturalmadım.
Yüregimni öyle eecan bastı ki, Kandıbanıñ laqırdısı qulağıma kirmedi.

— Nikolay,— dedim men.
— Şimdi maña bir şey söyleme.
Başımda esim yoq.

Çıqtım.
Harabe.
Bağça boyu qırğa doğru cönedim.
Çalılar arasında gizlengen tar soqaqqa çıqqan soñ çapa-çapa kettim.
Artıma-ögüme bakmadım.
Çoq kettim... uçurımnıñ kenarında, aylanmada ayaq davuşları işittim.
Soñra adam kölgesini esledim.
Oña körünmemek içün toqtaldım, adam da toqtaldı.

— Kimsiñiz? — dep qıçırdı qadın.
— Ne kerek?

Bir qaç adım ileri yurdim.
Ögümde idareniñ pollarını yuvucı Manzura apa turmaqta edi.

— Sensiñmi, Cevdet? — dep soradı. 
Meni deral tanıdı.
Ayrette qaldım.

— Bu qaranlıqta mında ne yapasıñız? — dedim Manzura apağa,— bir şey oldımı?

— Yoq.
İç bir şey... olmadı.
İskanderden kelem.
Pek ağır.
— O yerdeki çuvalnı kösterdi,— belâ!

— Beriñiz maña! — dedim men.
Çuvalnı arqama urdım... kettik.

Hazar-Kendke kirgen soñ özen yalısına tüştik.
Mında onıñ qulbesi bar edi.

Çuvalnı topraq pol üstüne qoyğan soñ çıqmağa niyetlendim.

— Otur, balam! — dedi qartiy. — Bir piala çay iç!

— Sağ oluñız!
Men aşıqam.

— Qayda? — qartiy taaciplendi.
— Sizge qışlaqta kim kerek?

— Maña... sanitariya idaresi... ilâc.
— Yalannı patlattım.
— Barakta adam hasta.

Manzura apa meni toqtatmaq mümkün olmaycağını añladı.
Tez-tez çuvalnıñ ağızını açtı, içinden eki büyük nar çıqarıp, ellerimniñ içlerine tıqtı.

— Tut! — dedi maña, emir etken kibi.
— Qız qardaşım berdi...
Namangandan ketirgen.

Yol boyunda narlarnı qaç kere ceplerime qoyacaq olıp çekiştim, öyle balaban ediler ki, üstümdeki sekiz dane cebden birine sığmadılar.
Ellerime tuta berip, qaytıp keldim.
Amma barakqa kirmedim; qaranlıq aralıqlarda dolanıp yurdim.
Geceniñ bir maalinde İradanıñ eviniñ qapusını qaqtım.
İçeride bir şey ğıçıldadı, soñ köridorda ayaq davuşları işitildi.
Qapu açıldı.

— Afu etiñiz, İrada!
Men sizge keldim...

— Körem...— dedi İrada suvuq davuşnen, soñ çetke çekilip, maña kirmege yol berdi.

Tışarıda meni terk etken cesaret, içeri kirgenimnen qaytıp keldi.
Eki narnı sıqıp tutqan ellerimni arqamda saqlay berip, içeri odağa keçtim.
İrada qapularnı qapatayatqan arada olarnı setke beñzer tahta üzerine bıraqıp, üstüni küçük yastıçıqnen orttim.

Üç daqiqa evelsi, bosağanıñ diger tarafında turğan vaqıtımda, İrada plotinanıñ proyektlerinen tolu eski, qara papkasını qarıştırıp oturadır bellegen edim.
Şimdi baqam, papka körünmey.
Stol üstünde, eppi hırpalanğan roman yata.
Alıp baqtım.
"Nana".
İrada kirdi.
Kitapnı yerine qoydım.

— Oturıñız, Cevdet! — dedi o. —Boyle qaramanlıqqa nasıl cesaret ete bildiñiz?

— Qolaylıqnen degil...— dedim men,— lâkin başqa çarem de qalmadı.

— Qolaylıqnen degil? — İrada menim sözlerimni tekrarladı,— qıyın edimi?
Menim mektübimde cevap yazuvdan da qıyın edimi?

— Lâkin mektübiñiz...

—...Üç ay evelsi yazılğan edi,— başlağan cümlemni İrada özü bitirdi.
— Unutqanım yoq.

— Kim?
Bu olıp keçken şeylerde kim qabaatlı?

— Ne?
Ne olıp keçti?

— Ne, degeniñiz de ne?
Er şey ast-üst oldı.

— Ast-üst?
Kim ast-üst etti?

— "Mavı qaya"da, qapunı qapata berip, injener Tursunovnen körüştiñiz.

İçeri kirmek istedi... qoymadıñız!

İrada ögümdeki kürsü üstüne oturdı:

— Doğru.
"Mavı qaya"da onıñnen körüştim.
Lâkin ne maqsadnen, bilesiñizmi?

— Körüşüv... onıñ bir maqsadı ola.

— Tursunovnen köz-közge kelip, onıñ yapışaqlığına niayet bermek istedim...

— Amma niayet bermediñiz!

— Özüñizni hucur tutmağan olsañız, Tursunov ile alâqam çoqtan bitip ketecek edi: küstiñiz, meni tanımadıñız.

— Sevgi ve naz... bunı "Mavı qaya"da bitirmek şartmı edi?
Men sizni selbi yanında kördim.

— Sevgi ve naz?!
Yañlışasıñız!
Biz, o vaqıtta, qavğa ete edik.

— Qavğa etmek içün öyle acaip yerni saylap aldıñızmı?

— Yer patlatıcılar bürosına kete edim.
Tursunov artımda peyda oldı.
Yalvardım-yalqardım, peşimden qalmadı.
Daima küsüp yürgen kişi, o künü, pek şeñ edi.
Özüniñ reber tayin etilüvi hususında Torizonıñ emirini beklemekte eken.

— Siziñ degeniñizge baqsam...— men terenden köküs keçirdim,— lâkin yüregimni yaraladıñız, İrada!

— Üç aydan beri oq saplı yüregiñiznen kezesiñizmi?

— Ebet!

— Çıqar, atıñız o oqnı endi.

— Çıqarıp atmaq!
Öyle qolay-qolaymı!?

— Siz nasıl adamsıñız, Cevdet?
Niçün men sizni bu künge qadar añlap olamayım?

— Kim bilsin? — dedim qızğa.
Omuzlarımnı qısıp aldım,— menim tek bir qabaatım bar: sizni sevem...

— Siz?
Meni?
Cevdet, meni sevesiñizmi? — qıznıñ, eecandan, davuşı titredi... laqırdını devam etalmay, sustı.
Soñ qomşu odağa çıqtı.
Özüm de qalqtım.
Pencere ögüne keldim.
Özen yalısındaki yarıqlarğa baqıp turdım.
Hayli vaqıttan soñ İrada peyda oldı.
— Çinar tübünde olğan laqırdıdan soñ evge keldim,— o laqırdısını devam etti,— öküngenimden, ağladım.
Men ağladım... bunı sizge aytayatam, Cevdet!
— Şay degende İrada tahta üstündeki küçük yastıkñı çekip aldı, astındaki narlar tığırıp, yerge tüşip kettiler.
Qız ayrette qaldı.

— Bu ne?

Men qızardım-buzardım.

— Nar!

— Maña ediye ketirdiñizmi, Cevdet?

Qapu qaqıldı.
İrada köridorğa çıqtı.
Saatqa baqtım: üç.
Ketmek kerek.
Turdım.

Ayat içinde Sabira halanen toquştıq.

— Oturıñız, Cevdet!
Ne turdıñız? — dedi o.
Davuşı mulâyim ve alicenap edi,— acaip qoşaf ketirdim.
Özüme pişirgen edim.

— Sağ oluñız, Sabira hala! — dedim men,— endi pek keç.

— Qalıñız,— dedi İrada.
yavaştan, özü közleriniñ qıyığından halağa baqtı — gece ep bir bölündi.

İradağa red etmek mümkünmi?
Qaldım.

Geceniñ bey vaqıtında üçümiz oturıp qoşaf içtik.
Soñ Sabira hala ketip yattı.
Bizim İrada ile subetimiz uzadı...
Barakqa saba qaytıp keldim.

Yuquğa közüm yoq edi.
Krovat üstüne oturdım.
Amma nasıl oldı, bilmeyim — başım yorğan üstüne tığırıp ketken.
Közlerimni açqanda Nikolaynı kördim.
Menim omuzımnı silkitmekte edi.

— Tur!
Tur!
Çoq yuqlağan adamnı iç sevmeyim!
