## Beşinci bab — Deveniñ boynunda çañ

Barakqa keldim.
Saat endi on.
Şamatalı ve gurultili gece hızmetinden soñ, sükünet üstümden ağır bir yük olıp bastı, töşekke yapıştırıp qoydı.
Amma yuqu kelmedi.
Divardaki teneke saatke köz ettim.
Zıncırına eki anahtar asılğan.
Küçük divar saatı bu qadar küçlü davuş çıqara bilir dep tüşünmegen edim.

Paromğa eski tros berilgen.
O sebepten üzüldi: taq-tuq...

Elpidege mektüp yazmaq kerek.
"Sevimli Elpide!
Menim mektüplerime cevap bermeysiñ, amma men yazuvnı toqtatmaycağım.
Men aqılsız kişi ekenim, seni o vaqıtlarda özüme çağırıp almadım.
Çağırıp almadım, lâkin keç olğanı yoq.
Seni şimdi davet etem, kel, epimiz bir yerde yaşayıq!
Sevimli Elpide, Hristofor maña... taq-tuq!

...Arhipka daima işten qaçına.
Onı reberlik niçün nizamğa çekmey aceba?
Özü sağlam kişi, amma hızmetke kelgende... 
taq-tuq! taq-tuq!

...Gece kovşnıñ yipi üzülmegen olsa, belki bu qadar yorulmaz edim.
% Çuqurğa tüş de çıq, tüş de çıq...
babam mında olsa: "sen dağlısıñ", der edi.
Dağlı olsam ne?
Çuqurnıñ terenligi otuz metr, çetleri tim-tik, ayaqlarıñ tutmay, tayıp yıqılasıñ...
Başıñnı parlamaq mümkün.
Taq-tuq.

Niayet, yuqlap qalğanım.
Qapu qaqıldı.
Abdırap turdım.
Bir közüm açıq, digeri yumuq.
Tışarıda qaranlıq çeke başlağan kibi.
Ne qadar yuqlayım, bilmeyim.

Yuqudan uyanğanımnı da, qaranlıq çökkenini de — episini tüşümde kördim belledim.
Aylanıp kene yattım.
Qapu tekrar qaqıldı.
Qalqtım, qapunıñ mandalını alıp, üytep açtım.
İçeride kimse yoq.
Öyle olsa, mandalnı kim qoyğan?
Etrafıma baqındım.
Köşede, koyka üstünde, başını fufaykasınen örtip, kimdir yata... hırılday.

— Çabik ol!
Çabik ol! — dep cekirdi kişi, başını içeri soqıp: kişiniñ üstünde ton bar.
Yaqası beyaz tavşan terisinden.
Beti ziyade bürüşik, sesi yırtıq.
Ayaq üstünde zornen turmaqta.
Sarğuş qartiy.

— Çabik?
Qayda? — dep soradım men.

— Anda adam öldüreyatalar! — qartiy aqsırıp aldı, soñ qırıq sesinen qıçırdı.
— Siziñkilerni öldüreyatalar.

— Kimni?

— Yur!
Ne qatıp qaldıñ?
Eki adım...— o başını qomşu barak betke qaqıttı.
— Dülgerlerde!

— Toqta!
Şimdi...

Rezina çızmalarımnı kiymek istedim, pek bılaşıq köründiler.
Ayaqlarımnı hrom çızmalarımnıñ içine tıqıp, çaptım.
Qartiy meni azbarda bekley edi.
Ekinci aralıqnı keçken soñ, töpesinde fener yanayatqan qapunıñ ögünde toqtadı.

— Kir!
Lâkin pek qızışma! — dedi o maña yavaştan, — anda Muşuq bar!

Qapunı açtım.
İçeri kirgenimnen mücize başlandı...
Evelâ bir tahta parçası üstüne bastım.
Tartılı tel sesi çıqtı.
Egildim... polda gitara yata.

Barak tıpqı bizimki kibi.
İçinde sekiz koyka.
Toz ve mahorka dumanı bir-birine qarışqan.
Raqı ve balıq sasığından nefes tutula.
Ortadaki stolnıñ bir ucunda Nikolay Kandıba otura.
Diger ucunda — baqır çereli kişi... bir top saçı közleri üzerine tüşken, saqalına çoqtan ustra tiymegen.
Üstünde uzun ton.

Nikolaynıñ mañlayı qanlı.

Uzun ayaqlı qız bir-birine tirkevli eki krovatnıñ üstünde köndelen tüşip yatqan.
Sarı saçları polnıñ üstüne sarqqanlar.
Essizmi, saruşmı?
Alla bilsin!
Yanaşasında bir qız daa bar.
Onıñ ögünde Arhipka....teneke meşrebeni qızğa uzatmaqta.
Ğaliba, raqı teklif etmekte.
Pol östünde boş şişeler, balıq quyruqları, sigar tüpçikleri yatalar.

Muşuq...
Kandıbanıñ qarşısında oturğan kişi eken.
Hucur lağap.
O bir közüniñ qıyığından maña baqıp aldı, soñ, Arhinkağa işaret etip, gizliden meni körsetti; közümni açıp-qapatqan arada Arhipka ögümde peyda oldı.

— Keldiñizmi, gusar? — dedi o, maña, artını sağğa-solğa burğuçlap, — qadınlar cemiyetini sağındıñız, öylemi? — şay degen soñ, baraknıñ qaranlıq köşesine köz etti. 
— Züza, muzıka!

Züza?
Bu kim?
Üstünde tek maykası, çıplaq boynunda qara yipek bantı, arıq kişi.
O, köşede arqasını divarğa tayap, tizleri üzerine garmonnı qoyıp, yuqusıramaqta edi.
Müçesini qıbırdatmay, eki elini azaçıq kerdi, garmon ökürdi... özü ince sesinen yırladı:

Şeerniñ bir yerinde, civarında,

İşçi ailesinde doğdım men.

Bir talaydan soñ Muşuq bunarlı közlerini Züzağa doğrulttı, muzıka toqtadı.
Kandıba indemey yerinden qıbırdamay oturmaqta edi.

— Ne keldiñ? — dep cekirdi Arhipka maña.

— Sağ omuzıñnı doqsan derece aylandır da, qapuğa doğru adımla...
Tez!
Burnu boqlu kazak!
Qanım tap miyime urdı.

— Nasıl kazak dediñ? — ellerim öz başına sıqılıp, yumruq şekilini alğanlar.
Duymadım.

— Burnu bo...

— Sen?
Özüñ?

— Menmi?
Bunı Muşuqtan sora.
O añlatır!

— Muşuğıña tükürmek istedim.
— Şay degende Muşuq yıldırım suratı ile atılıp turdı, pıçağını çıqarıp, üstüme sıçradı, lâkin Kandıba onıñ elinden tuttı.

— Muşuq! — dedi oña Nikolay. 
— Sen bugün işni yañlış başladıñ.
Böyle şaqa olmay...

— Şaqa?
Yoq... mende er şey ciddiy!

— Öyle olsa... başından başlaymız! 
— Nikolay onıñ elini boşadı, fufaykasınıñ ögüni çezip başlağan edi, Muşuq qaytıp yerine oturdı.

— Yahşı...
Biz daa körüşirmiz, — dedi Muşuq ve maña yumruğını körsetti.
— Aqlıñda tut!

— Gusar bizde... barakta, — dedi Arhipka, — qaçmağa yeri yoq.

Ve eçki davuşınen küldi.

— Ştanıñnıñ avını dögmele, — dedim men Arhipkağa, — insannıñ qusacağı kele...

Böyle kergin müitte men, özümni qorqaq köstermemek içün, bir şeyler aytmaq kerek edim.
Ayta bilgenimni — ayttım.
Doğrusı, Arhipkanen qavğa etmek degil de, tez-tez Nikolaynıñ mañlayındaki qannı silmek, onı qoltıqlap, özümizniñ barakqa alıp ketmek istedim.
Bunı maña yaptırmadılar.

— Menmi? 
— Arhipka eki adım arqağa, divar betke, çekildi, etrafında demirge beñzer ağır bir şey qıdırayatqanı sezildi, 
— Men dögmeleycegimmi?

— İlişe berme, Arhipka!
Bıraq kişiniñ yaqasını! 
— Bu, sarı saçlı qıznıñ sesi edi.
O kevdesini azaçıq yuqarı köterdi, eki eliniñ tirseklerine tayandı, saruş közlerinen maña baqtı.
Men, bana cansız alda yatqan bu qıznıñ şimdi dülber mavı közlerini körip, ayretke kelgen arada, caqıma qattı yumruq endi.
Tentirep, eki-üç adım arqağa kettim, divarğa urunaraq, tayanıp qaldım.
Başım aylandı, ayaqlarım zayıfladı, mına-mına yerge yıqılacaq edim.
Amma, yıqılmadım.

Mürekkep şaraitte özüñni tez elge almağa bilmek kerek.
Onıñ içün beş saniye kâfi.
Deral esimni başıma topladım.
Kevdemni doğrultqan soñ, sağ elimnen Arhipkanıñ köksünden üytedim, sol elimnen ise peçka ögündeki demir kürekni ilindirip aldım...
Arhipka süründi, demir koykanıñ arqalığına urunıp, yerge yıqıldı.
Lâkin tez-tez ayaqqa qalqtı.

Muşuq ince dudaqlarını aralıq etip külmekte ve başını ögge doğru sallamaqta edi.
Men, areketimni doğru tanıdı bellep, yanına keldim.
Cebimden poşumnı çıqarıp, Kandıbanıñ yarasını sürttim.
Ortalıq endi yatışqan kibi keldi.
Er şey bitip ketecekke beñzedi.
Amma, yoq...
Yanımda tekrar Arhipka peyda oldı.
Qolunda finka...
Muşuq maña yapqanı kibi, oña da külümsirep, başını salladı.

Tirsegimnen Nikolaynı artqa üytedim, stolnı qapqaç etip alıp, töpege köterdim — insan bu qadar quvetni qaydan ala, bilmeyim,— stolnı töpege... başımnıñ üstüne köterdim, Arhipkanıñ üstüne yiberecekte,
onıñ ayaqları qıyıştı, vucudı yiberildi, yerge otura qoydı.
Elindeki pıçağı pol üzerine tüşip ketti.
Bu arada qolumdaki stol birden yengilleşti.
Baqtım — onı Muşuq ile Kandıba çekkelemekteler.
Muşuq özüne almaq istey, Kandıba özüne...
Qapu açıldı, içeri komendant kirdi.
Onıñ uzun şineliniñ ögü çezik edi.
Kirgen soñ toqtaldı.
Vaziyetke qıymet keser kibi, evniñ içini kozden keçirdi, soñ menim yanıma keldi.

— Bu ne demek? — dep cekirdi o.
— Kelir-kelmez baştaqlıqqa urundıñmı?

Üçevimiz, ellerimiz üstündeki stolnı yavaştan yerge tüşürdik.
Arhipka menim aqqımda şikâyetlendi.

— Bu adamda namus yoq,— dedi o, komendantqa meni kösterip.
— O, belki abshaneden qaçqandır, teşkerip baqmaq kerek.
Böyle unsurnı bizim aramızğa yiberesiñiz de, soñ bizge — ahlâqiy ceetten bozuq adamlar deysiñiz!

— Sen sus, Arhipka! — dep qıçırdı sarı saçlı qız. 
— Kötekni çıqarğan özüñsiñ.
Petâ emce, maña baqıñız!
Bu yigit...— qız boyalı, uzun kirpikleri astından maña ine kibi nazar attı, — Kazaknıñ qabaatı yoq. 
— Soñ yerinden turdı, ellerini arqasına qoyıp, baldırlarını sağğa-solğa oynata berip, Arhipkanıñ yanına keldi.

— Rahil!
Menim şeytanlarımnı qozğama!
— Dep cekirdi oña Arhipka. 
— Bilgen şeyiñ yoq.
Qarışma!

— Qarışmayım?
Niçün aceba?

— Bir kişi aytsın.
Epiñiz çankildeşmeñiz!
— komendant közlügini türtip mañlayınıñ töpesine köterdi ve sarı saçlı qız betke çevirildi, — söyle, Rahil!
Men saña inanam.
Bekirov ne yaptı?

Şay degende, baraknıñ töründen, qaranlıq köşeden diger ses işitildi.
Soñ yaş, dülber qız peyda oldı.
Qaşları tıraş etilip, olarnıñ yerine, tuşnen sulükke beñzer çizgiler yasalğan.
Qız bılanıq közlerini evelâ maña, soñ komendantqa doğrulttı, sarğuş davuşnen dedi:

— Bek...
Bek... fu!
Bekirov acaip olân.
Men onı çoqtan bilem.
Bekirov kimsege toqunmadı.
Amma Arhipka onı soymaq istedi.
Evelâ Kandıbanıñ başını urıp teşti, soñ Bekirovğa atıldı.
Niçün deseñiz...
Muşuqqa bazandı.

— Valâ!

— Ne?
Saña ne kerek, Muşuq!

— Sus! 
— Muşuq yuvurıp, komendantnıñ yanına keldi.
— Cenaplarnıñ adı ne?
Petâ emcemi?
Ürmetli Petâ emce!
Ketiñiz ve yatıp, raatlanıñız!
Er şey sırasında olur.
Men özüm mında daa yañçıq kirdim.
Kirgence, tanış kişime rastkeldim ve biraz oturıp, al-hatır sorayım, dedim.
Bu cinaiy tip ise... — o Arhipkağa külümsiredi, — bu tip siziñ adamnıñ yüzüni tırnadı...
Lâkin şamata köterilecek qadar degil.
Azaçıq...
Raatsız olmañız.
Bugün artıq kimseniñ taqleti bozılmaz.
Özüm baqarım.
Amma ketmek istemeseñiz, qalıñız, qadınlar cemiyetinde oturıñız, subet eteyik!

— Ketiñiz, Petâ emce! — dedi Rahil de.

— Ne?
Qorqtıñmı, Muşuq? 
— Valâ şaqıldap küldi.
Muşuq oña parmağını salladı.
Lâkin Valâ ardını kesmedi.

— Qorqtıñ!
Qorqtıñ!
Burğuçlanma!

— Rica etem, madmazel, lafnı qısqadan kesiñiz! — dedi Muşuq. 
— Boynuñız pek ince, bir parça sıqsam...

— Qorqtım, pıstım qaldım.
Ne qadar büyük deşet.
Jorka Tsıgan, Vaska Strekoza... senden meşur ediler.
Olardan özümni sıqmadım.

— Yeter, belomorka!

— Belomorka olsam, ne?
Mında qaçıp kelgenim yoq.
Amma isteseñ, seniñ kim ekeniñni aytayım.
İsteysiñmi?
Balalar... bu adam kim, bilesiñizmi?
O, Muşuq degil!
Onıñ adı...

Rahil çapıp keldi, elinen Valânıñ ağızını qapadı.

— Çekil!
Keder etme!
Men bu beşaret adam hususında bilgenlerimniñ episini aytacağım.
O, Muşuq degil...

Lâkin pencereden tışarı köz eteyatqan Arhipka boğazını kere berip qıçırdı:

— Atanda!
İra keleyata!

Özü yıldırım suratınen azbarğa çıqtı.
Soñ Muşuq sıptırıldı.
Komendnant qapuğa doğrulğan edi, tars toqtadı, kepkasını tüzetti, şinelini dögmeley başladı.
Züza peçka yanında oturğan alda qaldı.
Rahil krovat üzerine sıçradı, uzanıp yattı.

— A-a!
Qorqtıñızmı?
Apaqaydan qorqtıñızmı? — dep qıçırdı Valâ birazdan soñ ve hahıldap küldi.

— Sen, qıymetli qız!
Çoq horazlanma! — dedi oña Rahil. 
— İra mında kirse, özüniñ nasıl renkke kirecegiñni kimse bilmey.
Yat, sesiñni çıqarma!

— Ep bir söylerim... episini söylerim.
Episini...— sarğuş Valâ tınmaq bilmedi.

Kandıba bir yaqqa ketmedi.
Turıp, baktan bir meşrebe suv aldı, yuvundıq qopqasınıñ üstüne egilip, betindeki qannı yuva başladı.
Men baraktan çıqtım.

Muşuq ve Arhipka körünmediler.
Komendnant baraknıñ ögündeki örge tırmaşayatqanda, qomşu baraknıñ köşesinde İra peyda oldı.
Komendnant sol eliniñ eki parmağınen közlügini tuta berip, İrağa doğru yuvurdı.
Barakta olıp keçken adiseni ondan gizlemek istegeni sezildi.

Niçün?
Men onıñ yerinde olsam, bunı smena injenerine mutlaqa söyler edim.
Yoq, belki de söylemez edim...
Eger men komendant olsam ve baraklarda nizam-intizam qorçalav menim vazifem olsa, belki söylemez edim.
Yoq, er alda... söyler edim...
Amma böyle levhalar baraklarda sıq olıp turğanğa beñzey.
Petâ emce bundan büyüklerniñ haberi olğanını istemey.

Büyüklerniñ?
İra büyüklerdenmi?
Şübesiz...
İnjenerler Curayev ve Şadmanova — istisal reberleri isaplanalar.
Men polkta adiy kazak rutbesinde hızmet etkende eñ ziyade qorqqan kişim — bölük komandiri Budâk edi.
Polk ve eskadron komandirini seve — saya, olar bizim içün telükeli degil.
Amma Budâk bizni cezalay edi.
Mında da öyle.
Krasnânskaya, başı pek aylanıq vaqıtta, bizni körse, tanımay keçip kete.
Amma İra öyle yapmay.

Petâ emce İranıñ yanına çapıp bardı, selâm berdi, soñ kevdesi ile barak yolunı kestirip, ögünde qadalıp turdı.

— Furunnı ne vaqıt açacaqsıñız, Pötr Vasilyeviç? — soradı İra, resmiy davuşnen. 
— Sekiz yüz gramm ötmek içün er kün İskanderge barıp kelecekmizmi?
Er kes yoruldı.
Bezdi.
İşçilerniñ sizge canları ağıra.

— Salı künü peç yaqılacaq, — dedi kömendant.
— Canları niçün maña ağıra?
Niçün kommunhozğa ağırmay?
Qapunıñ ögünde tsementten basamaqlar yasap beriñiz, dedim.
Red etti.
Şimdi canları ağıramı?

— Salı künü? — İra qanaatsız alda qaytarıp soradı,
— İskanderge dört kün daa qatnaycaqmız.
Öylemi? 
— Furunnıñ açıluvını qaldıra bergeniñiz — bu üçünci defa.
Sizge "Yengil kavaleriya" nı yollamaq kerek...

İranıñ "kavaleriyası" iç komendantnıñ keyfini bozar bellemegen edim.
Amma o aqiqaten, qorqtı.

— Kene taziq... kene kâğıt bılaştıruvmı?
Sizniñ yolaqlı kâğıtıñıznı kim oquy?
Kimse de!
Aytqanım keyfiñizge uymasa, furunnı özüñiz açıñız!
Baraklarnı, furunnı, bazardaki pavilyonlarnı episini menim boynuma yüklediñiz.
Qana?
Material qayda?

Komendnant yüregindeki derdini birden tökti.
Bu, sögünç ve darğınlıq degil, bu — smena injeneri ögünde özüniñ çıqımsızlığını aqlav içün ıntıluv edi.
Eger bu hususta "Molniya" çıqsa, işçiler komendantnıñ canını yaqacaqlar: 
"Vay-vay, Petâ emce!
Bizge bayat ötmek ne qadar vaqıt daa aşatacaqsıñız?" 
— dep, gece-kündüz peşinden yürecekler.

— Öyle olsa... yahşı! — dedi komendant.
Gürdeli sözleri İranı qandırdı bellep, birden yımşadı.
— Bazar künü peçke ötmek qoyıp baqayıq... nasıl olur eken?

İra indemedi.
Saatına baqtı, közüniñ üstüne tüşken bir top saçını yavluğınıñ astına cıyıştırğan soñ, maña çevirildi.

— Yuqlap toydıñızmı?

— Yuqlap?
E-elbette!

— Sizge bir hızmet...
Baş üstünde...— dedim men.
Azaçıq külümsiredim.

— Ne?
Menim sözlerim o qadar külünçlimi? — dep soradı İra,— ketmege razı ekenligiñizni bildirmek içün biraz zemanece sözler tapalmadıñızmı?

— Afu etiñiz! — dedim men, sesimni alçaqlatıp, — zemane sözler tapqan olsam bile, bergen cevabım aynı şu mananı ifade etecek edi.

İranıñ yüzü qızardı.

— Azır cevap ekensiñiz.
Bilmedim,— dedi qız, özü de küldi,— men Hazar Kendke ketem.
Skladda yardım içün adam kerek.
Siz buña kelişiklisiñiz.

— Bu emirmi?

— Emir!

Bizim baracaq qışlağımız sol yalıda, qayalar astında edi.
Sotsialist şeerçikni evelâ Hazar Kendde qurmaq istep, anda bir qaç umumiy barak yasağanlar.
Şimdi olarnıñ birinde ekskavator maşinistleri ve dalğıcılar mektebi, digerinde ise tehnika donatması buluna.

Bizim barak yanından keçeyatqan maalimizde, İradan afu istey, içeri kirdim, üstümdeki fufaykanı çıqarıp, şinelimni kiydim, portupeyli quşağımnı bağladım, furajkamnı alıp, çıqtım.

— Tez oluñız, Bekirov! — dep qıçırdı injener, — vaqıt az qaldı.

Qız, çalılar arasındaki, tar soqaq boyu yuqarı cönedi.
Men onıñ peşine tüştim.
Sağ tarafta ufaqlı-irili qayalar, toprağı tayıp, astları açılıp, astından suvlar aqıp turğan bayırlar.
Sol tarafta — alçaq tereklik ve uçurumlar.
İnjenerniñ başındaki yavluqqa köz etem.
O perişan bağlanılğan kibi, aman yaraşıqlı... ucları güya boynunı quçaqlap alğanlar.

Qız şimdi ne tüşüne aceba?
Yapışqaq balçıq içinde tobuğına qadar batıp, abına-sürüne keteyatqan bu dülber qıznıñ yüreginde ne bar?

Qoltuğı tübünden, uzaq atıcı topnıñ ağızı kibi uzanıp turğan bir rulon kâğıtnı qayda alıp keteyata?
Çertejlar, proyektler...

Niayet, esine men tüştim.
Adımlarını yavaşlattı, artına aylanıp baqtı.

— Siz tez yürmege bilesiñizmi? — dep soradı menden.
Men cevap bermege söz tapalmadım.

Dülberlik!
Cazibe!
Sen ne qadar tabiiysiñ!
Yer yüzünde ayat asıl olğandan berli içtimaiy qurum qaç defa deñişti... dülberlik islerini iç bir qurum deñiştire bilmedi.
İra menim hayalımdaki fikirlerni oqudı, belledim.
Yoq, o meni beklemekte edi.

— Sizni atlı askerden keldi, dediler.
Şimdi buña emin oldım, — dedi qız ve ilekârane külümsiredi, soñ yoluna devam etti.

Onıñ artından beş daqiqa indemey yurdim.
Cevap bermek içün sözler qıdırdım.
Tapqan soñ teşkerip baqtım, begenmedim.

Tar soqaq bitti.
Keniş yel başladı.
Endi İra ile yan-yanaşa yürmek mümkün.
O toqtaldı... közleri menim közlerime doğruldılar.

— Sizni ğaip ettim dep qorqtım, — dedi o, ve bir azdan soñ ilâve etti: — külecegim kele... bizim yaqlarda, çölde kervan yürgende, eñ arqadaki deveniñ boynuna çañ taqalar.
Ögde yetekçi deveniñ üstündeki kişi diñlene bere, arttan çañ sesi işitilemi, demek, kervannıñ işi sırasında.
Çañnıñ sesi işitilmese... kervanda fena iş oldı.
Men de öyle... yürem-yürem, soñra toqtalıp, diñlenem.
Şporlarıñıznıñ davuşı çıqamı?
Demek, menim cansaqlarım keleyata. 
— İra, özüni tutalmay, şaqıldap küldi.

"Deve" degeni içün maña açuvlanmaq kerekmi edi?
Bilmeyim.
Men de küldim.

— Bilesiñmi, İra, — dedim soñra, — men, aqiqaten, atlı asker qıtasında hızmet ettim.
Anda maña daima eskandron komandiriniñ artından yürmekni ögrettiler.

Qıznıñ çeresi deñişti.
Sözlerimni begendi, ğaliba.

— Meni de eskadron komandiri bellediñizmi? — dep soradı o. 
— Beñzeyimmi?

— Er alda, geceleri, bizim qardaş kibi, rels... şpal taşığanlardan degilsiñiz.

Biz endi keniş ve tüz yel boyu yan-yanaşa adımlamaqta edik.
Kenardan maña onıñ betiniñ bir yaqı körüne.
Qaşı gür, yanağı topaç et yapıştırılğan kibi tığız, qıp-qırmızı.

— Çar-Çaqqa kelgeniñiz çoqtanmı? — tınç davuşnen soradı qız.
— Gece sizni birinci defa kördim.
Qaydan keldiñiz?

— Uzaqtan! — dedim men. 
— Pek uzaqtan, İra!

— Menim adım İrada! — dedi qız ve közlerime azaçıq darğın kibi baqtı. 
— Sizde böyle ad barmı?

— İrade, degen söz bar, amma ad işitmedim.
Menim doğıp ösken köyimizde Edaye degen qız bar edi.
Hastalanğan soñ, adını İrade qoymaq istediler, babası razı olmadı.

— Niçün "bar edi", deysiñiz?
Qızğa bir şey oldımı?

— Ebet!

— Ne oldı?
Rica etem, söyleñiz!

— Bu uzun tarih.
Siziñ içün emiyeti yoq!

— Aksine... başqa kişiniñ ayatı menim içün pek meraqlı.
Söyleñiz, qızğa ne oldı?

Men injenerge Edayeniñ tarihını ikâye ettim.

...Bizde eñ salqın suv — köyniñ civarındaki çoqraqta edi.
Adı — Teselli.
Künde eki defa: saba ve aqşam elinde gügüm, suv almağa bara...
Edaye degen qız ile körüşip qayta edim.
Vaqıtlar keçti.
Biz ekimiz de östik.
Bir kün saba hatrime Edaye tüşti.
Gügümni alıp, Tesellige kettim.
O çoqraq başında yoq edi.
Üyle maali keldim — kene yoq edi.
Aqşam keç olğanda üçünci defa bardım.
Edaye anda edi.
Qaranlıqta beraber evge qaytqanda onıñ yanağından öptim.
Tek bir kere...
Ondan soñ qız menimnen laqırdı etmedi.
Men oqumağa kettim, o ise hastalanğan.
Yazda tatil vaqıtında bardım, köyde yoq edi.

— Ölgenmi? — dep soradı İrada ve yolnıñ ortasında toqtadı.

— Yoq.
Ölmegen.
Çöl bette yaşağan doğmuşı kelip alıp ketken...
Qımıznen tedaviy etmek istegenler.

— Bu ilki sevgiñiz edimi? — İrada qalbimdeki eecannı sezdi. 
— Vaqinaı öyle ikâye ettiñiz ki, güya episi keçip ketken.

Men kederli külümsiredim ve İradanıñ şübeli fikirini tasdıq ettim.

— Ebet, episi keçip ketti?

Yel örge çıqa başladı.
İrada toqtadı, tonınıñ dögmelerini çezdi, omuzları üzerine tüşken yavluğını açıp, başına ğayrıdan bağladı.

— Biz hızmette qulaqlı qalpaq kiyemiz, — dedi o, menim baqa bergenimden utanıp, — qalpaq oñaytlı.
Yavluq baş üstünde turmay, aşağı cılışa bere, — ögümizde peyda olğan evlerni eslep, dedi: 
— işte, Hazar Kend!

Ve hoş çere ile külümsiredi.

— Aşağı tüşeyik!..— dedim men oña, özen yalısını kösterip, — anda yol tegiz... ve yaqın.

Teklifimni güya işitmegen kibi, indemedi.

— Eger insannıñ arzusı yerine kelse, o keçken bütün kederlerni unuta, öyle degilmi? — dep soradı İrada menden.

— Kim bilsin?
Belki öyledir...

— Biz keldik! — dedi qız.
Bu sözlerni o eki saat evelsi Petâ emcenen nasıl laqırdı etken olsa, öyle resmiy davuşnen söyledi. 
— Siz komsomol-sıñızmı?

Men başımnı qaqıttım.

— Pek güzel.
Yarın dörtünci barakqa, komsomol komitetine keliñiz!
Sizge uçötqa kirmek kerek.

— Komsomol komitetiniñ de büyügisiñizmi? — dep soradım ondan.

— Ebet!
Lâkin sekretar degilim.
Sekretar promakademiyağa ketti.
Men muvaqqatım. 
— İrada maña hışımlı nazar bıraqtı.

— Menim aqqımda eppi şeylerni bildiñiz, öylemi?

— Bildim.
Bunda ne fenalıq bar?
Öz komsomollarımnı bilmek kerekimmi?
Yoqmı?
