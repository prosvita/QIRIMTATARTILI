## Yigirmi ekinci bab — Sandıq üstünde subet

Saba uyandım.
Er kes yuquda.
Tışarıda qaranlıq.
Turdım, soñ tekrar koykanıñ üstüne oturdım.
Bugün...
"kanalda ekskavatorcılar içün iş yoq".
Toyğanca yuqlamaq mümkün.
Lâkin bizim ekipaj içün degil.
Bizge büyük iş avale etildi.
Biz Çar-Çaqtan aylanma kanalğa suv yiberecekmiz.
Tez-tez kiyindim.
Yarım qalay suvuq çay içip, özen betke çaptım.
Yüksek qayalar tañ aldı suküneti içinde yuqsıramaqtalar.
Gece sıcaq yel qarağaçlarnıñ ve çinarlarnıñ üstündeki qarnı iritken.
Dalları çıplaqlanıp qalğanlar.
Sukünet?
Men sukünet dedimmi?
Yoq.
Çar-Çaqta sukünet olğan şey degil.
Baraklarda... başqa mesele!
Lâkin anda — yalıda, bu mümkün degil.
Kotlovanda demir yol qurayatqan kişilerniñ ve traktorlarnıñ davuşları qulaqlarnı yaralar.
Özen vira köpüre, vira qutura.

Tar topraq yolağından eki kovş topraq alıp, suvnı aylanma kanalğa yiberüv şerefi Andrey Zaharoviçke ve maña — ekimizge tüşti.
Men bugün onıñ yardımcısım.
Eski manadki yardımcısı degil, menim mustaqil maşinist olıp çalışa başlağanım endi beşçinci kün.
Bugün men meşur maşinistniñ yardımcısım.
Tek bugün.
İşke ertece keleyiim, dedim.
Almazov endi mında edi.

— Ne keldiñ?— dep soradı menden,— yuquñ qaçtımı?
Bar, dizel tulumbasını teşker!

Maşinanıñ astına kirdim.
Barabannıñ özüni, onıñ etrafındaki çelik arqannı, maşina bölügindeki çarhlarnı közden keçirdim.
Soñ maşina içindeki polnı sipirdim.
Sılaq çulnen pencereni ve parmaqlıqnı sürttim... ekskavatornıñ divarları üstünde yazılmağan söz ve çızılmağan levha qalmağan.
Nikolaynıñ çıplaq köksünde ve arqasında ne qadar resim olsa, episi bu divarda yapılğan.
Arhipkanıñ işi.
Ayağını töpege kötergen balerina isteysiñmi?
Elinde örtü, buğanıñ ögünde turğan toreadormı?
Bir közlü Hristoformı?
Eki başlı adammı (Karim ve Raşid) çeşit nefis eserler.
Şu vaqıtqa qadar olarğa qulaq asmağanmız.
Şimdi esledim.
Yahşı ki, esledim!
Musafirler kelip körgen olsalar?
Deyocegim, episini silip aldım.

Bassaraba keldi: açuvlı, darğın...
Çırayına baqılmay.
Maña selâm bermedi, yüzüme baqmadı.
Karimden: bu ne demek ola?-dep soradım.
Saba onı uyantmay ketkenim içün eken!

— Açuvlanmağa ne bar?— dedim Bassarabağa — Biraz raatlandıñ.
Güzel oldı.
Ondan soñ..men siziñ dayañız degilim.
Özüñiz uyanıñız!

O indemedi.
Lâkin davalaşmaq ne kerek?
Muabbet yaşamaq mümkün degilmi?
Ekimiz de Almazovnıñ yardımcılarımız.
Bir talaydan soñ Nikolay ve Raşid köründiler.
Olar da maña açuvlılar: "niçün uyantmadıñ?"

Saat sekizde Krasnânskaya ve Curayev peyda oldılar.

— Maşinanı teşkerdiñizmi?— dep soradı Curayev.

— Ne?
Maşinanı teşkerdiñizmi?— Almazov onıñ sözlerini tekrarlap, küldi.

— Men sizden sorayım!— dedi Curayev.

— Men de sizden sorayım,— dedi Almazov.
Kene küldi.

— Mesele belli, Zakir Gulâmoviç,— dedi Krasnânskaya ve özü de küldi,— er şey sırasında...

— Sırasında degil.
Pişkek alqalarını mutlaqa deñiştirmek kerek...— Almazovnıñ sözüni böldiler.

— Şimdi degil.

Böyle eken, maşinanıñ sağ kögertesi astından Mansurov çıqtı.

— Ekskavatornı teşkerdiñizmi?— dep soradı o, Almazovdan.

— Ya siz maşinanı teşkerdiñizmi?— Almazov, cevap yerine, oña sual berdi.

Er kes külüşti.
Başqa vaqıt olsa böyle cevap içün Mansurov, Almazovnı tınçıqtırır edi.
Bugün böyle kün.
İndemedi.

Krasnânskaya şaqıldap küldi.

— Bugün er kes bir şey hususında tüşüne eken, zevqlı.
Anna Yakovlevna Zaharoviçke yelquvannı kösterip, bir şeyler ayttı.
Ne ayttı?
Añlaşılmadı.
Maşinist başını salladı, "yahşı... yahşı, elbette!" dedi, sustı.

Sotsialist şeerçikten ve yüksek qırlar betten yalığa yüzlernen kişiler toplana başladılar.
Bizim reberler bunı seyir eteyatqan arada, talağı qatıp Tursunov keldi.

— Soñ?
Elektrik küçü nasıl?

— Ya sende elektrik küçü nasıl?

Almazov bugün zevqlı edi.
Em hucur, em zevqlı...
Yapqan şaqası teren fikirli şey olmasa da, kişilerni küldüre berdi.
Lâkin buña er kesniñ külecegi kelmedi.
Smena injenerlerinden eñ keç kelgen İrada oldı.
Oña aşıqmağa şey yoq edi.
Er kesnen selâmlaşıp çıqtı, soñ maşina bölügine, menim yanıma keldi.

— Maşinanı teşkerdiñizmi?— dep soradı o. 
Men oña, bu sualniñ Almazovqa endi pek çoq seferler berilgenini ve Almazovnıñ ne cevap, bergenini ayttım, soñ küldim.
O da küldi.

— Ya sizge?— dedi İrada,— sizge qaç adam sual berdi?

— Siz!
Yalıñız siz!

— Kördiñizmi?!
Daa maña darılasıñız, Cevdet!

Men eecanlandım, bedenim terlep ketti.
"İrada!
Sevimli İrada!
Sen ne qadar güzelsiñ!" Az qaldı, qıçırıp yibera yazdım.
Bu arada Andrey Zaharoviç maña parmağını köterdi.
Tışqı kögertege çıqtım.
Kovşnı tekrar teşkermege qarar berdik.
Bu işnen meşğul vaqıtımızda aylanma kanalnıñ kenarında adamlar daa arttı.

Ekskavatornıñ artında, yüksek çetinde yeñi klubımıznıñ orkestri yerleşken.
Onıñ çalğanını işitmegen edik.

Klarnet, bariton, alt... davuşları kiyikçe.
Asıl bir ava... söz kelimi, "internatsional" çalıp olacaq kişilerge beñzemeyler.
Curayevke köz qıpam: "bu ne?
Mashara olmazsıñızmı?" degen manada...
O maña yumruğını sallay: "Qarışma!
Özüñniñ işiñni baq!"

Bu fikirni bıraqtım.
İrada hususında tüşündim.
Onıñnen sanki er kün körüşem.
De işte, de baraklarda...
İradanıñ bütün işlerinen haberdarım.
Şay tüşüne edim.
Lâkin klub qurulıp bitkenini duymay qalğanım.
Tek men degil.
Kimse duyğanı yoq.
Kerçek, pollarına daa tahta töşelmegen, pencereleriniñ camları qoyılmağan, amma orkestr azır.
İşçi komiteti hadimleri çeşit renklerde plakatlar alıp çıqtılar.
Üstünde büyük plotinanıñ resimi...
Artında pamuq tarlaları, elektrik direkleri ve telleri.
Men bugün erte turdım, İrada ise asılda yuqlamağanğa beñzey.
Karamat klubda İradanıñ birinci yardımcısı.
Şimdi plakatlarnı asmağa yer körsete, orkestrni uçurım betten tursatıp, qarağaç astında yerleş-tireyata.
Bu da büyük iş.
Karamat sıqılmay.
Cesür emirler bere.
İcrasını talap ete.

İskanderniñ işçileri maşinalarğa tolıp keldiler.
Bizim adamlar Görkiy avtozavodında ilki çıqarılğan bu bir buçuq tonnalıq maşinalarnı sarıp aldılar, orkestr guruldete berip marş çaldı.
Bayram ekeni sezildi.
Adamlar bizim ekskavatornıñ yanında toplandılar.
Men kögertede turıp, parom betke köz etem: yengil maşinalar körünmeylermi aceba?
Baş idareden ve Taşkentten musafirlerni bekleymiz.
Amma bu tesadufiy alğa baqıñız!
Yalıda biñlernen adamlar arasında, iç beklemegen adamımnı kördim... maña baqıp, qaşlarını-közlerini oynatmaqta ve külümsiremekte.
Muşuq!
Yanımda Mansurov peyda oldı.
O da közlerini parom betke doğrulttı.
Men halq arasında tekrar Muşuqnı qıdırğanda, kimdir, elini salladı.
Kimge eken, dep tüşünip yetiştiralmadım, közlerime Sabira hala ve Yekaterina Vasilyevna çalındılar.
Kelin zevq-sefa içinde, külküden sıqılıp-sıqılıp qala, elini sallay bere.
Men olarnı körmegen olıp, qulaq asmadım.
Tezden ekskavator kögertesine eki adam daa çıqtı.
Orkestr toqtamay çalmaqta.
Menim qasevetlenüvim nafile eken.
Muzıkantlar gürdeli davuş ve büyük ğururnen ortalıqnı çıñlatmaqtalar.

Mansurovnıñ qarılıp-tuyulip çıqqan sesi işitildi:

— Keleler!

Halq keri çekildi, soñ topraq yığını töpesine tırmaştı.
Parom sağ yalıdan sol yalığa yol tutmaqta.
Üstünde üç yengil maşina.
Tahtadan yasalğan dört köşe minberniñ ögünde Curayev tura.
O, elinen işaret etip, Mansurovnı çağırdı.
Mansurov ekskavator üstünden yerge sıçradı, tribunağa çapıp ketti.

Birinci maşinadan Yoldaş Ahunbabayev çıqtı.
Ekincisinden Torizo...
Çoqtan-çoq musafirler:halq komissarları, alimler, zavod işçileri.
Olar minber yanına keldi, bizimnen selâmlaştılar.
Curayev şapkasını töpege köterip, salladı.
Halq tındı.
Orkestr toqtadı.
Miting açıldı.
Nutqlar başlandı.
Sözge çıqqanlar kanal qurucılarını büyük ğalebe ile tebriklediler.
Soñ sözge Torizo çıqtı.
Dülber, sade sözlernen işçilerniñ fedakârane hızmetini qayd etti.
Er kesniñ familiyasını ezberden söyledi... kâğıtqa baqmadı.
Başqaları da öyle...
Çar-Çaq üzerinden ğalip kelüvimiz ve erlik, cesürlik körsetüvimiz içün bizni tekrar-tekrar hayırladılar.

Men ekskavatornıñ kögertesinde turıp, nutqlarnı eecanle diñledim.
Bu yerde olayatqan şeylerniñ episi menim ömürim.

Turğan yerimde aqılıma rubilnik tüşti.
Mer-mer tahta üzerindeki baqır iliklerni teşkerdimmi-teşkermedimmi?
Aqılımdan çıqtı.
Kompressor bölügine kirdim.
Yoq, iliklerni ta, saba kelgenim kibi temizlep qoyğanım.

Öz işimden hoşnut olıp, kögertege çıqayatqanda, qulağıma devamlı elçırpmaları işitildi.
Bu kim içün aceba?
Qapunı aralıq etip baqtım.
Minberde qısqa, süyrü saqallı kişi...
Yoldaş Ahunbabayev nutq söylemekte.

— Çar-Çaq işçileri aylanma kanalnı qurıp bitirdiler.
Bu — büyük ğalebe,— dedi o,— yarım plotina qurıcılığı başlaycaq.
Tezden Çar-Çaq yalısındaki ufaq qışlaqlar yerine büyük şeerler ve zavodlar peyda olacaqlar.
Pamuq çölleri suv ve mineral kübrenen temin etilecek.
Derivatsion kanal boyunda gidroelektrostantsiyalar kaskadı usulge ketirilecek.

Bu — hayal degil.
Bu — aqiqat!
Bir qaç yıl keçken soñ episini öz közlerimiznen körecekmiz.
Biz şimdi bu çılçıq özenniñ suvunı aylanma kanalğa yiberecekmiz...
Demek, biz Çar-Çaqnı noqtaladıq.

Ahunbabayevniñ sözleri alğışlar içine kömüldiler.
Orkestr "İnternatsional" çaldı.
Bu arada Almazov, Krasnânskayanıñ işmar etkenini körip, elini rıçagğa bastı, yelquvan sol tarafqa çevirildi.
Avada asılı qalğan kovş yavaş-yavaş aşağı endi, tişlerini, aylanma kanalnı özenden ayırğan tar topraq yolağına batqızdı.
Kişiler eecan içinde sustılar.

Almazov köndelen çelik arqannı özüne çekkeni kibi, Çar-Çaqnıñ sailine tiklendi... açuvlanıp, ökürip bentten aşağı sıçradı, aylanma kanalnıñ astına tüşken soñ toqtaldı, aylandı-üyrüldi, yüksek divarlarğa çapqıldı, qaynadı, köpürdi, uludı, qayadan-qayağa urundı, soñ yeñi yol boyu ileri ıntıldı.

İş böyle eken, adamlarnıñ arqa tarafında, topraq yığını çetinde yük maşinası kelip toq tağanını kimse duymadı.

— Cevdet!
Mında kel!— dep qıçırdı kimdir.

Baqtım, kuzov üstünde Kandıba.
Maşinağa çaptım.
Kabina içinde Hristofor oturmaqta.
Meni körip, bala kibi sevindi... sol elinen sağ eliniñ tirseginden kötere berip, aqırından yerge tüşti.
Nikolaynen ekimiz onı qoltuqlap aldıq.

İrada bizni eslegen.

— Hristofor!— dep qıçırdı uzaqtan. 
Elleri açıq alda çapıp keldi, Hristofornı quçaqladı, yanağından öpti.

— Keldiñizmi, qıymetli Hristofor?
Keldiñizmi?— dep tekrarladı o.
— Ne qadar güzel.
Sizni yiberdilermi?

Hristofor qıznıñ sualine cevap bermedi.
Onıñ elleri arasından çıqıp, yavaş-yavaş kanalğa doğru adımladı.
Uçurımnıñ çetine barğan soñ toqtadı, suvnıñ öktemlenüvine ve deşetli sadasına baqıp turdı.

— Men belki kelmez edim, İra,— dedi Hristofor, hayli vaqıttan soñ,— lâkin eki kün evelsi doktor gipsni çıqardı... çıqarayatqanda: — "bu kanalnıñ bitüvi şerefine" dedi.
Ayrette qaldım: "nasıl kanalnıñ?" Çünki Nikolay maña aydın-açıq bir şey söylegeni yoq.
Bugün ise meni mında alıp keldi.

Suv kanalnıñ divarları boyu töpege eppi köterilgen soñ adamlarnıñ közleri alıştı, öglerinde güya yüz senelerden beri aqayatqan özen turğan kibi oldı... soñ yavaş-yavaş dağıla başladılar.
Musafirlerniñ bazıları maşinalarğa minip, İskander betke cönediler.
Kimerleri yuqarı maallege, yani — injenerler şeerçigine buruldılar.
İşçiler ise baraklarğa qayttılar.
Biz Hristofornı alıp, Almazovnıñ evine musafirlikke kettik.

Raşid bizimnen ketmedi.
O başqasınıñ evine barmağa işandırğan.

— Böyle olıp çıqacağını bilmedim,— dedi o.
— Bilgen olsam, iç vade bermez edim.

— Qızğa vade bergen olsañ, iş qolay,— dedi Almazov,— seni de, onı da bizge alıp keteyik.
Kimge baracaqsıñ?

— Bir qız... soray bermeñiz!

— Onı Karamat bekley,— dedi Nikolay.

Biz külüştik.
Raşid qızardı-bozardı, aşhane yanında coyuldı.

Yeşil çardıvar ögünde Andrey Zaharoviç toqtadı.
Bu — onıñ evi ekenini bizge añlatmağa tutunğanda, qapu açıldı.

— Beki-rov!
Sizni mında nasıl yeller alıp keldi?— dedi qadın sesi.
Baqsam, Yekaterina Vasilevna, üstünde yeñsiz, qısqa anter.
— Ne öyle baqasıñız?
Tanımaysıñızmı?

— Buyur, Cevdet!— Andrey Zaharoviç, Yekaterina Vasilyevnanı çetke çekip, kirmege yol açtı,— bu menim evim.
Katâ qomşumız.

Sofa içinde Mansurov köründi.

— "Oblonskiylerniñ evinde er şey bir-birine qarışıp qaldı..." dedi o kibirli davuşnen.
Seniñki — menimki yoq.
Kerçekten de.
Tünevin işten soñ ştanımnı qurutmaq içün peçkanıñ yanında çüyge asıp qoyğan edim, Andrey kiyip ketken.
Men de tutqanım, onıñkini kiygenim.
Bütün kün ceblerimde papiros qıdırıp yurdim, üstümdeki başqasınıñ ştanı ekenini bilmedim.

Soyundıq, ellerimizni yuvdıq... sürtündik.
Hristofornı tekrar-tekrar quçaqlay berdik.
Bu arada qadınlar kuhnâda ve köridorda qarıştı, çapqaladılar.

İçeri kirip, oturdıq degende, Karim peyda oldı.
Onı Yekaterina Vasilyevna özü çıqıp qarşılap aldı.
Köridor içinde toqtatıp, yanağından öpti, gizliden maña köz qıptı: "o vaqıtta saña da böyle yapqan edim... soñ, ne oldı?Öldüñmi bundan?" demek istedi.

— Va-ay, Karim!— dep qıçırdı Yekaterina Vasilyevna. — Tıpqı maşinistniñ özü olğansıñ.
Eniñe-boyuña öskensiñ.
Yüzüñ aqçıl renk alğan, bürüşken.
Güya on yıl yuqu körmegensiñ.
Karamatnı çağırdım.
Kelirmi-kelmezmi, bilmeyim.
"İşandırıp olamayım" dedi.

Andrey Zaharoviç qomşu odadan peyda oldı.
O yuvunğan, başınıñ töpesindeki siyrek saçlarını tarap, cik açqan, yeñi kostümini kiygen.
Ev saibine beñzegen.

— Arhipkanı çıqarıp yibergenler.
Haberiñiz barmı?— dedi Karim. — Komendnanttan işittim.

— Arhipkanımı?— Andrey Zaharoviçniñ yüzü titislendi.

— Niçün?

— Olmaycaq şey...— Kandıba inanmadı.

— Ne vaqıt?
Nasıl çıqarğanlar?
Petâ emce tafsilâtını bilmey,— dedi Karim.
—Amma pek qasevetlene.
Parom işçileri körgenler.
Azğan-tozğan.
Çar-Çaqtan ketecegim, degen.

— Çıqqan olsa, bir baş barakqa çapar edi.
— Kandıba kene inanmadı,— çemodanı bizde.
Onıñ içün çemodan ne demek, bilesiñizmi?

— Alçaq adam!— dedi Bassaraba.

Nikolay çıdayalmadı, aqırından yerinden turıp, qapuğa doğru yurdi.
Men elinden çekip, toqtattım.

— Vazgeç!— dedi oña Hristofor,— bu maalde ne yapmaq isteysiñ?

— Özüñ aqılsızlıq yaptıñ,— dedi oña Mansurov. — Alıp kettiñ, öperpunktqa teslim ettiñ.
İskander öperpunktı ne demek?
Eki ğarip militsioner.
İşini kimse teşkergeni yoq.

— Çemodanını qıdırıp ille kelecek,— dedim men.
— Eger kerçekten de boşalğan olsa...

— Arhipka barakqa kelmez,— dedi Karim. — Nikolay olmasa edi, başqa mesele.
Kelip körünse, özüne yaramay olacaq.

— Arhipkanı aqlağan olsalar...— dedi Basit.
— Eger qabaatlı olmasa...— o Hristoforğa köz etip aldı.
— Baş Dugümge çoqtan qaytıp kelir edi.
Neden qorqacaq?

— Arhipkanıñ çıqarılıp yiberilgeni bir şey degil,— dedi Karim,— amma Nikolay onı qapattıruvda aqsız olıp çıqsa... o vaqıtta iş fena olur.

— Biz çoq adammız,— dedi Hristofor,— Arhipka ise bir kişi...
Küçüçik bir kişi.
Onıñ aqqında bu qadar büyük laqırdı lâyıq degil.
Bugün bizim bayramamız.

Yekaterina Vasilyevna kirdi, stolnıñ üstüne çiy pamuq yağı qarışıq qartop ezmesi qoydı.
Qartopnıñ artından tuzlı domuz eti, hıyar turşusı peyda oldı.
Soñra doğralmağan qapısta, şalqam ve saire.

Musafirlerniñ sayısı arta berdi.
Bizim baraknıñ bütün ealisi mında edi.
Raşidni isapqa qoşmasaq...
Toqtabayev da keldi.
Tursunov da.

O Nikolaynen ekimizniñ aramızda oturdı.
Bir talay vaqıt keçken soñ eski vaqialarnı ikâye etti.

...Özü demir yol ustahanelerinde çalışqan, revolütsion vaqialarnıñ iştirakçisi.
Şeerde keçirilgen ilki kommunistik talaqağa qoşulğan.
Şeerde ükümetni qaytarıp elge almaq istegen beyaz gvardiyalılarnen küreşken.

— Kommunistler drujinasınıñ vzvod komandiri edim,— dedi Mavlân aka.

— Mında…
"Mavı qaya"da kimsiñiz?— dep soradı ondan Ataqulov.

— Mında?
Ekskavatorcılar polkınıñ komandiri.
Polkovnik...

— E!
Biraz alıp qaçtıñız,— dedi Bassaraba,— tap o qadar degil.

Aşqa buyurmamız teklif etildi.
Qaşıqlarnen silâlandıq.
Andrey Zaharoviç sandıqnıñ artından litrlik raqı şişesi çıqardı, laqırdı birden toqtadı.

— Ma, Abdulla Sadıkoviç, özüñ aç!— dedi o.
Şişeni stolnıñ ortasına qoydı. — Bayram, umumen, seniñki!

Mansurov avuçınıñ içinen bir urdı, şişeniñ tapası top kibi patlap, atılıp ketti.
Demir qalaylarğa, episine musaviy derecede, raqı qoyıp çıqtı.
Soñ özüniñkini yüksekke köterdi.

— Dostlar!— dedi o,— Ne yaptıq-yaptıq, kanalnı bitirdik.
Bitirgen soñ da içmeycek olsaq, bu canıvarnı ne vaqıt içecekmiz?
Mansurov öyle, Mansurov böyle... kanal, er alda, bitti.
Eñ müimi şu.
Öyle degilmi?
Qana, köterdik!

— Hanım azretleri?— Karim başınen kuhnâ tarafqa işaret etti,— olar içmeyceklermi?

— Roza, Katâ,— Almazov qadınlarnı davet etti.
— Sizni bekleymiz.

Rozaliya Nikolayevna ve Yekaterina Vasilyevna kirdiler.
Tek özleri degil, olarnen beraber Karamat da bar edi.
Karamat bizimnen selâmlaştı, Karimniñ yanına oturdı.
Zevqlı şey.
Ya — Raşid?
Qalaylarğa tekrar raqı qoyıldı.

Birinci qalaynıñ raqısını içken soñ, stol başındaki kişilerniñ yüzleri közlerime qıyış-mıyış olıp keldiler.
Qalaylarnıñ tışı küyeli, içleri, ğaliba, totlı...
Qaç kere içtik?
Bilmeyim.
Qoyğanını içe berdim.
Başım aylandı.
Biraz daa otursam, belki saçmalap başlaycağım!
Mansurovnıñ sesini işittim.

— Güzel.
Pek güzel şey,— dedi o,— cigerleriñni tazerte.
Nasılsıñ, Karim?

— Bir coruq,— Karimniñ yüzü endi qıp-qırmızı.
Karamat onıñ adetini bile.
İçse, deral sarğuşlana.
Soñ özüni köterip alıp ketmek kerek.
Şimdi gizliden Karimge köz ete: ziyansız.
Qorqunçlı şey yoq.

Qalaylarnıñ mıqdarı eppi olğan soñ, Karamat menim tarafıma sıq-sıq köz ete başlağanını sezdim.
Ne oldı?
Ne kerek?
İşmar etip soradım.
Añlamadı.
Soñ yanıma kelip oturdı.

— Sizge ne oldı, Cevdet aka?
Keyfiñiz yoqmı?— dep soradı menden.
— Bir şey aşamaysıñız. — Ögüme sıcaq qartop ezmesi tolu çanaqnı sürdi.
Zornen de olsa, kene qapındım.
Karamat türtip qaşıqnı polğa tüşürdi, egilip onı ala-yata edim, qulağıma gizliden: "İrada sizni bekley..." dep fısıldadı, ketip tekrar Karimniñ yanına oturdı.
Yavaştan köridorğa doğruldım.
Artımdan Nikolay da çıqtı.

— Ne?
Yaramay oldıñmı?

— Ebet.
Yüregim qarışıla.

— Tışarı çıq!— dedi Nikolay. — Avada yur! 
Kuhnânıñ ögünden keçeyatqanda omuzım apansızdan Yekaterina Vasilyevnanıñ köküsine toqundı.

— Cevdet, yaramazlanma!— dedi o, aselet yüksek davuşnen.
Men indemedim.
O keyfim bozuq ekenini sezdi.

— Oturt onı bu yerge!— dedi Nikolayğa, urba asqıçı yanındaki sandıqnı körsetip,— men şimdi ilâc taparım.

Yarım daqiqa keçmedi, naşatırlı spirtke beñzer bir stakan yıltıravuq beyaz suv ketirdi.
Qaç daqiqadan soñ, yüzümde küçük ter tamçıları asıl oldılar.
İçeri kirmege tedariklengende, yanıma kişi kelip oturğan kibi keldi.
Baqsam Yekaterina Vasilyevna.

— Nasıl?

— Güzel,— dedim men,— sağ oluñız!

— Maña alâ açuvlanasıñızmı, Cevdet?

— Ne içün?

— Qurnazlıqqa urmañız!
Men sizni bilem!
İtimal, men de uzaq bir yerlerde... yüksek dağlar eteginde, deñiz yalısında doğmaq istegendirim.
Siz Elpidenen kezgeniñiz kibi, men de siziñnen kezmek istegendirim...
Soñ, nasıl?

Yekaterina Vasilyevna bir şeyler işitken.
Amma becerip aytalmay.
Özü zır-sarğuş.

— Bu üfürtme şeyni kimden işittiñiz?

— Tanış kişilerden.
Onı siz de bilesiñiz.

Yekaterina Vasilyevna ucuz davuş ile hahıldap küldi.

Qapu içinde Mansurov peyda oldı.
Ekimizniñ sandıq üstünde oturğanımıznı körgen soñ, qaytıp içeri kirdi.

— Keçenlerde bizim evge bir kişi keldi.
Mansurov kerek eken.
Lomakov.
Bilgen kişiñizmi?

— Yoq.

— Bilmeysiñizmi?
O sizni bile.
Epiñizni bile.
Kimsege aytma, dedi.
Lâkin özüñizge malüm men sizden iç bir şey gizlemeyim.
Çünki siz maña duşman degilsiñiz!
Yahşı yigitsiñiz, Cevdet.
O vaqıtta aramızda bir şey olmağanı yahşı.
Siziñ içün yahşı, menim içün, bilmeyim...
Men sizni begene edim.
— Yekaterina Vasilyevna ökünçli davuş ile söylenmekte edi,— lâkin, Cevdet, menim kibileri siziñ içün degil.
Siz, namuslı yigitsiñiz.
Men bilmedim.
Endi bu tarihnı İradağa tafsilâtlı surette ikâye etip, işiñizni tüzetmek isteyim.
Men siziñ aqqıñızda yañlış tüşüngenim.
İra fena qız degil, tek burunını kötermege seve.
Bugün onıñnen laqırdı eteyim...
İsteysiñizmi?

— Kerekmey!
Özüm de laqırdı ete bilem.
Lomakovnı bilmeyim...

— Bilmegeniñiz ne?
Bir gece ondan suv alğansıñız.
Barakta...

— Muşuq?!— laklı kartuzı, santıraç bıcağı, qaşları üstüne sarqqan bir top quvurçıq saçı közlerimniñ ögüne keldiler.

— Menim degen kişim olsa...— Muşuqnıñ biçimini tasvir ete başladım.

— Onıñ özü!
Bilmeyim degeniñiz ne?
Mihail İgnatyeviç Lomakov...
Mansurov onı mehanik hızmetine almaq istey.

Men indemedim.
Yekaterina Vasilyevnanıñ közlerine baqtım, olarnıñ içinde özümniñ aytıp yetiştiralmağan sualime cevap kördim.

— Sizge ne oldı, Cevdet?— dedi o, yasama mulâyimlik ile,— künleysiñizmi?
Men onıñnen tek eki kere körüştim.
Yoq.
Şaqa etem!

Kene indemedim.
Öz arareti va isteklerini baş etalmağan bu qadın aqqında tüşündim.

— Niçün indemeysiñiz?— Yekaterina Vasilyevna menim omuzımdan tutıp silkitti.

— Niçün indemeyim?— farqına barmay, onıñ sözlerini tekrarladım,— Lomakovnı tüşünem.
O, menim ve siziñ içün, çeşit körünişlerde yaşağan kişi.

— Mihail İgnatyeviç menimnen bir türlü muamelede buluna, siziñnen ise başqa...— Yekaterina Vasilyevna külümsiredi, özüniñ bu adamğa olğan munasebetini gizlemege tırışmadı. — Tabiat qanunı...

— Tanış olğanıñız çoqtanmı?— dep soradım men.

— Ayttım da!
Bir qaç kere körüştik.

— Eki kere körüştik dediñiz!

— Belki ziyadecedir.
— Yekaterina Vasilyevna kene küldi.
Onıñ külüşi eki manalı degil edi,— ne farqı bar?
Doğrusı öyle degilmi, Cevdet?
Menim şeytanlarımnı qozğamañız!
Siziñnen beraber Taşkentten kelgende skelede Lomakov sizge söz qatqan edi!

— Maña degil, sizge qatqan edi!

— İtimal.
Lâkin özü nezaketli adam.

— Bunı maña aytqanıñız ne?

— Doğrusını söyleyimmi?— Yekaterina Vasilyevna qaşlarını tuyümledi.
Çeresi ciddileşti,— men aqiqatnı aytmaq, em sizge aytmaq isteyim!
E! Aytqanda da, ep bir, añlamazsıñız....

O başını divarğa tayadı.
Közlerini yumdı.
Eppi vaqıt indemey oturdı.
Soñ atılıp turdı, musafirler odasına kirip ketti.

— Özüñiz içesiñiz, maña bermeysiñiz.
Bu nasıl şey?— dep qıçırdı o, içeri kirgen soñ. — Aydıñız, sevgi içün içeyik!
Barsın, yaşlar-yaşlarnı sevsinler.
Karim, Karamat!
Siziñ sağlığıñız içün!

Pencere ögünde ayaq üstünde turğan Mansurov.

— İrada...— dep ayqırdı (İradanıñ evi qomşu azbarda edi).

— İrada qayda?— dep soradı Yekaterina Vasilyevna tez-tez. — O mında kelmez.
Öldürseñ, kelmez.
Evinde kişi bekley.
Sabira hala çoqtan aşhaneden tarelkalar alıp, oña ketti.

İrada adam bekley.
Kimni?

— Otur bu yerge, Cevdet!— Andrey Zaharoviç parmağınen işaret etip, meni yanına çağırdı.
Sandıqnıñ artından kene raqı çıqardı.

— İçemiz!— meşrebeni elime alğan edim, közlerime Karamatnıñ közleri çalındılar: "kerekmey... içmeñiz!" Meşrebeni qaytarıp, stol üstüne qoydım.
O, külümsiredi ve menim areketimni begenip, baş parmağını yuqarı çevirip körsetti:

— Maşşalla, Cevdet aka!
