## Otuzınci bab — Zina yenge bizni çağıra

Vaqıt tez keçmekte.
Er kün dünya qadar yeñi vaqia.
Barakqa kelseñ: onı bitirdik, bunı başladıq,— laqırdısı.
Torizo keldi, Tursunov ketti...
Ay keçe, artıña aylanıp baqsañ, güya bir türlü deñişme yoq.
Yoq?
İşke alışıp qalğanmız.
Meraqlı adiselerni sezmeymiz.

Kendimizniñ bir qaç ay, evelsi kim olğanımıznı ve şimdi kim ekenimizni, az vaqıt içinde ne yapa bilgenimizni hatirge ketirsek, deñişme, kerçekten de, çoq ekenini bilirmiz.

Emek hususında çeşit atalar sözleri bar.
Atalarımız aqıllı adamlar olğan ve alicenap sözler söylegenler.
Men felsefelik satmaq istemeyim, lâkin, er alde, emek çeşit türlü ola, dep tüşünem.
Bir çeşidi para qazanmaq, keçinmek içün, diger çeşidi yüksek hızmet içün.
Kimerde adamnı çalıştırmaq içün türlü usullar qullanmaq kerek ola.

Bizim emegimiz... qurucılıqta çalışayatqan kişilerniñ emegi yalıñız para içün degil, yahud mecburiy emek degil.
Ne?
Para qazanmaq... dedimmi?
Bizim qazanğan paramız yemekke, tütünge, yahud bir qaç şişe raqığa, İskander magazininde ordernen berilgen basma kölmekke zornen yetişe.
Biz para qazanuv aqqında tüşünmey, para toplamağa tırışmaymız.
Qafamızda tek qurucılıq vazifeleri turalar.
Biz özenni kendimizge itaat ettirmek ve avadan mineral kübre yasamaq isteymiz.
Bu — Orta Asiya içün, er birimiz içün büyük iş.
Yüreklerimiz bu işniñ alicenap ğayeleri ve romantikasınen beraber urmaqta; men umumiy maqsad deyim, amma o — er birimizniñ kendi maqsadı.
Umumiy ğayemizniñ tantanası bundan ibaret.
O, areket etici büyük quvetke çevirilerek, bu qurucılıqta toplanğan çeşit taqdirli, çeşit nazarlı, çeşit adetli adamlarnı umumiy istekke ve ilhamğa tabi büyük bir kollektivge qoşulmağa sebepçi oldı.

Şimdi, aradan yigirmi beş sene keçken soñ, men o vaqialarnı kâğıt üzerinde yazayatqan vaqıtımda, er bir areketimizni tüşünip baqam ve qıymet kesem.
Ne Andrey Almazov, ne Karim Yoldaşev, ne Mihail Bassaraba — iç birimiz entuziazm aqqında laqırdı etkenimiz ve tüşüngenimiz yoq; kimerde bizni gazetada entuziastlar... dep yazsalar, biz diger, biñlerce kişiler kibi, memnuniyetsiz alda çıraylarımıznı sıta ve mırıldana edik: "Bizden entuziast olamı?
Çalışamız... plannı eda etemiz.
Başqa şey yoq!" Çar-Çaqta böyle adamlar çalıştılar.
Çar-Çaq böyle adamlarnı doğurdı ve terbiyeledi.

...Vaqıt tez keçmekte, dedim men.
Biz endiAlmazovqa ekskavator parkını qabul etmesini teklif etkenlerini unuttıq.
Aylanma kanal bitken soñ Mansurov Baş Dugümden ketmek içün ariza bergenini işittik.
Bu vaqia bizni çoq meraqlandırdı.
"Özü ketmek isteymi, yoqsa ketmege mecburmı?" Özü...
Özü ketmek istey.
O, Yekaterina Vasilyevnanıñ facialı elâkinden soñ, çoq iprandı, çoq deñişti.
Vadim Semönoviç oña özünde, tehnika bölüginde, injener-konsultant vazifesini teklif etken.
Bilmeyim...
Tursunov Almazovnı öz kabinetine çağırıp, yeñi vazife hususında laqırdı etken vaqıtta, Andrey Zaharoviç, ınq-şınq degen, çeşit sebepler tapqan, qısqası, red etken.
Ondan soñ Tursunov tutqan, Almazovnıñ ekskavator parkı başlığı vazifesine tayin etilüvi hususında şart dep emir imzalağan.
Ondan soñ Andrey Zaharoviç qatiyetlik körsetti.
Curayevniñ adına "protest" yazdı.
Bu — Rozaliya Nikolayevna Almazovanıñ elinen yazılğan ariza edi.
Maşinist arizasında, özüniñ qurucılıqnıñ soñuna qadar ekskavatorda çalışmaq istegenini, onı ne şimdi ve ne bundan soñ başqa vazifege tayin etmemelerini rica etmekte edi.
Ariza büroda muzakere etildi.
Almazovnı qandırmaq mümkün olmadı.

— Zornen qoymaq isteseñiz, başqa mesele, amma men razı degilim! — dedi.

Ekskavator parkınıñ başlığı vazifesinde kene Mansurov qaldı.

Çoqqa barmay, derivatsion kanal içün yeñi ekskavatorlar keldi.
Maşinistler kene yetişmedi.
İrada bu munasebetnen elverişli usul tüşünip çıqardı.
Er ekskavatorda üçer maşinist degil de... birer maşinist olsun, dedi.
Bu adiy teklif qabul etildi ve derivatsion kanalda işlerniñ ileri cönemesine sebepçi oldı.

Evel er ekskavatorda üç maşinist, üç yardımcı çalışa edi.
Yardımcınıñ vazifesi — maşina bölügi işine ve köpçekler astındaki demir yol qurucılığına köz-qulaq olmaq edi.
Kimerde yardımcı maşinistniñ yerinde çalışa, kimerde nijniklerge yardım ete.

Şimdi bir maşinist er üç smenada üçer saat çalışmağa borclı.
Bu saatler içinde yardımcı, mehanizmni maylav ve teşkerüv işini eda etip yetiştire ve qalğan vaqıtında maşinist vazifesini yapa.

Almazovnıñ yardımcıları Raşid Mahkamov, Nikolay Kandıba ve men — üçümiz oldıq.
Basit Ataqulov ve eki yaş yigit Mihail Bassarabanıñ yardımcıları...
Hristofor bizde üyken nijnik.
O da maşinist yardımcısı vazifesinde çalışa bilir edi, amma havfsızlıq tehnikası inspektorı ruhset etmedi... közü ve sınıq omuzı...

Deycegim, üç ekskavator toqtamay topraq qaza, kovşlar vira terenliklerge tüşe ve çıqalar.
Motovoz er beş daqiqada platformanı ketirip yanaştıra, olar çar-çabik, topraqqa tola, motovoz keskin davuş çıqarıp, köçti degende, digeri kelip yanaşa — dumkarlar tekrar topraq yükleyler.

Karimni bizim elimizden çekip almağan olsalar, yahşı olacaq edi.
Tek bizim içün degil, Karimniñ özü içün de... onıñ ekskavatorı yanında sıq-sıq peyda olğan geologiya bürosı hadimesi içün de fena olmaycaq edi.
Söz, elbette, Karamat hususında kete.
Olarnıñ işleri menimkinden güzel.
Maña çoq şeyler keder etti.
Karimge?
%
Onıñ yolu ortasında da bir Tursunov bar edi.
Raşid Mahkamov...
Lâkin iş mürekkepleşmezden evel, çezilip ketti.
Bizge, Karamat olarnıñ ekisini de bir derecede sevgen kibi kele edi.
Öyle degil eken.
Qıznıñ er kesten ziyade sevgen bir kişisi... bir erkek ola eken.
O kişi — Karim olıp çıqtı.
Raşid bunı sezgen soñ, göñülli olaraq teslim oldı.

Ekskavatorğa keleyik.
Bizim uçastkamızda eki ekskavator çalışacaq.
Şay keliştik: Almazovnıñ ve Bassarabanıñ maşinaları.
Karimniñ ekskavatorını eki kün içinde dağıttı, yelquvan, korpus ve areket etici qısımlarını demir yol platformasına yüklep, İskander betke alıp kettiler.

Bizim ekskavatorlar yer qaza berdiler.
Kotlovannıñ sol tarafı çoqtan qazılıp bitirilgen, şimdi onıñ astında qalın negiz divar işlenilmekte.
Plotinanıñ üstündeki asma yol boyunda vagonetkalar çapqalay, sağ yalıdan beton taşıylar.
Sol yalıda, kotlovan qazılıp başlanılğan bu yerde, areket küçlü.
Armaturcılar divar boyundaki ağaçlar üstünde demirler yerleştire, bir-birine quray, pekiteler.
Dülgerler suv kestirmesiniñ arqasına qazıq qaqa, töpelerine elli millimetr qalınlığında tahtalar mıhlaylar.
Yalınıñ yanaşasında, çuqurnıñ içinden yuqarı demir betonlı, qalın divar qalanılıp çıqayata.
Bu endi plotina.

Betoncılar kimerde bizge: davran, davran, dep qıçıralar.
Tezden kotlovanda beton qoymağa yer tapılmaycaq!
%
Aramızda mesafe büyük.
Bu qadar teren uçastkada negiz qoymaq ve divar qalamaq içün çoq vaqıt kerek.

Aylanma kanal qazğan vaqıtımızda ekskavator işleri — eñ esas, eñ yetekçi zenaat yesap etile edi, şimdi eñ müim zenaat — beton qoyuv.
Ekskavatorcı degen ad kişiler arasında endi az işitilip başlay.

Beton zavodınen plotina arasında toqtamay poezd qatnay.
Tsement ve armatura taşıy.
Bir defa Nikolaynen beraber sol yalığa kettik.
Betoncılarnıñ işlegenlerini seyir ettik.
Soñ İskanderge keteyatqan maşinağa minip, Karimge barmaq istedik.
Ketmezden evel Karamatnen körüşkenimiz yahşı oldı.
Biz yataqhanege kirgende Karamat kiyingen-quşanğan, sandıçığınıñ içini qarıştırayata... krovatı üstünde yuvulğan, ütülengen bir qaç erkek kölmegi bar edi.

— Men Karimge ketecek olam...— Karamat bizni bu sözlernen qarşılap aldı,— ketesiñizmi?

Nikolay maña baqtı, men Nikolayga.

— Biz seniñnen...
Karimge selâm yollamaq içün keldik,— dedi Nikolay.
O, diger mairliklerinden ğayrı, bir de azırcevap edi,— teessüf, bugün barmağa vaqtımız yoq.

Karim içün küçük mektüpçik yazdıq ve oña taqdim etmesini rica etip, çıqtıq.
Evge keldik.
Raşid ve Basit çay içeyata ediler.

— Hayırlaymız, naçalnik arqadaş! — dedi Raşid.

— Kimni? — dep soradım men.

— Seni! — burunı ile maña işaret etti.
Biz yoq vaqıtta Valâ Sinitskaya kelip ketken.
Menim aqqımda yeñi haber işitken...
Curayev güya menim, Mansurovnıñ muavini tayin etilmemni teklif etken.

— Bizim köyde buña üfürtme, deyler...— dedim men.

— Üfürtme?
Niçün üfürtme olsun? — dedi Nikolay, açuvlanıp,— maşinanı yahşı bilesiñ.Ondan soñ... men, reberler arasında bizim qardaştan da bir adam olğanını çoqtan istey edim.

— Zan etsem, reberler arasında bizim qardaştan bir adam barlığı çoqtan...— dedi Raşid,— Sinitskaya şimdi Tursunovnıñ qabulhanesinde sekretar.
Bu yetrlik degilmi?
Ne belleysiñ?
Valâ tek bizni sevindirmek içün kelip kettimi?

— Men bir şey bellemeyim...— dedi Nikolay,— tek Valkanıñ hızmette ğayretli ekenini bilem.
İçüvni bıraqtı.
Amma evlenmek içün bu, zanımca, yeterlik degil.
%
Sevgimi, intiqammı?
Alla bilsin...

— İntiqam? — Raşid ayretlendi,— nasıl intiqam?

— Men ne yapmaq kerekim? — dep soradım men.
— Bir şeyler tüşünesiñizmi?

— Senmi? — Raşid telqin bere başladı.
— Saña çoq tüşünip oturmaq kerekmey.
Qabul et... vesselâm!
Naçalnik olacaq olğan soñ, birden olmaq kerek.
Andrey kibi, yüz yıl rıçag başında oturmaqta mana yoq.

— Ne yapmaq kerek? — Nikolay menim sualimni başqa türlü añladı.
— Seniñ hastalığıña retsept berilmey.
Evelleri İradağa olğan muameleñe men çoqtan inanmay edim.
Amma şimdi...

— A-a! — dedi Basit ve küldi.
— Cevdet başqa şeyni sorağan ekende?!

— Ebet!
Men de oña başqa şey hususında cevap berem,— dedi Nikolay.

— Men İradanen laqırdı ettim...— dedim men.

— Soñ? — Nikolay menim sevgi meselemnen pek meraqlana ve onıñ içün çoq eecanlana edi.
— Soñ, nasıl?

— Mesele çezildi.
Bundan soñ aramızda qara mışıq keçmeycekke beñzey.

— Öyle ise, senden yahşı naçalnik olur...— Kandıba zornen küldi,— ya Tursunov?
O endi büyük adam.
Bu hususta tüşünip baqtıñmı?

Men cevap bermedim.

Aqşam laqırdını devam ettik.

— Men saña pek alışıp qaldım,— dedi maña Kandıba. — Evellerde arañızda ciddiy şey ola bilecegine inanmay... özüme teselli bere edim.
Onı kerçekten sevgeniñe emin olğan soñ, qasevetke daldım.
Meni evelâ Karim terk etti, şimdi ise İra seni çekip alıp keteyata.
Kene Hristofornen ekimiz qalacaqmız.
Bizni unuta başladıñ, Cevdet!
Yalıñız İra hususında tüşünesiñ.
Dostluğımız sarsıldı.
Qorqam, onı tezden ğaip etecekmiz.
Men ömürimde çoq şey kördim, çoq şey bilem.
Dostlarsız saña ve sensiz dostlarğa yaşamaq qıyın olur.
Kişiniñ yolunda dostı olğanı kibi, duşmanı da bar... duşman birden bitip ketmey.

— Arhipka?!
Alâ teslim olmadımı?
Nikolay başını tersine salladı: "yoq!"

— Muşuq.
Şimdi mında yoq, lâkin...

— Muşuq gizlenip yüre.
Arhipka da onıñnen beraber, em yuqsıramay!

İçeri Hristofor kirdi.
Onıñ beti endi bayağı tögereklengen ve evelki boyanı qabul etken: omuzınıñ ağrısı içün siyrek şikâyetlenmekte.

— Sizge ne oldı?
Yüzleriñiz ekşigen! — o ocaq yanında toqtaldı, tez-tez soyuna başladı. — çamurğa lânet olsun!
E! Qavğa ettiñizmi, ne yaptıñız şu?!
Doğru yolnen keleyim dedim, suvğa battım.
Çızmamnıñ içi toldı.
Ne indemeysiñiz?

— Bir şey olmadı, qorqma!..— Nikolay terenden köküs keçirdi,— ne?
Bizge mal bölüşmek qaldımı?

— Öyle olsa, ne derdiñiz bar?
Sizden sorayım.
Alla belâñıznı bersin... niçün indemeysiñiz? — Hristofor kerçekten açuvlanıp qıçırdı, ayağınen kürsüni tepip attırdı, tekrar cekirdi,— men böyle tüşkünlikke çıdayalmayım!

— Hristofor! — dedi Nikolay saburlı davuşnen,— çoq öküre berme!
Şimdi vaqıtı degil.
Ondan da başqa, biz sağır degilmiz.
Söyle, bizden ne isteysiñ?
Sen qapudan kirgende, ayaqqa turıp tişlerimizni sırıtmaq kerekmizmi?

Duranidi başını aşağı sarqıttı.
Nikolaynıñ sualine cevap bermedi.

— Karimni kördim,— dedi o, birazdan soñ,— gidromonitorlarnıñ maşinasınen bardım...— soñ, Raşidke çevirilip, eleslenip baqtı,— seni de kördim!
Basitnen beraber ediñiz.

— Bizge qulaq asma! — dedi Raşid.
— Bizim işimiz başqa.

— Karim nasıl? — dep soradı Kandıba.

Hristofor yoq közündeki qara bagnı tüzetti ve bar közüni eki-üç kere lipildetip aldı.

— Oña kvartira bergenler.
Sizge pek darıla... kelmeyler imansızlar, dey.

— Darıla!? — Nikolay taaciplendi. — Biz ne yapamız?
Restoranlarda keyflenip yüremizmi?
Ya siz? — O Basitke hucur-hucur baqtı.
— Bu çamurda anda ne işiñiz bar edi?

— Bizni çağırdılar! — dedi Basit. — Öz başımızğa çapqanımız yoq.

— Kimge kerek oldıñız?

— Anvarğa.

— Anvar kim?

— Kişi,— dep cevap berdi Raşid.

— Sevgi meselesi...— dep ilâve etti Basit. — Biz ekimiz... ne deyim saña, kiyevler olıp bardıq.

— Kim evlenmek istey?

— Raşid,— dedi Basit. — Kim olacaq?

— Soñ?
Yahşı sıyladımı?
Közleriñiz alaq-bulaq!

— Ebet.
Tekarançıq attıq,— dedi Raşid.

— Samogon...
Ar-ram şey eken!..

Basit soyunıp yattı.
Raşid çaynikten qalayğa suvuq çay qoydı, afön patlatam dep, basıp içti.
Soñ divardaki saatqa tiklendi.
Beş daqiqa keçer-keçmez o da koykası üstüne uzandı.

Evniñ içini sukünet bastı.
Nikolaynıñ yuquğa közü yoq edi.
Gitarasını aldı... çaldı.
Basit hırıldadı.

Biz böyle yaşadıq.
Dostluqnı muafaza ettik, kimerde sevgi aqqında qonuştıq, türkü ayttıq ve... yuqladıq.
Kotlovanda işler ağır qıbırdağanda sıtıq çıraynen yurdik, işler çığırına mingende — çerelerimiz küldi.
Böyle muabbet studentlerde, soldatlarda, geologlarda ola.
Biz ziyadesinen soldatlarğa beñzey edik.
Geceniñ bey vaqıtında bizni uyantıp, Çar-Çaqnıñ birde-bir tirseginde ökeli dalğalar içinde yüz bergen qazanı yoq etmek, yahut bir yalıdan diger yalığa parovoz keçirmek içün bizni çağıracaqlarını bile, lâkin bu işlerden iç qaçınmay edik.
Biz — ekskavatorcılarmız, bu iş — bizge ait,— bu — ait degil, demey edik.
Kimerde, iş ayatımız içün havflı olsa bile... kete edik.
Çar-Çaq qurucılığınıñ romantikası öyle edi.

Bugün... yarı gece maalinde barakqa Tursunovnıñ küryeri keldi.

— Raşid Mahkamov ve Cevdet Bekirov,— dedi qadın. — Tez!

— Daa ne oldı? — Raşid yuqusını açalmay mıdırdandı. — Sel tüştimi?

Qırq yaşlarında, iri suyekli Zina yeñge ögümizge çıqtı, qaranlıq gecede, balçıqqa ve oba-çuqurğa qulaq asmay, acele-acele ketti.
Biz onıñ peşinden yuvurdıq.

İdarege kirgen soñ ekimizniñ qollarımızdan tutıp, qaranlıq köridor boyu yürsetti, naçalnik-niñ qabulhanesine kirgen soñ Zina yeñge aralıq qapunıñ yanına barıp, içerige:

— Vahid Samatoviç, ketirdim!..— dep qıçırdı.

— Kirsinler! — bu Curayevniñ davuşı edi,— Özüñiz, Zina apa, ket — raatlanıñız!

Stolnıñ başında Tursunov, divan üstünde Curayev ve Menjevetskiy oturalar.
Mahorka tütüni içinde olarnı zornen seçtik.

— Oturıñız,— Sigizmund Genrihoviç bizge kürsülerni körsetti.

— İş böyle,— dedi Tursunov,— keç maal...
Afu etiñiz, lâkin siziñnen aqıl tanışmasak olmaycaq.
Yarın saba erte Hoca-Kend deresine çıqmaq kerek!
Mından, tahminen, yigirmi beş kilometr uzaqta... dağda.
Bu, ne deycekmiz oña... küçük ekspeditsiyanıñ reberi injener Menjevetskiy tain etile.
Yardımcısı injener Şadmanova.

O gizliden menim közlerime baqtı, azaçıq da külümsirep aldı.
Men episini sezdim.

— Mansurovqa eki kişi tapuv vazifesi avale etildi.
Almazov siziñ ekiñizni tevsiye etken.
Şadmanovanıñ haberi yoq, lâkin hızmet.
...Siz, ekiñiz, olarnen ketecek ve işlerine yardım eteceksiñiz.
İnjenerler karyerde zaruriy tedqiqatlarnı yapadajq, siz olarnıñ yanında olacaqsıñız.
Yük, men bellesem, aytılacaq qadar büyük olmaz... nasıl, Sigizmund Genrihoviç?
Olmasa kerek, öyle degilmi?

Qart injener közlerini poldan zar-zorına qurtardı.

— Bir dane ufaq yaşçik...— dedi o,— yalpaq, bilesiñizmi?
Soñ baqarmız!

— Karyerge yük maşinanen ketmek mümkün degil...— dep ilâve etti Curayev.
— Cayav ketilecek.
Er itimalğa qarşı yanıñızğa silâ alıñız!

— Mesele añlaşıldımı? — dep soradı Tursunov ve ayaqqa turdı. — Seferniñ muvafaqiyetli bitüvi sizge bağlı!

Bu sözlerni diñlegende zeinimde Vahid Tursunov hususında alicenap isler uyandılar.
"Onıñ yerine men olğan olsam, böyle şey yapa bilirmi edim?" — dep soradım özüm özümden, soñ: ebet, yapa bilir edim!" dep cevap berdim.
Yüzüne baqtım: o, menim közlerimni körgende, özü aqqındaki fikirimni bildi.
"Bu adamda irade ve alicenaplıq küçlü eken" dep tüşüneyata edim:

— Sualleriñiz olmasa, cöneñiz! — Tursunov yerinden köçti, laqırdı bitkenini bildirdi.

— Nasıl sual ola bilecek? — dedim men,— episi aydın — açıq.
Amma ne iş içün ketecekmiz?

Maña kimse cevap bermedi.

Kabinetten çıqtıq.
Aşhane ögünde Raşid meni toqtattı:

— Bu ne demek?
Ekspeditsiya qaydan çıqtı?

— Qaydan çıqtı?
Belli!
Ne içün çıqtı?
Bilmeyim.

— "Olarnıñ yanlarında bulunacaqsıñız" dedi.
Saña bir şey degil...
İradanıñ yanında bulunacaqsıñ.
Ya men?

— Sen qartnıñ yanında...— dedim men, onı eriştirip,— qart ögden ketecek, sen arttan... arqañda yaşçik.

— Yaşçik niçün?

— Qaydan bileyim?
Yaşçikler çeşit türlü olalar.

— Onı mıtlaqa menim yüklenmem şartmı? — dep cekirdi Raşid.
— Sen, ekspeditsiya dep, İradanen kezintige barıp keleceksiñ.
Maña böyle kezinti kerekmey.

— Silâ?
Silânı qaydan alacaqmız? — dedim men, Raşidni işitmegen oldım.

— Tüfekni men tapayım,— dedi menim dostım,— yaşçik ise sende olsun.
Razısıñmı?

— Razım!

Biz ayırılıştıq.

Gece eppi vaqıt yuqlayalmay yattım, közlerimniñ ögünde ep İrada edi.
Tek İrada degil... hayalıma kimerde-kimerde Tursunov da kele berdi.
O vaqıtta daa ne Tursunov, ne İrada, ne men — bu ekspeditsiya bizim içün ne olıp çıqacağını bilmey edik.
