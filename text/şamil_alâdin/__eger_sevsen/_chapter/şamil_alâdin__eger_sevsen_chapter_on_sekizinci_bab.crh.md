## On sekizinci bab — Yur! Kettik!
Barakta altı adammız.
Hristofor yoq Karim yoq.
Raşid kitap oquy.
İçinden oqup olamay, bar küçünen qıçırıp oquy.
Eki-üç söz oquy, toqtay.
Bir şeyler tüşüne, soñ kene oquy.
Yavaş oqusa añlamay eken.
Kandıba onıñ oquğanını diñlep oturdı, soñ ökelendi:
— Pek yavaş oquysıñ, — dedi oña.
Lâkin kitaptaki kimer sözler onıñ yüregini tırmalağan kibi oldı.
Gitarasını aldı, muzıkağa beñzegen bir şeyler uydurmaq istedi, çıqmadı... gitaranı bıraqtı.
...Bir çerik asır evelsi menimnen ömür keçirgen bu kişilerni şimdi hatirime ketirgende eecanlanam.
O kişiler, tasil ve terbiye ceetinden pek küçlü olmasalar da, namuslı, vicdanlı ediler.
Bir kün dülgerler baragından adam kelip, Şpitsbergenge ketüv laqırdısını çıqardı.
Anda kömür ocaqlarına adam kerek eken.
İstegen kişige ketmek mümkün.
Aylığı üç qat ziyade... urba, aş — episi ayrı isaplana, maaşqa kirmey.
Epimiz alevlenip kettik.
Şpitsbergen?
Suvuq qayalar, qırlar?
Buzlu okean?
Bir şey demek degil!
Amma ne qadar sergüzeşt körecekmiz.
— Ketesiñmi? — dep soradım İradadan.
O, keteceklerniñ vesiqalarını papkalarğa qoyıp, üstlerine familiyalarını yazıp azırlamaqta edi, — Şpitsbergenge ketesiñmi?
— Ya siz? — kederli közlerini maña doğrulttı, — özüñiz ketesiñizmi, Cevdet?
— Men..?
Siz, İrada, maña darılasıñız.
Amma, men qabaatlı degilim.
Eger bu küskünligiñiz, menden yaqañıznı qurtarmaq içün olsa... ne yapmalı?
Elbet de, Şpitsbergenge keterim.
Para qazanmaq içün degil, sizge körünmemek, sizni asabilendirmemek içün... keterim.
% 
Şimdi bu satırlarnı yazayatqanda Nikolaynıñ adetlerini ayrıca hoşnutlıqnen hatırlayım.
O kitaplarnen pek meraqlana, lâkin özü oqumağa sevmey edi.
Alışmağan...
Raşid yavaş oqusa da, er alde, boş vaqıtını kitapnen keçirmege seve...
Kitaplarğa inana, kitaplarda yazılğan vaqialarnıñ episiniñ aqiqat ekenini bile edi.
...Tünevin aqşam bizim Seyyarege özüniñ aqranları musafirlikke keldiler.
Olar Pikassonı modernizmge ziyade qapılğanı hususında davalaştılar.
Birisi Lui Aragonnıñ "Kurba"sını oquğan.
İmpressionizm, dedi.
Mone, Dega, Pisaronnıñ levhaları aqqında perişan laqırdı ettiler.
Seyyare olarğa "Noktürnnı" çaldı.
Royal başından turğan soñ, musafirler Gilelsni ve Van Klaybernni maqtadılar.
Bizim balalarımız, studentlerimiz böyle aqıllı, körgü daireleri böyle keniş adamlar.
Kerçek, biz özümiz de evelkisi kibi degilmiz.
Ayat da başqa: mürekkep, ciddiy.
Men institutnıñ aqşam işlegen bölüginde oquy, kommunal evde yaşay edim.
Odamız yufqa divar — karkasnen bölüngen.
Kündüzleri boş olmaq içün, yılda bir qaç ay gece smenasında çalışam.
İrada sekizde işke kete, men evde Seyyareniñ beşigini tepretem, kitap oquyım, derslerime azırlanam.
Bazan ev içinde saatlernen dolanıp, quçağımdaki balanı sallay, ağlavını toqtatmaq içün yapmağan areketim qalmay.
Çünki anda, divar artında, başqası da ders azırlamaqta.
İrada saat dörtte işten kele, men altıda institutqa ketem.
Gece elektrik stantsiyasına yuvuram... anda montör hızmetindem.
O seneleri eñ çoq telmirgen şeyim — yuquğa toymaq edi.
Biñ doquz yüz qırq bir senesiniñ yazında diplomnı qorçaladım ve ilki istraat künüm iyunniñ yigirmi ekinci künü oldı.
Öz-özüme deyim: ömürimde çoq küçlükler kördim, episini yeñe bildim.
Şimdi, gençlikni emekte terbiyelemek kerek, deyler.
Bu — güzel.
İnstitutta studentler pol ve pencere yuva köçegarlıq eteler.
Seyyare urbalarını özü tike, özü yuva.
Dostları da öyle yapalar.
Kimerde bizim evde toplanalar, ortadaki stol üstündeki moda jurnallarını cayrata, içlerinden bir şeyler tapıp, er kün yeñi anter biçe ve tikeler.
Bu güzel şey, lâkin gençlik arasında başqaları da bar.
Bir jurnalda yaş qıznıñ mektübini oqudım.
Saifeniñ çetinde, büyükten-büyük sual işareti qoyılıp, astı eki kere çızılğan.
Bu Seyyareniñ eli?
Zıtına tiygenge beñzey.
Kerçekten de, bu matüv bir qıznıñ mektübi.
Lâkin yazğan meselesi yaşlıqnıñ belli bir qısımı içün tipik şey.
"Qıymetli redaktsiya!
Men bir studentka olıp, adiy işçini sevem, bu doğru olurmı..."
Şimdi, baraktaki eski dostlarımnı hatırlap, taaciplenem: cısmiy ve ruhiy ceetten ne qadar sağlam ekenmiz!
Barakta altı adam qaldıq, dedim.
Nikolay kitapnıñ çabik oqulğanını istedi, çünki kitap meraqlı keldi.
Gitarasını koyka üstüne attı, Raşidni diñledi.
Bassaraba, adeti üzre, eski maşina detallerini tamirnen meşğul.
Evge er kün demir parçaları ketire, ocaq yanında, polda daima qatran tamğaları ola.
Bassaraba endi er şeyni bu yerde yapa.
Köşede teneke savutlar içinde qatran ve kerosin tuta.
Onıñ fikirine köre, mehanikadan eñ müimi — detalniñ temiz oluvı.
Oña bir kişi yardım etecek olsa:
— Toqta,— dey,— evelâ bulaşıq yerini yuvayıq, soñ belli olur.
Bassaraba qarardan ziyade yüksek boylu, aqçil ve tar betli, arıq adam.
Burunı, uzunlığından başqa, üzülip tüşken kibi, birden bitip kete.
Güya bundan evel süyrü eken de, soñundan bıçılıp alınğan.
Hristofor bir kere bunı oña söyledi.
Arhipka teren manalı şey aytqan olıp:
— Yoq, — dedi oña, — bu tabiatnıñ şaqası.
Bassaraba indemedi.
Amma soñundan, söz başqa şey hususında ketkende, küldi.
— Bıçılğanı da ne?
Anam nasıl doğurğan olsa, öyle tura, — dedi.
Onıñ bütün eglencesi — detaller...
Daima bir şeyni tamirnen meşğul.
Lâkin bu adet — bir hucurlıq degil, mehanikağa sevgi.
Bassarabanı işte çıqımsız degenleri, yalan.
Tek, bir defa planını toldıralmadı...
Onıñ içün ekipajına qasır bayraq berildi.
Bassaraba bu bayraqnı barakqa ketirip, ülkün köşede divarğa tayandırıp qoydı.
Barağımızda böyle masharalıqqa yol bermeymiz, dep baqtıq, Bassaraba indemedi.
Arhipka bayraqnı ilip aldı, azbarğa çıqarıp, çinarnıñ töpesine asacaq oldı, Bassaraba şaqıldap küldi.
- Zevqlı adamlarsıñız... — dedi bizge, — bayraq daima bayraqtır.
Qasırmı, yipekmi...
Sizge ne?
Bir kün barakqa keldik, bayraq yerinde yoq edi.
Onı endi kommunhozğa bergenler.
Bassarabanıñ yardımcıları da, özü kibi, yuvaş adamlar.
Üyken nijnigi Basit Atakulov qırmızı yanaqlı, yaş yigit.
Qaşları ve saçları qarardan ziyade gür ve tunç qara.
Dört yaşında ekende tezyada topraq savutlar yasağan.
Babası ayrette qalğan, Onıñ yasağan meşrebesini peçke qoyıp qızdırğan.
Bu, ilki savut, özüniñ aytqanına köre, alâ evde tura eken.
Ondan soñ basit ayaqnen aylanıcı tezya tögeregini işke öyle güzel uydurğan ki, pek çoq ustalar onı çağırıp, öz tezyalarını tüzettirgenler.
Basit kimerde közlerini qapatıp, evde tezyada nasıl çalışqanını, ayaqlarınen daireni nasıl aylandırğanını, eki elinen küçük balçıq topaçından nasıl etip savut şekillendirgenini, soñra, savutnıñ astında öz tamğasını nasıl qoyğanını bizge körsete edi.
O, tez ve güzel çalışmaq içün, yeñi usullar tüşünip çıqarğan.
Soñ baba ve oğul arasında dava çıqqan.
Basit, qaç kereler belgisiz adamlar, şeerde yoq, tansıq boyalarnı kontraband yolunen ketirip, satıp ketkenlerini sezip, babasına, bu işten vazgeçmesini rica etken.
Babası boyanı keri qaytarmağa istemegenini körip, özü evni terk etken.
Ataqulov, Bassarabanıñ indemezligine... onıñ sözsiz, işmarnen berilgen emirlerine alışqan.
Olarnıñ beraber çalışqanlarını körmek pek meraqlı.
Nikolay kitap diñlep bezdi, ğaliba, aqırından turdı, kelip menim koykama oturdı ve tumboçka üstünde yatqan defterimni açıp baqtı.
Bu arada qapu açıldı.
Bosağa üstünde Mansurov köründi.
— Qalqıñız!
Epiñiz ayaqqa qalqıñız! — dep qıçırdı o.
Biz, şaqa bellep bekledik.
— Avralmı? — dep soradı Kandıba.
— Avral.
Epiñiz peşimden yürüñiz!
Anda Menjevetskiy ve geologlar bekleyler.
— Andası... qayda?
— Siziñ ekskavatorıñız yanında, — dedi Mansurov, soñ emirge beñzer qattı sözlernen devam etti:
— Bir de biriñiz Almazovqa barıp aytıñız!O da kelsin!
Yerastı kanalınıñ üstüni siziñ uçastkañızda açacaqmız.
— Dünyada belâ az edi... — dedi Arhipka, — bir dane daa tapıldı.
Episi bizim başımızğa kelip tüşe.
Bu yerastı kanalları olmasa, Menjevetskiy ne yapar edi?
— Seniñ başıña belâ tüşkeni yoq... bundan soñ tüşecek, — dedi Kandıba.
Arhipka onı añlamadı.
Biz çar-çabik kiyinip, baraktan çıqtıq.
Bassaraba ve Ataqulov qaldılar.
Olar tez cıyışınuvnıñ ne ekenini bilmeyler.
Aylanma kanalnıñ içi daa qaranlıq.
Yerastı kanalınıñ üstüni niçün böyle maalde açmaq kerek oldı?
Bilgen adam yoq.
Montörlar trans-kiosknı tertipke qoydı, kabellerni teşkerdi, uçastkanı öyle yarıqlandırdılar ki, iç bir yerde qara kölge qalmadı.
Menjevetskiy özüniñ nişan qoyğan yerini bizge körsetti.
Qazma ve lom alıp, yerni teşkeley başladıq.
Topraqnıñ üstü buzlağan.
Astı yımşaq.
Uç metr uzunlığında ve bir buçuq metr terenliginde çuqur qazdıq.
Ziyade qazuvda mana yoq, dep tüşündik, lâkin Menjevetskiy bizge: qaza beriñiz, dedi.
O, ellerini paltosınıñ ceplerine soqıp, baş parmaqlarını tışarıda qaldırıp, kimerde, eecanlanğanda, olarnı qıbırdata berdi.
Birinci çuqurnı nafile qazayatqanımıznı añlağan soñ başqa yer kösterdi.
Bir metr qadar qazdıq, Raşidniñ kirkası tars etip, qattı şeyge urundı.
Ekinci kere siltegende kene qattı şeyge urıp, çetke tayıp ketti.
Menjevetskiy onıñ yanına keldi, kirkanı elinden alıp, özü qaza başladı.
Biz balaban topraq keseklerini kenarğa sürdik.
Çuqurnıñ tübünde yalpaq taş köründi.
Epimiz, keşfciler ve tedqiqatçılar kibi, eecanğa keldik.
Ne olur eken?
Menjevetskiyniñ emirine binaen, yalpaq taşnıñ etrafına tizildik, kirka, kürek, lom vastasınen onı köterecekmiz.
Topraqnı qazıp, daireni eppi kenişletken soñ taşnıñ pek terenge kirip ketkenini kördik.
Yalpaq degil, qalın taş eken.
Etrafını qaza berdik.
Eki saatten ziyade qazdıq.
Dört haneli truba... aylanma kanalnıñ divarı içinden çıqıp aşağı kete.
Üstündeki lâpek taşnı ne lom, ne kirka — iç bir şeynen qıbırdatmaq mümkün olmadı.

İrada, topraq yığını üstünde turğan ekskavatornıñ kovşı aşağı endirilmesini emir etti.
Emir eter eken, niçündir, maña baqtı.
Men, emir maña ait dep, töpege — ekskavatorğa tırmaştım.
Almazov, İradanıñ ne demek istegenini añlağanca, men rıçag başına oturdım.
Kovşnı muqaytlıqnen aşağı — adamlarnıñ ortasına tüşürdim.
Kovş tüşeyatqanda İrada elleriniñ areketlerinen maña çeşit işaretler etip turdı.

— Solğa-solğa!
Bir parça daa!
Toqta!
Endi aşağı!
Yavaş!
Biraz daa!
Oldı!
Oldı!

Ey, İrada Sen ne qadar añlaşılmaz, ne qadar mürekkep qızsıñ!

O kene elini köterdi: yuqarı!
Tekaran solğa!
Yeter!
Endi al!.. çetke, taşnı çetke çek!

Çetkemi?
Baş üstüne!
Men kovşnıñ tişlerini taşnıñ ucuna ketirdim, elimnen ekinci rıçagqa bastım, köndelen tros tartıldı... baqtım, taş yerinden köçti.
Trosnı kene tarttım, taş sol tarafqa qıyıştı, astından truba deligi körüne başladı.
"Çek!
qorqma!" — İrada aşağıdan cesürane emirler bermekte... ustalığını köstermekte devam etti.
Kimge?
Mañamı?
Tursunovqamı?
Yoqsa taşnıñ etrafında ağızlarını açıp qalğan adamlarğamı?— "Çek!
Taşnı tamamınen çekip, çetke çıqar".
Men köndelen trosnı ziyade çektim.
Balaban, ağır taş güdürdedi, trubanıñ üstünden tayıp, endekke tüşti.
"Yetti!
Tüş endi".

Taş alınğan soñ kanalnıñ üstünde bir buçuq metr keñlikte teşik açıldı.
İçinde suv uvuldamaqta.
Menjevetskiy trubanıñ içine uzun tayaq tıqtı, suv onı üytep taşladı.
Aqıntı küçlü.
Menjevetskiy tayaqnı çıqarıp, sılaq yeriniñ uzunlığını baqtı.

— Doqsan beş santimetr. 
Soñra tayaqnı tekrar suv içine tüşürdi. 
Biz, onıñ emire binaen, on metr uzaqqa çekilip, ekinci çuqurnı qaza başladıq.
Trubanı tez taptıq.
Üstüni kene kovş vastasınen açtıq... açtıq degil, qırdıq.
Bu sefer rıçag başında Almazovnıñ özü oturdı.
Trubanıñ içine egilip, diñlenip baqtım... uvuldağan şey — suv degil eken.
Suv sessiz-soluqsız aqmaqta.
Trubanıñ içi... özü uvulday.
Bundan soñ üçünci çuqurnı qazdıq.
Bu yerde kanal Çar-Çaq betke çevirilmekte.
Kene trubanıñ üstüni açtıq.
Raşid töpeden sarqqan kovşnı üytep, taşnıñ ucuna doğrulttı, kovş trubanıñ qapağına urunıp, kenarını sındırdı, soñ taşnı çetke çekip aldı.
Taşqa tayanıp turğan Raşid abındı, elindeki feneri trubanıñ içine tüşip ketti, onıñ peşinden özü ğaip oldı.

İrada deşetli sesnen qıçırdı.

— Cevdet!
Tez!
Tez!

Men ekinci çuqurğa çaptım.
Onıñ yanında yatqan sırıqnı alıp, trubanıñ üstüne köndelen qoydım, eki elimnen sırıqnı tutıp, ayaqlarımnı aşağı, trubanıñ içine sarqıttım.
Suvnıñ aqıntısı ayaqlarımnı çetke üytep yiberdi.
Belime insan teni toqundı...
Raşid.
O, can alâmetinen ayaqlarıma yapışıp, yuqarı tırmaştı.

Men kimniñdir sesini işittim, amma ne degenlerini añlamadım.
Raşid kene süründi, tekrar suz içine yıqıldı.
Aqıntı onı çekkelep alıp ketti.

Basit!— Bassaraba öz yardımcısını ögge üytedi,— çap!
Çap!

Bir qaç saniye keçer-keçmez Raşid üçünci teşikniñ tübünde peyda oldı, Basitniñ ayaqlarına ilişip, toqtaldı.
O endi kanalnıñ içinde, ayaq üstünde turmaqta edi.

— Altı adam...
Tez!
Altı adam...— dep qıçırdı Menjevetskiy,— maña yaqın keliñiz!— Kimdir, elini Raşidke uzattı, töpege çekip çıqardı.
O, çıqqan soñ, balıq kibi, şap etip yerge tüşti.
Aynı şu el Raşidni köterip, çetke üytep taşladı.

Kim?
Bu cesürlikni yapqan kim?
Bassaraba... ekenligini sezgen soñ er kes taaciplendi.

— Tez!
Tez!..
"Mavı qayağa" ketiñiz!— dedi Sigizmund Genrihoviç.
Mında er iş onıñ emirinen oldı.

İşte, böyle... kanalnı açtıq, suvunı kördik.
Daa ne yapacaqmız?
Bizim ekskavatornıñ işi toqtatıldı.
Maşinamıznı beş metr kenarğa çekip taşladıq.

Yerastı kanalınıñ tarihını söylep bitirmek kerekim.
Asaratiqacılar Menjevetskiyniñ fikirini tasdiq ettiler.
Bu — qadim kanal.
Teessüf ki, onı betonnen qapatmaq kerek oldı.
Meraqlı şey, aylanma kanalnıñ çetindeki bu kanalnıñ ustünde açılğan teşiklerden birisini tıqatqan soñ, bizim Sotsialist Şeerçikten üç kilometr uzaqta, dağ içinde yeñi çoqraq peyda oldı.

Çar-Çaq şeerine yoluñız tüşse, suvundan içip baqıñız.
Bu — çoqraq suvu.
Yerniñ terenliginden çıqqan, salqın, lezetli suv, qısmen bu qadim kanal boyu kelip, magistral yolğa qoşulğan suv.

Evge kelgen soñ, bugünki işimiz hususında fikirleştik.
Arhipka bizge qaşana berdi:

— Keşfçiler… geologlar!— dep mısqılladı,— men de bir çomıp çıqqan olsam... suvu şifalı, deyler.

— Temaşa körmek isteysiñmi?— dep soradı Nikolay menden,— şimdi bu şakalnıñ...

— Şakalnıñ?— Arhipka onıñ aytqanını işitti, añlap olamadı,— nasıl şakalnıñ?

Kandıba közüni qıptı.

— Senden sorayım...— Arhipkanıñ yüregi deşetli şey sezdi,— ne yapmaq isteysiñ?

— Sabır et!— dedi oña Nikolay, soñ bizge muracaat etti: — maña baqıñız!
Hristofor yer patlavından yaralanmadı.
Yer patlavı vaqıtında Arhipka...

— Kim?

— Sen!

— Men?

— Sen.
Sen onı öldürmek içün urdıñ, amma öldüralmadıñ!

— Menmi?

— Sen!
Sen!
Men bugün bu adamlarnı seniñ belâñdan qurtaracağım.

— Menim belâmdan?— Arhipka koykanıñ ucundan sıçrap, ortadaki stol üstüne çıqtı, ondan polğa tüşti, soñ qapu yanındaki kürsüni ilindirip alıp, töpege köterdi, şay qatıp qaldı.
Kandıba aqırın adımlarnen oña taba torüş etti, elinden kürsüni çekip aldı, balaban, küçlü qolunen Arhipkanıñ köküsinden üytedi, Arhipka divarğa barıp urundı, pol üstüne yıqıldı.

O bu davuşsız areketlerden qorqtı.
Özüni qorçalaycaq adam olmağanını bilip, aqırından yerinden turdı, barıp koykası üstüne yattı.

— Alçaq insan...
Hristofornı öldürmek istedi,— Nikolay devam etti,— vaşiylik keçer-keter belledi.
Niçün öldürmek istedi, bilesiñizmi?
Çünki Hristofor onıñ bütün sırlarını...

— Yalan aytasıñ!
Men Hristoforğa toqunmadım.

— Sen sus!
Men makeme degilim.
Onı makemede añlatırsıñ!
Tur!

Biz bir şey aytmadıq.
Raşid bir şeyler söylemek içün ağızını açtı, Nikolay onı toqtattı.

— Otur!
Sen qarışma!
Men bu parazitni öldürmek istegen edim.
Öldürgen olsam, qarışa bi-lir ediñ. — Açuvından komgok kesilgen alda Arhipkağa çevirildi,— öldürmeycegim!

— Ne yapmaq isteysiñ?— dep ökürdi Arhipka. — Meni qayda davet etesiñ?

— Sen ne aytasıñ?— dedim men Nikolayğa,— bir şey añlamayım!

— Tezden añlarsıñ.
Mında mürekkep şey yoq.
Tur!— dedi o, Arhipkağa,— Qırğız Qulaqqa ketecekmiz!

— Ne içün?

— Duranidini bu alğa ketirgeniñ... onı öldürmek istegeniñ içün.
Hristofor hastahaneden çıqqan soñ bile adamğa beñzemeycek.
Tur!
Menimnen keteceksiñ!

— Men?
Seniñnen?— o koykasından turdı,— Arhipkanı operativ bölükke alıp kete bilecek adam daa doğğanı yoq.

— Öyle belleysiñmi?
Şimdi menimnen keteceksiñ.
Men alıp ketecegim.

— Sen?
Bilesiñmi ne, Kandıba?
Bu Pâtireçye degil!

— Degil.
Lâkin menimnen keteceksiñ!

— Hristofor yer patlağan vaqıtta yaralandı.
Bunı er kes bile.
Çekil!
İlişe berme!
Özüñ içün yahşı olmaz.

— Qorquzmaq isteysiñmi?
Men seniñ...— Kandıba eki eliniñ parmaqlarınen Arhipkanıñ boğazından tuttı.
Arhipka telâşqa tüşti: "Petâ emce!
öldüreler..." dep qıçırdı.

— Sus, ahmaq!— dedi Nikolay,— bir şey yapmaycağım.
Men seniñ üçköşe başıñnı bu in-ce yelkeñden üzip taşlamaq istegen edim, Cevdet razı olmadı.
Oña teşekkür et!
Menim ise... yapqan alçaqlığıñnı işitkenimden berli saña ellerim qaşınıp yüre.
Aydı, çıq!

— Seniñnenmi?

— Menimnen!
Ne?
Utanasıñmı?

— Saqın, toqunayım, deme!
Yoqsa, senden tek sılaq tamğa qalır.
Haberiñ olsun!

— Yur!

— Yezdir başımdan!— dep cekirdi Arhipka ve yumruqlarını sıqıp Nikolayğa taba yurdi. — Saña ne kerek?

Kandıba onıñ elini tutıp burdı, Arhipka çıdayalmay, yerge otura qoydı.
Esini toplamağa fursat bermey, süyreklep tışarı çıqardı.

— Deñiz aydutı!
Pirat!— Arhipka yayğara qopardı.
Ketmege istemey, ellerinen qapuğa tireldi, lâkin Nikolay bıraqmadı. — Yiber, farmozon!
Çemodanım açıq qaldı...

Kâr etmedi.
Nikolay üyteklep alıp ketti.
Bir qaç daqiqadan soñ, pencereden baqtım.
Ekisi keniş yol boyu parom betke adımlamaqta ediler.
Arhipka tayğaq yol boyu qısqa adımlarınen tez-tez yürmekte...
Nikolay biraz arqada ağır adımlarnen onıñ peşinden ketmekte edi.
