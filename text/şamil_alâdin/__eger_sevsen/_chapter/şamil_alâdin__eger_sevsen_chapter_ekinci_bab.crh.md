## Ekinci bab — Elpide... ilki sevgi

Baraklar... er yerde barak.
Çar-Çaqnıñ boğazdan çıqıp, Ayıq burunğa çevirilgen tirseginden yuqarıda binalar tizilgenler.
Episi biri-birine beñzey.
Canıñ sıqıla.
Saña keregi qaysı?
Qıdır da tap.
Soqaqlarda qar irigen.
Er yer balçıq.
Yürmekniñ çaresi yoq.

Çamurlı soqaqnı boylap, tayğalap ve baraklarnıñ ülkün pencerelerinden közlerimni almay, abına-sürüne keteyatam.
Bir pencere perdenen örtüli, onıñ artında ne bar, belli degil.
Diger pencerede leyha stolı körünip ala.
Üçünci pencerede qadın beşik teprete, dörtüncisinde — uzun burunlı kişi, qulağında trubkası... arıq, uzun qollarını külünçli surette sallap, kimgedir bir şeyler isbat etmekte.
Evlerniñ içindeki çıraqlarnıñ yarığı zayıf, soqaqlarnı aydınlatmaylar.
Ortalıq qaranlıq.
Tahta qaldırımnıñ üstü ise bılaşıq, tayğaq — yürmek telükeli.
Yolda adamlar közge az çalınalar.
Kimerisi hızmette, kimerisi ise, ğaliba, çoqtan evge qaitıp kelgen.

Bu Çar-Çaq qurucılığınıñ sotsialist şeerçigi.
Sotsialist şeerçik degende, memleketimizde buña beñzer diger şeerçikler közümniñ ögüne keleler.
Yalıñız menim körgenimni esaplasam, elliden ziyade.
Neftçilerniñ şeerçikleri kömürcilerniñ şeerçiklerine beñzeyler.
Bularda evlerniñ azbarları, soqaqları ve prospektler asfaltnen örtüli.
Er yer asfalt.
Asfalt ve yeşillik.

Bugünniñ insanları eski baraklarnı bilmeyler.
Bilmegenleri yahşı.
Olarnı — tif hastalığını, tilencilikni, ğarip külbelerni, hatirde tutmaq ne kerek?
İnsan dünyağa dülber ömür keçirmek içün kele, keçmişni ise tez unuta.
Daima kelecekni tüşüne.
Şimdiki zaman ve istiqbal...
Ayat bu eki ölçü çerçivesinde doğa ve öle.

Başqa şey hususında tüşüne edim.
Bu yerdeki emekçi halq başqalarına acaip evler qurıp bergen, amma özüniñ başı töpesinde adam aqıllı damı yoqlığı ne ikmet eken, dep tüşüne edim.

Kelgen-keçken kimse yoq.
Pencerelerniñ birisini qaqtım.
Qapu açıldı, burunıma buhar ve sabun qoqusı urdı.
Çamaşırhane eken.

— Ekinci barak qayda?

Çilter öglükli esli qadın qapu ögüne çıqtı.

— Sol tarafta üçünci ev...— dedi o, elinen uslubsız baraknı kösterdi.
 — Yeñi kelgenlerdensiñ, öylemi? — ve menim cevabımnı beklemey, devam etti. — Şimdi halq ep mında yağa.
Putövkanen keldiñmi?

Men başımnı köküsim üstüne qaqıttım.

— Kete ber, öyle olsa! — dedi qadın, üstümni-başımnı közden keçirip, külümsiredi: — Çamaşırıñ olsa, ketir!
Unutma!
Deñiştirmege şeyiñ olmasa, mında beklersiñ, çar-çabik yuvıp, ütülep beririm.

Ekinci barak yaqın eken.
Qapunı qaqtım.
Cevap bergen olmadı.
Tekrar qaqtım.
Dübürdiler, insan sadaları eşitildi.
Qapunı üytedim, qolaylıqnen açılacaqqa beñzemedi, sapından tutıp, bar küçümnen özüme çektim, ğıçıldap artına qadar açıldı.
Ayretlenip, bosağa üstünde toqtap qaldım.

Mahorka dumanı içinde közlerime küçük ağaç koykalar çalındı.
Çette, suv bakı yanında uzun stol tura, ortada zır-sarğuş eki yaş kişi, nasıldır, kiyik oyun oynamaqtalar.
De aşağı çeke, de qalqa, de ellerini çetke uzata ve çızmalarınıñ ökçelerini yerge urıp, polnı dübürdete, soñra birbiriniñ omuzlarından tutıp, tepege sekireler.
Bu zevqlı oyunğa, aynı zamanda, deşetli kötekke de beñzey.
Oyuycılarnıñ ekisiniñ de sesleri qarıq.

Koykalarnıñ biri üstünde sarışın, mazallı yigit otura.
O, başı üzerine yağmaqta olğan toban yastıqlarnı avada ilip alıp, oyuncılarğa fırlata, oyuncılar o qadar qızışqanlar ki, başlarına tüşe bergen yastıqlarnıñ ağrısına qulaq asmay, ayaqlarınen ep tepine, yerge tüşken yastıqlarnıñ üstüne çızmalarınen basqalay, oñaytlı kelgende, olarnı kenarğa tepip taşlaylar.

Köşede arıq yigit koykalarnıñ üstünden yastıqlarnı cıyıştırıp, sarışın kişige uzatmaqta.

Men, oynayyatqan adamlarnı yahşı eslep olamadım: tütün ve toz içinde olar kölge olıp körünmekte ediler.

Bosağa üstünde hayli vaqıt turdım, meni abaylağan adam olmadı.
Belki aselet qulaq asmadılar!
Sarışın kişi, niayet, içeri kirgen suvuqtan qaltırap, başını köterdi.

— Qapunı kim açtı? — dep qıçırdı o, lâkin meni körgen soñ, yastıqnı atmaq içün elini tepege kötergeni alda, taaciplenip, yerinde susıl qaldı.

— Mümkünmi? — dep qıçırdım men, — kirmege mümkünmi?

— Kire ber! — dedi sarışın kişi ve yastıqnı soñki defa olaraq oyuncılarnıñ başları üzerine fırlatıp yiberdi.

İçeri kirdim.
Qapunı qapatqan soñ, selâm berdim.
Selâmımnı yalıñız sarışın kişi aldı, o birleri maña açuvlı ve taacipli nazarlarnen baqıp turdılar.
Sarışın kişi odanıñ ortasına çıqtı.
Onıñ üstünde tek iç ştan ve mayka olıp, yalanayaq edi, bir-birlerinen türtüşip, üytekleşip turğan oyuncılarnı ayırdı, soñra maña taba eki adım attı.

— Kimsiñ, qardaş? — dep soradı menden.
Soñ, cevabımnı beklemey: — Saña, ğaliba, dalğıcılar alayına ketmek kerek! — dep ilâve etti.

— Aysa!
Dalğıcılarğa! — dep qıçırdı oyuncılardan biri.

— Dalğıcılarğa?
Niçün?
Meni ekinci barakqa yolladılar.

— Pardon, je vu pri müsye! — dedi sarışın kişi, kibirli surette.
"Canım, bu adamlar nasıl tilde laqırdı eteler?" dep taaciplendim men.

Mında ekskavatorcılar yaşaylar.

— Bilem, — dedim men ve onıñ ögünden keçip, divarnıñ yanına keldim, çemodanımnı tsement pol üstüne qoydım, arqamdaki torbanı çıqarıp taşladım.
Kişiler menim bu serbest areketlerimni begenmegen kibi köründiler.

— Qana, çabik ol!
Ayın bu yerden! — dediler olar tekrar,— mında ekskavatorcılar...

— Eşittim, — dedim men sertçe davuşnen.

— Eşitken olsañ, qatayıp turğanıñ ne?
Yoqsa, seni aylanma kanalğa yоlladılarmı?

— Ebet! — dedim men. — Aylanma kanalğa.
Lâkin dalğıcılarnıñ bu işke ne munasebetleri bar?

Oyuncılarnıñ biri yaqın keldi.

— Raqıñ barmı? — dep soradı menden ve yasama sesnen şaqıldap küldi.— Raqıñ olsa, bizde qal!

% — Raqım yоq, lâkin qapınmaq isteseñiz, tapmaq mümkün.

— ...Çünki dalğıcılarnıñ episi siziñ qardaştan.
Ordudan kelgenler! — dedi sarışın kişi, — lâkin sen otur!
Dalğıcı olacağıñ kelmese, bizde qal! — soñ keskin davuşnen qıçırdı: — Hristofor!
Çay...

— Raqı! — oyuncı ep inatlandı, — seniñ çayıñ kimge kerek?
Raqı ketirsin!

Baraknıñ uzaq, qaranlıq köşesinden keñ müçeli, quvurçıq saçlı, sağ közüne qara meşin bağlı kişi peyda oldı.

"Toqta, bu kim?
Canım, bu kim?
Hrist..."

— Hristofor! — dep qıçırdım men,— qıymetli Hristofor! 
Kişi toqtaldı, maña bir közünen eleslenip baqtı, soñra ellerini ögge uzatıp, boynuma atıldı.
Biz quçaqlaştıq.

Menim sevgim... ilki sevgim Hristofor Duranidi ile bağlı edi.

İnstitutnıñ birinci kursını bitirgen soñ yazlıq tatil vaqtında doğmuş köyüm Bademlikke ketken edim.
Kelgenimniñ ilki künü babam meni Fikretnen küreşmege mecbur etti.
O, belimden tutar-tutmaz meni yerge yandırdı.
Men açuvlandım.
Fikretke degil, özüme.
Turdım, Fikretniñ belinden tuttım, iç ırğaqqa alıp, yuqarı köterdim, mına-mına yerge yıqacaqta, babam toqtattı.
Meni Fikretke açuvlandı bellegen...
Evellerde yapqanı kibi, bir elinen menim kölmegimniñ yaqasından tuttı, ayaqlarım yerden üzülgence töpege köterdi.
Qart öyle taqatlı edi, soñra tekrar yerge qoyıp, Fikretke taba üytep yiberdi, devam etiñiz, degen manada.
Kene Fikret yeñdi, lâkin ayneciliknen yeñdi.
Men daa quşağından tutıp yetiştiralmadım, o alel-acele yapalaqqa aldı, ayaqlarım yerden kesilgeni kibi, meni yerge taşlay qoydı.
Bu, taqat degil de, aqiqiy küreş usulı edi.

Babam kütükniñ üstünden turdı, o, bağçada bizni küreştirgen vaqıtta, daima bu kütükniñ üstünde otura turğan, indemey evge kirip ketti.
Dülger menim kelüvim şerefine bir meşrebe şarap içti ve maña bütün kün gür qaşları astından tüşünceli köz etip yurdi.
Amma menim küreş usullarımnı begendi.

Künlerden bir kün, men, baznam ötip olsa kerek: "babam, meni Taras Bülba kibi, yumruqlarını sıqıp qarşılay" dep yiberdim.

Bu babamnıñ pek oşına ketti: "men Taras Bülbanı bilem,— dedi babam,— onıñnen Qızıl-Yar yarmalığında körüştim".

"Yarmalıqta? — men ayretke keldim. — Ne vaqıt?
Nasıl etip?"

Yazlıq tatilniñ soñunda Taşkentke qaytqanda Kavkazdan keçtim.
Batumda gemiden tüşkenim kibi, demir yel vokzalına çaptım.
Lâkin halq... maña beñzegen studentler ğayet çoq edi.
Şu künü poyezdğa bilet alamadım.

"Acaristan" musafirhanesinde yerleştim.
Üyleden soñ deñizge kettim.
Yalıda, menim yanaşamda, qum üstünde yaş kişiler ve aralarında bir qız küneş şavleleri astında yatmaqta ediler.
Bir talaydan soñ qız qalqtı, cazibeli adımlarle deñiege doğruldı... dülber yaldap ketti.
Men, dağlıq ülkeniñ kişisi.
Yaldavda pek usta degil edim, amma qıznıñ bu derece mair yaldağanını körgen soñ, pahılladım, atılıp turdım, deñizge çaptım.
Qız maña baqa berdi, o sebepten, men de oldıqça uzaq mesafe almağa tırıştım.
Aşıqmay yaldadım.
Niyetim — İnci Qayağa yetip, onıñ üstünde biraz raatlanmaq, soñra keri qaytıp kelmek edi.
İnci Qayağa barıp yetkenim ve üstüne tırmaşa başlağanım kibi, tekmil taqattan tüştim.
Taşnıñ üstüne çıqıp, eñ olmağanda, azaçıq esimni başıma toplamaq kerek edim, amma İnci Qayanıñ yanında, suv içinde bir çerik saat qarmalanıp turdım, niayet, keri qaytqanda quvetim tekmil meni terk eteyatqanını sezdim.
Yalığa barıp yetecegime eminim, lâkin pek qıyın olacaq.
Aqılıma hucur fikirler kele başladılar: balaban deñiz içinde bir özüm qaldım, dep tüşündim men.
Barıp ta suvuq aqıntığa oğrap, ellerimniñ, yahut ayaqlarımnıñ damarları tutulsa?
Delfinlerniñ kimerde insanğa yaqın kelip, qanatlarınen bedenine ilişip keçken... bir ilişkende qaburğalarını kesip taşlağan adetleri ola turğan.

Apansızdan yanımda davuşlar işitildi.
Bana yalıda yatqan kişiler... ziy-çuv olıp, etrafımda yaldamaqta ediler.
Olardan birisi: "Tez-tez qaytmaq kerek, — dedi digerine, — yoqsa, haçapuriniñ lezeti qaçar".
Qız, yanaşamdan keçer eken, başını maña çevirip:

— Sizni de davet etemiz! — dedi ve iri, beyaz tişçlerini körsetip külümsiredi, soñra: — eger razı olsañız... — dep ilâve etti.

Bu teklifke yigitler de qoşuldılar.
Biri urum tilinde rica etti, digeri acar tilinde, üçüncisi türk tilinde.
Soñundan añlağanıma köre, bu üç tilniñ üçü de olarnıñ ana tilleri eken.

Niayet, epimiz yalığa doğruldıq.
Men yigitlerniñ artına yetmek içün suvnı şapırtıp-köpürtip, ögge ıntılğanda, qıznıñ acuv davuşını işitip, arqama çevirildim.

— Meni açıq deñizde qaldırıp ketmek isteyñizmi? — dedi o maña, azaçıq külümsirep,— ne aşıqasıñız?
Ep bir Hristofornıñ peşine yetalmazsıñız.

Baqtım, ögde iri kevdeli kişi elleriniñ dülber areketlerinen, aşıqmay, yaldap ketmekte edi.
Güzel yaldamaq büyük üner eken.
Tap suqlandım.
Hristofor...

Bir qaç kün keçken soñ Elpide:

— Hristofor siziñ yaldağanıñıznı körgende telâşqa keldi,— dedi maña,— student...
Oña yardım etmek kerek dedi.
Etrafıñızda aylana bergeniniñ sebebi şu edi.
Siz sezmediñiz.

Cenkten evel Batumda bulunğan olsañız, anda şübesiz, Hristoforğa beñzer yaş kişilerni körgendirsiñiz.
Siz gemiden tüşesiñiz... o serbest kişiler yalı boyundaki soqaqnıñ demir çardivarına tayanıp, deñiz dalğalarına köz etip turalar.
Zan etsem, dünyada olarnı yerlerinden qıbırdata bilecek küç tapılmaz.
Amma, elinde çemodanı dülber qadın eñqastan "ah" dedimi, bular aman onıñ yanına yuvurıp kele, elinden çemodanını alıp, musafirhanege ketire, eger yer yoq, denilse, şorbacınen laqırdı etip, oda tapıp bereler.
Keyflerine uymağan başqa yolcuğa bu hızmetni üç qat ziyade parağa bile yapmaylar.

Şeer civarını dolanmaq isteseñiz, bulardan eyi gid , altı-yedi ball furtuna vaqtında yelkenli qayıqnen deñizge çıqmaq arzuñız olsa, bulardan usta kapitan tapamazsıñız.

Kimerde skelede kötek çıqa.
Uzlaştırıcı yahut şaatçı hızmetinde daima bu quvurçıq saçlı, büyük iradeli, küçlü kişilerni köresiñiz.
Olarnıñ arasında Elpideniñ ağası, Hristofor Duranidi olmamaq mümkün degil.

Bu serbest kişiler kimseniñ canını ağırtmaylar, lâkin bir kişi öz teşebbüsinen kötek çıqardımı, bularnıñ cezasından qurtulamay.
Bir fuqareniñ eşyası hırsızlanılsa hırsıznı deral yaqalap bereler.
Eñ sevgen zenaatları — deñizde boğulayatqan adamnı qurtarmaq.
Cesürlik ve alicenaplıq... işte, olarnıñ idealı.
Belki, olar hızmetten qaçıcı kişiler dep tüşünirsiñiz?
Yoq!
Olarnıñ episi hızmette.
Lâkin işten boşadılarmı, aman yalığa çapalar, çünki mında daima adam çoq ve şeñlik... ayatnıñ qaynaq yeri.

O senelerde pek çoq limanlarımızda daimiy çalışıcı işçiler az edi.
Yüklü gemi kelse, hızmet çıqsa, artel ve brigadağa adam qabul etile turğan.
Öyle vaqıtlarda yigitler de işke kire, arqalarındaki ağır yüklerinen qavşıraq asma merdivenler, tar tahta köpürler boyu gece ve kündüz çapqalay, amma mal yüklev, yahut boşatuv bitken soñ, kurort kişileri aqşamları yalı boyu soqağına aqayatqanda, bular — bu yigitler tekrar poplavoklar ögünde tapılalar.
İşsizlikke, can sıqıntısına beñzegen bu ayat, aqiqatta, öyle degil edi.

Men şimdi stil qurbanlarını, ecnebiy memleketten ne kelse, episine secde etici bazı yigitlerni körem.
O sağlam kevdeli, yanıq çereli, hızmetsever yaşlar qayda... 

Biz Duranidiniñ evinde on bir şişeni tüplegen ve haçapuri yegen soñ, Hristofor meni özüne qardaş dep bilgenini söyledi ve evlerinde bir afta musafir olıp qalmamnı talap etti.

Men mında ömürimde ilki olaraq acaip künler kördim.
Saba erte turıp deñizge ketemiz, künniñ soñunda qaytıp kele, ev aldındaki küçük bağçada aş aşay, qave yahut şarap içe, keyf çatamız.
Elpide ile ekimiz bulvarda kezinemiz.
Onıñ türkü söylegen adeti bar edi.
İnce, lâkin hoş sesinen acaip urum türküleri söyley ve gitarada çala turğan.
Elpide yüksekçe boylu, ince belli qız...
Onıñ qaverenki çeresi ve tığız müçesi araretli, şeñ ömürniñ timsali edi.

İnstitutqa barsañ, meni dostlarıña aytıp, yıllar boyu külip, mısqıllap yürersnñ...— dey edi Elpide,— mısqıllasañ mısqıllay ber!
Ne yapmalı?
Men seni sevem!
İnce Qayanıñ üstüne çıqalmay turğan vaqıtıñda begendim, birden zecanğa keldim.
Hristofor ise açuvlandı, meni öldürecek oldı.
Amma ekiñiz tanış olğan soñ, seni o da sevdi.
Şimdi Hristofor saña menden ziyade aşıq.
Men endi seni Hristofordan künleyim.
Eşitesiñmi, Cevdet?

— Eşitem, еşitem... menim sevimli Elpidem!
Eşite edimmi, aceba?
İnsan kimer vaqıtta yüreksiz, duyğusız yaşay...
Canavarnıñ özü kibi.
Elpideniñ ise yüregi sade, özü namuslı.
Menim ayatımda böyle saf sevgi, saf muabbet, böyle araretli öpüşler daa oldımı aceba?

— Közlerimnen ant etem!
Baq közlerime!
Köresiñmi?
Eger yalan söylesem, olarnı oyup alsınlar!
Başımnı kesip, Kabuleti yolu üstündeki yüksek şımşır teregine saçlarımdan asıp qoysınlar.
Eşitesiñmi, Cevdet?
Eger ömürimde, başqasını, seni sevgenim qadar sevgen olsam... lâkin yalvaram, maña öyle şübeli baqma!
Şimdiçik özümni deñizge atarım!
Baq!
Şimdi...
Cevdet!

Men onı quçaqlap, bağırıma basam, saçlarını sıypayım.
O susa.
Ne olğanını özüm de añlamayım.
Kendimniñ Elpidege sadıqlığımnı isbat etmek içün men de közlerimni oyup çıqarmağa, başımnı kestirmege, özümni suvğa atmağa azır ekenimni söyleyim.

Kimerde Elpideniñ çeresinde birden şübe ve keder asıl ola, dülber közlerinde açuv qığıl-çımları balqıldaylar.

— Menden evel bir de birisini sevgen ediñmi?
Köyüñizde sevgili qızıñ barmı?
Doğrusını ayt! — şay degende Elpide üngür-üngür ağlap başlay. — Yarabbi, men neqadar bahıtsızım!

Yalan aytmaq mümkünmi?
Bizim köyde, aqiqaten, bir güzel qız bar...
Geceleri köyniñ civarında çıtırman dağ eteginde şırıldap aqıp turğan "Teselliden" suv almağa kelip, menimnen körüşip kete turğan.
Tatil vaqıtında köyde ekende onıñ aqqında çoq tüşündim, lâkin qız köyde yoq.
Hastalanğan, ülkeniñ çöl qısımında yaşağan aqrabalarına çıqıp ketken.

Elpide bu hucur tarihnı işitken soñ, kene ağlap yiberdi ve bu günanı maña iç bir vaqıt afu etmeycegini söyledi.

— Sen özüñ iç kimseni sevmediñmi? — dep soradım men.

— Menmi? — onıñ közleri intiqam ile yandılar.
Şimdi boğazıma yapışır belledim, lâkin yoq... elindeki gitaranı fırlatıp yiberdi, gitara qayıqnıñ astındaki sılaq tahtağa urıp, devamlı-asretli sağır davuş çıqararaq, susıp qaldı.
Men onı elime aldım.
— Dmitriy ile eki defa dansigge bardım, onı sevgi еsap etesiñmi?
Toqta sen...
Sen meni...— onıñ közlerinde kene yaşlar asıl oldılar.
Hayli vaqıt keçken soñ, Elpide meni sevgeni içün tekrar emin etti.

Bu qıznıñ tabiatında añlaşılmaz, taacipli şeyler çoq edi; sevinçten — kederge öyle tez ve ümütsizden keçe edi ki, men kimerde şaşmalay edim.
Amma muabbetleşmekniñ çaresini de tez tapa edi.


Dünyada er şey keçip ketkeni kibi, bu bir aftada keldi-keçti.
Hristofornıñ ve Elpideniñ dostları meni ozğarıp vokzalğa keldiler.
Poyezd köçkende Elpide ağladı, men özüm de ağlayyazdım.

İnstitutqa kelgen soñ, mektüpleşüv başladı.
İlki vaqıtlarda Elpideden künde eki mektüp kele turğan, soñundan bu sıtmalı araret sakinledi.
İlki aylarda yalıñız ebediy sevgiden baas etken mektüplerinde ev-turmuş haberleri peyda oldılar: qart Duranidi çıldırğanğa beñzey, keçken sene vefat etken ayaqqapçı Manusidiniñ qarısı Vasilağa evlenmek istey.
Vasila — nişaretli qadın, közleri daima çılpıqlı, daima ağlap turğan kibi.

Soñra Hristofor çay fabrikasında sklad müdiri hızmetine kirgeni hususında haber keldi.
Bir qaç ay daa keçken soñ ise Hristofornıñ başına büyük belâ kelgenini yazğan edi.
Hristofor, qurulayatqan pavilyonnıñ saçağı tübünden keteyata eken, tavan maqası üstünde büyük, qara pardoş körgen, yerden tahta parçası alıp, onı quvıp tüşürmek istegen, pardoş abdırap, birden toqtalğan, aylanıp artına qaytmaq istegende, bacağı ağaç üstündeki közevge ilişken, közev tayıp, aşağı, Hristofornıñ betine tüşken.
Hristofor vayıldap, elinen közüne yapışqan ve şu arada başı aylanıp yerge yıqılğan.
Elpideniñ tabirince Hristofornıñ eki qopqa qanı aqqan.
Onı lineykağa qoyıp, hastahanege ketirgenler.
Vir buçuq aydan soñ evge qaytıp barğan.
Sağ közü yоq eken.

Elpide diger mektübinde evelki Hristofornıñ artıq yoq ekenini, onıñ vefat etkenini... hastahaneden tamamınen başqa adam qaytıp kelgenini yazğan edi.
Hristofor evden çıqmay, plâjğa barmay, eski dostlarınen körüşüvden qaçına, pek tüşkün olıp qaldı, dep şikâyetlengen edi.

Eppi vaqıt keçken soñ men qart Duranidiniñ evlengeni, Hristofornıñ ise evde qalmaq istemegeni haberini еşittim.
Elpideniñ özüniñ de evden qaçmaq niyeti barlığını añladım, çünki cadı Vasila, Elpndeniñ ve Hristofornıñ üstüne qıçıra bermekten başqa şey bilmey eken.

Elpide evni bıraqıp ketmek istey...
Taacipli şey.
Onı mında çağırmaq kerekimmi?
Lâkin qayda?
Nasıl evge?
Student yataqhanesinemi?
Elpidege episini añlatıp yazdım.
Çoqqa barmay, cevap keldi: ne qadar çekişse-çekişsin, lâkin menim raat oqumam içün Batumda er şeyge qatlanacaq, bütün ömürinde yüregi tek maña sadıq qalacaq.
Menim mektübim, menim şübelenüvim oña tesir etkenge beñzey.

Ondan soñ men arbiy mektepke kettim.
Elpide evelâ Tambovğa, soñra Starıy Kostantinovqa qızıl kazaklar polkına sıq-sıq mektüp yazıp turdı.
Amma bir qaç seneler keçken soñ, bu mektüpler siyrekleşti, soñra tekmil kesildiler.
Soñki sene içinde Elpide menim iç bir mektübime cevap bermedi.

Şimdi Çar-Çaqta, ekinci barakta menim ögümde Hristofor Duranidi turmaqta.
Eski Hristofor ölgeni yoq...
Elpide yañlışqan.
O, evelkisi kibi, keniş kevdeli, quvurçıq saçlı, baqır çereli kişi.
Hristofor meni deral tanıdı.
Ve pek sevindi.

— Köresiñmi, Nikolay?
Bu — Cevdet!
Özümizniñki!
Batumlı!

Sarışın kişi menim yanıma keldi, ğaliba, quçaqlamaq istedi, lâkin birden tentiredi, yıqılayazdı.
Elinden tutıp toqtattım.

— Özümizniñki ekeni körülip tura! — dedi o, ve Hristoforğa eleslenip baqtı,— qana, tez ol!
Musafirni sıylamaq kerek.

Eki kişi divarğa tayalı eski stolnı ortağa çekti.
Men, bir ayağı sınıq kürsüni alıp, oturdım.
Artıq yahşı yerleşkenime emin olğan soñ, etrafıma köz taşladım.

Tavan astını örümçek yuvaları örtken, çökürli divarlarnı ve pencerelerni toz basqan.
Tsement pol yaqında sipirilmegen.

Aqılıma bizim qazarma tüşti.
Anda koykalar mıdakinden qaç kere çoq, polı da mındaki kibi, tsement, lâkin temizlik cietinden bunıñnen qiyas etmek mümkünmi?
Terenden köküs keçirdim. 
— Böyle yaşaysıñızmı? — dedim Hristoforğa. 
Onıñ çeresinde keder sezildi ve cevap berecegi yerde, teren nefes aldı.

— Begenmediñmi? — dep soradı sarışın kişi.

— Sen ne?
Mında er şey jevupri yahut silvuple bellediñmi?

Kişini baştan-ayaq közden keçirdim.
Batumlı... matros olmalı.
Böyle mazallı, küçlü, yanıq çerede kişi yalıñız matros ola bile.
Ecnebiy sözçikler de bundan kelip çıqsalar kerek.
Kerçek, böyle azamatlı kevdege tögerek yüz ve mavı közler iç kelişmeyler.
Lâkin...

— Ayta ber! — dedi kişi maña, Hristoforğa çevirilip — ferm lâ port! — dep taşladı.

Hristofor sesini çıqarmay, barıp qapunı qapattı, sarışın kişi ise maña ücümini devam etti:

— Ne içün indemeysiñ?
Yoqsa appartamentimizni begenmediñmi?

Maña oqtala bergenine pırtlazlana başladım.

— Begenilecek şey körmeyim! — dedim men. 
Qayda baqsañ balçıq, kir, örümçek yuvası amma bunıñ içinde yaşağan kişiler toreadorlarğa beñzeyler.
Sarışın kişiniñ beti evelâ kom-gok oldı, soñ küldi.

— Ha-ha-ha-ha!
Toreadorlar..?
Zevqlı!
Çoq zevqlı!

Hristofor menim ögüme, qaynağan suv tolu teneke meşrebe ketirip qoydı.

— Gazeta olsa töşer edik... qaydan alasıñ? — dedi o, öz-özüni aqlağan olıp, — mahorka içip bitirdiler... şaqalâar!

— Dört küvert içün...— dedi sarışın kişi,— lediler ve centlmenler, rica etem, stolğa buyurıñız! — şay degen soñ, oyuncılardan birine çevirilip,— tut stolnıñ ucundan, koykağa yaqın çekeyik! — dedi o,— kimge aytam!

Lâkin oyuncı özüni sıqmadı.
Bayağı vaqıt qıbırdamay oturdı, soñ ayaqqa turdı, entir-tentir ocaqnıñ yanına bardı, arıq ellerini tar, oyuq köküsi üzerine haçladı.

— Emir etmege bilesiñ.
Güzel... ya ne aşaycaqmız?— dedi oña, açuvlanıp.

— Yeter! — dedi Hristofor,— felsefeniñ, kerekligi yoq!

— Yezdir başımdan! — arıq kişi qoyu, mаt sezlernen sögündi.

— Bunı köresiñmi, Arhipka! — sarışın kişi yumruğını kösterdi.

— Davuşıñnı yükselte berme! — dedi Arhipka,— añladıñmı?
Men ötü patlağanlardan degilim.

Sarışın kişi yerinden turdı, sol ayağını stolğa bastı, Arhipkanıñ üstüne sıçraycaq edi, Hristofor elinden çekip toqtattı.

Men kördim, iş qalabalıqlaşacaqqa beñzey.
Bunıñ ise iç kerekligi yoq.
Çemodanımnı açtım; içinden bir qutu çay, ısqa tutılğan eki balıq, qaç kesek şeker, bir qutu konserva, bir kesek poltava kolbasası çıqarıp, stol üstüne qoydım.
Kişilerniñ qaşları mañlaylarınıñ tepesine köterilip kettiler.

— Buyurıñız! — dedim men.

Hristofor koykanıñ üstüne oturdı.

— Kel, Raşid!

Saçları maqasnen kertiklenip qırqılğan uzun yigit kelip onıñ yanına oturdı.
Elindeki qalın piteden büyükçe kesek qoparıp, ögüne qoydı.
Soñra o, kesekni ortadan böldi, soñ olarnı da ortadan böldi, bölüngenlerni bir daa ekige bölgen soñ bir keseçigini alıp, çayğa batırdı, ağızına qaptı.
Bizim köyde ötmekni böyle etip, yüz otuz yaşındaki qartlar aşay, ötmek yufağı yerge tüşse, bütün kün azap çeke turğanlar.
Kim bilsin, belki Raşid da köyde doğğandır?!
Bana Nikolaynen iddalaşqan yigit menim qarşımda oturdı:
boyu pek yüksek degil, omuzları qısıq, boyunı inceçik, yüzü tar ve etsiz...
Asabiy ve zıpqın kişige beñzey.
O çızmasınıñ qonuçından fin pıçağını çıqardı, kolbasa ve balıqnı çar-çabik keseklep qoydı.
Hristofor ötmek kesmek içün pıçaqnı istedi, Arhipka bermedi, tez-tez qonuçnıñ astına qadar tıqıp yiberdi.

— Ata, sen çayalana berme! — dedi o Hristoforğa ve eçki davuşınen küldi.

Eger Hristofor bu arada bir söz, yalıñız bir söz aytqan olsa, kötek başlaycaq edi, lâkin stol üstünde kolbasa, balıq tura.
Mümkün degil.

Kim ne tapsa, üstüne oturdı, aşamağa tutundıq.
Bu arada tavandaki lampoçka lip-lip etip, sönüp ketti.
Bir talaydan soñ, kene yandı, lâkin qızarıp, küsüp, ülkün çıraynen yandı.
Bir-birimizniñ yüzlerimiz zornen körünmekte edi.
Baraknıñ içi ufaqlanıp ketken kibi oldı.

— Kene kabel teşildi...— dedi Hristofor kederli alda.

— Kabel?
Niçün kabel?
Stantsiyanıñ küçü yetmey de.

— Nesi yetmey? — Nikolay sarğuş davuşnen soradı. — Küçü yetmey deysiñmi?
Tursunov ketti.
Yeñi donatma ketirecek.
Tursunov kim?
Bilesiñmi, ahmaq!

— Tursunov boş qaytmaz,— dedi Hristofor. — Öyle adeti yoq. — Şay degen soñ, közüne stol üstündeki boş şişe çalındı, terenden köküs keçirdi: "yazıqlar olsun!"

Ziyafet biteyatqanda içeri, qarardan ziyade yüksek boylu adam kirdi.
Üstünde eski şinel, başında meşin kepka.

— İşte, komendant! — dedi Arhipka, ırcayıp. — Taqletini köstermegeni çoqtan edi.
Ne keldiñ, Petâ emce?

Arhipkanıñ adamlarğa ilişe bergen adeti olsa kerek.
Komendnant onıñ sözlerine qulaq asmay, stolğa yaqın keldi ve balıq parçalarına darğın-darğın baqtı.

— Oturıñız, Petâ emce! — dedi Hristofor. — Balıqnıñ lezetini baqıñız!
Başqa şey qalmadı.
Episini sıpıştırdıq.
Keç keldiñiz!

— Raqı olsa edi, — dedi komendant tüşkün sesnen, — amma böyle quru...
Onıñ ne yeriniñ lezetinn baqacaqsıñ?

Komendnant yalq etil maña baqtı: — Yeñi kişi sizsiñizmi? — dep soradı.
Men başımnı salladım.

— Yuriñiz menimnen!
Töşek, yorğan, iş urbası alıñız!
Yarım saattan soñ Taşkentke ketem.
Soñ qıdırıp yürmeñiz!

Alel-acele çayımnı içip, onıñ peşine tüştim.
— Adıñ ne?
Familiyamnı söyledim.

— Bekirov?
Maña ise Petâ emce deyler! — dedi komendant resmiy davuşnen ve közleri çemodan üstüne tüşti. — Seniñkimi?
Kilitlen, çetke qoy, — dep emir etti.

Arqama teşek, yastıq, çızma sıqınıp qaytıp kelgende barakta kimse yoq edi.
Koykamnı pencerege yaqın çekip, üstüne töşek ve yorğan töşedim.
Kazarmadaki kibi cıyıştırmaq istedim, lâkin bir şey çıqmadı: çarşaf tar, ortası yırtıq.
Bundan soñ, çızmalarımnı kiyip baqayım dep koykanıñ üstüne oturğan edim, yuqlap qalğanım.

Geceniñ bir maalinde qapunıñ tarsıldısından abdırap uyandım.
Kimdir, çızmalarınen polnı dübürdete berip, yanımdan keçip ketti.
Başımnı köterip baqtım, Nikolay koykalarğa urunıp, entir-tentir yürmekte.
Ne qıdıra?
Özü de bilmese kerek.
Yanımdan ekinci defa keçeyatqanda koykanıñ ayağına sürünip yerge yıqıldı, elektrik kabeli hususında bir şeyler ayttı, añlamaq qıyın edi.
O meni, ğaliba, elektrik belledi.
Onıñ fikirince montör kabelni smenada dört kere teşkermek kerek, men, yani elektrik, denbelniñ-denbeli, buña erine ekenim.
Seniñ ağızıñnı-burunıñnı tümtüz etip beririm,— dedi maña.

Yanımdaki koykada, toban töşek üstünde, kimdir qıbırdandı, sağ yağından stol yağına çevirildi, soñra ayaqqa qalqaraq, peçkanıñ yanına barıp, ğılt-ğılt-ğılt suv içti, sarışın kişiniñ yanına qaytıp keldi.

— Yur, kettik! — Nikolaynıñ qolundan çekti.
Amma onı kötermek qolay degil edi.
Kişi menim başımnıñ üzerine egildi: — Yuqlaysıñmı?

Men Hristofornıñ sesini tanıdım.

— Yoq.
Ne oldı?

— Tut, Nikolaynı yatqızayıq! 
Yarım saat keçken soñ men, Hristofor ve Arhipka beraber qaranlıq gecede yolğa çıqtıq.

— Kene üç kişimiz.
Daima üç kişi,— Arhipka nişaretli sezlernen sögündi, — Kandıba er kün bir marifet körsete,— o Hristofornıñ omuzından türtti: — Dostuña ayt, onıñ içün hızmet ete bermege vaqıtım yoq!

Arhipka biraz ögge ketken soñ, Hristofor menimnen yanaşalap yurdi.

— Üçümiz beraber çalışa edik,— dedi o,— Nikolay Kandıba, men ve bu.
Nikolay bugün dadını qaçırdı.
Lâkin kene üç adammız.
Nikolaynıñ yerine sensiñ.
Üç kişi olıp çalışmaq, bilesiñmi... nasıl?
Bütün gece beliñni eki defa dogrultıp olamaysıñ.
Pek ağır iş.

Qaranlıqta alçaq terekler arasındaki soqaq boyu kettik.
Ögde projektorlarnıñ yarığında yüksek qulleler, topraq yığınları, ekskavatorlarnıñ yelquvanları, nasıldır tahta budkalar, skladlar körünip ala, parovozlarnıñ beyaz tütüni sezile.
Lâkin bularnıñ episi uzaqta.
Bizim keteyatqan soqağımız qaranlıq içinde burğalana, berip, yalığa doğru kete.
Men Hristofornıñ laqırdısını diñley ve Elpide hususında tüşünem.
Özüni soramağa utanam.
Utanmayım — qorqam.

Hristofor öz başına Kandıba hususında laqırdı başladı:

— ...Ziyansız yigit.
İşleyim dese, dağnı-taşnı deviricek.
Şpallarnı taşığanını körseñ, şaşarsıñ.
Amma çalışacağı kelmese, bir afta içe, ne Mansurov, ne Krasnânskaya — kimse hayır etmey.
Aqılsız degil.
Açıq göñülli.
Batumlı kişi.
Nasıl deyim saña?
Batumda bulunğan... deñizci!
İçe bere...
Niçün?
Çünki taqdir onıñ canını ağırtqan.

— Krasnânskaya degeniñ kim?

— Bilımeysiñmi?
Anna Yakovlevna.
Baş Dugümniñ büyügi.
Bir şeyni ayttımı — bitti.
Ne yapsa, işçilernen añlaşıp yapa.
Bilgen şeyi olsa, cangoñülnen añlata.
Bilmese — soray.
Onı er kes saya-seve.
Dneprden keldi.

Köpür bette parovoz sızğırdı.
Yel azaçıq yarıqlandı, biz özen yalısına kelip yettik.
Tezden yeñi smena başlaycaq, amma men daa Hristofordan özüm içun müim şeyni sorap yetiştiralmadım.
Hristofor, ğaliba, bunıñ farqına bardı.

— Elpideden mektüp kelmegeni çoq vaqıt oldı,— dep taşladı. — O şimdi Batumda yaşamay, haberiñ barmı?
Yüregim ne ise yımşap ketti.
Hristofor devam etti: — Kabuletide çay fabrikasında işley.
Vasila ile bir evde yaşamaq istemey,— şay degen soñ, Hristofor birden toqtaldı, tiklenip, közlerime baqtı. — Sen ne?
Oña mektüp yazuvnı bıraqtıñmı?

— Elpide menim mektüplerime cevap bermey.

— Bermey?
Niçün?
Yoq, yoq... sen yaz! — dedi Hristofor büyük israrnen ve ilâve etti: — Em tezce ol!

"Ebet!
Tezce olmaq kerek!
Acele mektüp yollap, işniñ aslını bilmek kerek.
Bu işni diger adam yapacağı yoq.
Öz taqdiriñ hususında evelâ özüñ tüşünmek kereksiñ".

Bu fikir ilki defa aqılıma kelgende yigirmi üç yaşında edim.
Tekaran evelce kelgen olsa, iş başqa yolğa minecek edi.

Men şimdi öyle tüşünem...
Tüşüngende yüregimde, keçip ketken o künler içün azaçıq keder ve ağrı is etem.
Kederlenem ve sevinem.
