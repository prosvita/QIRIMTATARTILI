## On üçünci bab — Yılbaş gecesi. İlki fokstrot

— Meni?
Özüñiznenmi?

Sevinçimden, esimni yoq ete yazdım.

— Ebet!
Eger vaqıtıñız olsa!?— dedi İrada,— bugün yeñi yıl.
Unuttıñızmı?

— Yeñi yıl?..— qapuğa çaptım, soñ özümni qolaysız is etip, keri çekildim,— afu etiñiz, İrada!
Bir daqiqaçıq!— qızğa içeri kiriñiz demege utandım, çünki evimiz pek cıynaqlı degil edi.

Çar-çabik kiyindim.
Tışarı çıqacaqta, Nikolayğa köz ettim.
O maña keder ve sevinç tolu közlerini çevirdi.

— Dostum!— dedi maña Nikolay.
— Sen ömürni doğru añlağan kişisiñ.
Bu — ğayet müim hasiyet.
Sen, inşalla, uzaq ketersiñ.
Meni aqırından qapu tarafqa üytep taşladı,— oğurlar olsun!

Çıqtım.
İrada endi uzaqta edi.
Yuvurıp peşine yettim.

— Tezce yürmege bilesiñizmi?— dedi maña İrada,— Bizni bekleyler.

— Bizni?— taaciplendim men.

— Bizni...— dep tekrarladı İrada,— meni ve sizni!

— Sizni ve meni?
Ya Tursunov?

Qız şimdi menden bu sualni beklemegen edi.
Men de, şübesiz, ağızımdan böyle hucur söz çıqıp keter bellemegen edim.
İrada pek ıncındı.
Öyle ki, çoq vaqıt laqırdı etalmadı.

— Kene eski laqırdımı, Cevdet?— dedi o, közlerindeki yaşlarnı silerek,— men sizge episini aytmağanmı edim?
 Qız meni bıraqıp keter dep qorqtım.
Bunı yapmadı — sustı, çünki qırq daqiqadan soñ biñ doquz yüz otuz dörtünci sene bitecek edi.
Qavğa etmek, darılışmaq ne kerek?
— Yeñi yıl qarşılamağa Tursunovnen ketmek istegen olsam, bu aralıqta, bu suvuqta sizni qıdırıp kelirmi edim?— dedi İrada.

— Çatal-Çinardaki gece?..— baq sen, ağızımdan üç söz daa çıqıp ketkenini duymay qaldım. — Menim eñ muqaddes duyğularımnıñ aqaretlengenleri?..
Bu isapqa kirmeymi?

— Keçken şey...— dedi İrada ve köküs keçirdi.
— Çatal-Çinar işinde men qabaatlı degilim.

— Kim qabaatlı?

— Kimse de!
Meni apansızdan paromğa çağırdılar... qaytıp kelgende sizni aylanma kanal içinde kördim.
Üstüñizde Tursunovnıñ paltosı bar edi.

— Şimdi ne?
Tursunovnen qavğa ettiñizmi? — dep soradım men.

— Siziñ içün bunıñ ne emiyeti bar?
Künleysiñizmi?
Küncülik — eski siras.
Kerçek, adamnı sevseñ...— İrada toqtadı, közlerime tiklenip baqıp turdı, soñ yoluna devam eterek, ciddiy surette dedi: — Yoq.
Biz qavğa etmedik!
O menim içün iç kimse degil ve iç bir vaqıt olğanı yoq.
Çabikçe yuriñiz!

O vaqıtta İrada meni seve eken.
Men, matüv, bunı añlamadım.
Çünki İrada cilve, naz degen şeyni bilmey edi.

Yol tayğaq.
Qıznıñ qoltuğından tutmaq istedim, çünki bu sefer İradanıñ elleri proyekt, kitap, çertöj ve saire şeylerden azat ediler.
Azat ediler?!
Yoq.
Qoltuğında şimdi de kâğıtqa sarılı nedir bar.
Ayaqlarında küçük rezina çızmalar... yerge basqanı sezilmey, tez-tez yüre.
Yüre degil, qaranlıq içinde, güya yaldağan kibi, közümniñ ögünde bir peyda ola, bir ğaip ola.
Qoltuğına kirecek olıp, sol tirseginden tuttım, kiyiksiregen tay kibi, silkindi, deral yolnıñ çetine çıqtı.

Hristofornı barıp kördiñizmi?— dep soradı o menden,— nasıl?

— Kördik,— dedim men,— Troitskide...

— Eli?..
Tüzelecekke beñzeymi?

— Bilmeyim.
Şimdilik vaziyeti pek fena.

— Keldik,— dedi İrada,— siz aytıp bitiriñiz!

Alçaq çar-divarnıñ yanında toqtaldıq.
Men bugün, üyle maalinde bu evniñ yanından keçken edim.

— Ğarip Hristofor,— dedi İrada.
Onıñ kederi niayetsiz edi.— Bahtsız kişi.
Közden marum qalğanı-qalğanı, şimdi omuzdan yaralandı.

— Kerçekten de...

Qapu açıq edi.
Klerge beñzer küçük odağa kirdik.
Kimse yoq.
Divar boyundaki set üstünde brezent plaşçlar, qısqa tonlar, fufaykalar yatalar.
Köşedeki asqıçqa teri yaqalı paltolar ilingenler.
İradağa paltosını çıqarmağa yardım ettim, çıqarğan soñ, pencereniñ demir sapına asıp qoydım.
Soñ İrada çızmalarını çıqardı, qolundaki kâğıt boğça içinden yüksek podvorlı tuflelerini çıqardı.
Ayaqlarını kiydi.

— İnstitutta ekende, musafirlikke böyle bara edik...— dedi o ve bir ayaq üstünde turalmay, sekirikley berdi.
Belki qaburğasınen maña tayanır dep, oña taba cılıştım, yoq... uzanıp divarnı tuttı. — Böyle çamurda tuflelernen yürmek...— olacaq şeymi?

Qapu açıldı.
Anna Yakovlevna kirdi.
Hoş, lâkin yorğun çereli.
Üstünde qara anter, boynunda beyaz şarf.

— İra!— onıñ davuşında ve çırayında azaçıq darğınlıq sezildi.— Sizni beklep yoruldım.
Qayda qaldıñız?— içeri kirsetti.

Yılbaş gecesi Krasnânskayanıñ evinde olurım dep bellemegen edim.
Omuzımdaki portupeyni çektirdim, kölmegimniñ etegini tüzettim, soñ, İradanıñ peşinden köçtim.
Amma İrada toqtaldı.

— Anna Yakovlevna!— dedi o, qıp-qırmızı kesilip,— bu, Cevdet Bekirov!
Hatiriñizdemi, men sizge...

— Zamet etme!— dedi Anna Yakovlevna, İranıñ sözüni bölip,— biz tanışmız.
Çatal-Çinar gecesi... parom vaqiası — episi hatirimde.
Evime kelgeniñiz içün ğayet memnunım.
Rica etem, içeri buyurıñız!

Polı daa boyasız, adiy ciyezli büyükçe oda, içi taze ağaç ve kireç qoquy.
Ortadaki uzun stol başında oturğan erkekler ve qadınlar ayaqqa turdı, bizim ile selâmlaştılar, soñ törge keçirmek içün, kürsülerni çetke çekip, bizge yol açtılar.
Közüme ilkide Almazov çalındı.
Andrey Zaharoviç maña köz qıptı, soñ yanındaki qadınnıñ qulağına nedir fısıldadı, qadın maña baqıp, külümsiredi ve aqırından başını salladı.

— İşte, Bekirovnıñ özü...— dedi Anna Yakovlevna musafirlerge,— Sel taşqını hatiriñizdemi?
Onı toqtatqan kişi!

Musafirler meni baştan-ayaq közden keçirdiler... birde-bir yerinde boynuzı yoqmı eken dep tüşündiler ğaliba.
Men sıqıldım.
Başımdan furajkamnı çıqarmağa unutqanım... ne yapacağımnı bilmey, bir elimden diger elime avuştıra ve ezgeley berdim.
Anna Yakovlevna meni esli musafir yanına çekip ketirdi — qırq yaşlarında, közlükli adam, çetten baqqanda pek sezilmese de, musafirler arasında, ğaliba, eñ ürmetli kişi edi.

— Tanış ol, Vadim,— dedi Anna Yakovlevna kişige, soñ maña çevirilip, ilâve etti:— Vadim Semönoviç...
Çar-Çaq qurucılığı tehnika bölüginiñ başlığı.

— Başlığı?
Ne vaqıttan berli?— Vadim Semönoviç külümsiredi.
Bu adam, Krasnânskaya kibi büyük injenerden formal olaraq ustte turğan bölükniñ büyügi ekenligi içün, ğururlı köründi.
Anna Yakovlevna ise bu ğururğa aselet toqunıp aldı.

— Bir vaqıtta Vadim menim muavinim edi...— dedi o,— Zamanlar deñişeler.

— Bir vaqıtta degeniñ ne?
Dneprde edi.

— Bu yaqta...— Anna Yakovlevna meni tanıştırmaqta devam etti,— Abdulla Sadıkoviç.
Bilesiñiz!
Sigizmund Genrihoviç.
Onı da...— Menjevetskiyniñ üstünde qara kostüm, keçken sefer lektsiyada körgenim kibi saqalı temiz tıraş olğan.
Yanında Curayev...
Soñra, meni Mansurovnıñ ve Almazovnıñ qarılarına taqdim ettiler.

Ekisi de, qarar esabınen, bir yaşta, ekisi de beyaz bluzka ve mavı yubka kiygenler.
Atta bir-birlerine azaçıq beñzep keteler.
Lâkin biraz vaqıt keçken soñ, ekisiniñ çeşit-çeşit adamlar ekeni bilindi.
Yekaterina Vasilyevna Mansurova meni körgende, yarmalıqta malını satmaq içün müşteri qıdırğan satvancı kibi baqtı, semiz köz qapaqlarını yuma berip külümsiredi, soñra İrada betke qıya nazar etti.

Niayet, er kes öz yerine yerleşti.
Men İradanıñ yanına oturdım.

— Rica etem, qadelerni toldırıñız!— dedi Anna Yakovlevna musafirlerge. — Şay da keçikeyatamız.

Kimdir, onıñ qadesine raqı qoyıp berdi, Anna Yakovlevna qadeni ziyade yuqarı köterdi.
Men İradanıñ ve Almazovnıñ qarısı Rozaliya Nikolayevnanıñ qadelerine şarap qoydım.

— Vaqıt, vaqıt...— dedi evniñ saibi,— eki daqiqa qaldı.
Tez-tez eski yılnı ozğarayıq.

Musafirler ayaqqa qalqtı, qadelerni toquştırıp, içtiler.
Soñ vilka ve pıçaqlar areketke keldiler.

— Qadelerni toldırıñız!— Curayev vilkasınen çanaqnıñ kenarını çaldı.
Kimniñdir, aqılına radio tüşti, turıp, reproduktornı keçirdi.
Özbekstannıñ ilki prezidenti Yoldaş Ahunbabayevniñ sesi eşitildi.
O, yeñi yıl munasebetinen, emekdarlarnı hayırlamaqta edi.
Bizni...
Çar-Çaq qurucılarını da unutmadı.

Ahunbabayevniñ sözü bitken soñ, Anna Yakovlevnanıñ közleri sevinçten yaşlandılar.

— Yoldaş aka Çar-Çaqta çoq ola...— dedi o,— aylanma kanal bitse — plotina başlaycaq, o da bitse — gidrostantsiyalar kaskadı...

— Eñ müimi — aylanma kanal...— dedi Vadim Semönoviç,— onıñ da müddetini bozdıq.
Tezden bu hususta ciddiy laqırdı olacaqqa beñzey.
Em, ğaliba, başımıznı siypamaycaqlar.
Hususan seniñkini...
Anna!
Ne ise de, aylanma kanal şerefine içeyik! 
Epimiz içtik.

— Çar-Çaqqa süfte kelüvimiz hatiriñdemi, Vadim,— dedi Krasnânskaya,— kişilerniñ ellerinde tek ketmen... başqa şey yoq edi.
Şimdi... parovozlar, ekskavatorlar.
Dneprde de öyle edi. — Anna, başını sallap, çıqıldap aldı. — Eski tarih...
E! Tamada!
Tamada kim?

— Söz Sigizmund Genrihoviçke berile,— dedi Curayev.
Aytqanı zornen añlaşıldı.
Ağızı tolu edi.

Menjevetskiy ayaqqa turdı, galstugını tüzetti, qadesine şarap qoydı.

— Qıymetli dostlarım!— dedi injener.— Epimizniñ birligimiz, hızmetimiz, dostluğımız içün içilmesini teklif etem.

El çırptılar.
Menjevetskiy stol etrafındaki kişilerni közden keçirdi, olarğa nezaketle kulümsiredi, soñ Anna Yakovlevnağa muracaat etti.

— Ev saibiniñ ve bu musafirlikte bulunğan hanımlarnıñ sağlığı içün de!..

Sigizmund Genrihoviç... birligimiz içün degende, Andrey Zaharoviç alel-acele yarım stakan raqı içip qoyğan edi.
Şimdi oña yeñisini qoyıp berdiler.

Mansurov özüniñkini küçük yutumlarnen içti.
Ağızı-burunı qıyıştı.
Deral tuzlu hamsağa uzandı. 
İrada şarap içti.
Üçünci qadede oqşıdı, tez-tez stol üstüne qoydı, eppi vaqıt indemey oturdı.
Men ise laqırdı içün söz tapalmadım.

— Yeñi draglâyn nasıl?— dep soradı Vadim Semönoviç.
İrada deral közlerini Anna Yakovlevnağa köterdi.
Men oñaytsızlıqtan qurtuldım.

— Pek güzel,— İradanıñ yerine Krasnânskaya cevap berdi,— taacipli şey, bu şaraitta...

— Ya Lena?

— Lena ziyansız... oquy!
Özü pek zayıf.
Bu ceetten babasına beñzegen. — Şay degen soñ, Anna Yakovlevna sustı.

Hatirime onıñ, Dneprde elâk olğan hocası hususındaki laqırdı keldi.
O hayırsız haberni işitken vaqıttaki ahvalını tasavur ettim.
Endi bayağı vaqıt keçken.
Balalar ösken — büyügenler.
Ananıñ raatsız ayatı ise alâ devam etmekte.
Şimdi onıñ ömürinde o adam... hocası yetişmey.

— Ebet!— dep taşladı Vadim Semönoviç, qısqadan.

— Ebe-et!— dedi Anna Yakovlevna, davuşını azaçıq soza berip, soñra ilâve etti:—Bilesiñmi ne, Vadim?
Qadınlarğa, hususan menim kibi... tul, yañğız soylarına, iç inanma!
Olar özlerini pek raat ömür keçireyatqan kişiler etip köstermege seveler.
Lâkin baş küteler.
Ev, aile belâsından azat ekenliklerini baht-saadet isap etip maqtanalar.
Episi üfürtme şeyler.
Barsın, qadın evde yigirmi dört saat qartop kotleti pişirmek, bala eskile-rini yuvmaq — qurutmaqnen meşğul olsun.
Barsın, öyle olsun!
Gece keç maalde qapu qattı qaqılsın, içeri aqayı sıtıq çıraynen kirsin ve, niayet, kimerde qavğa etsin.
Bu şeyler yañğızlıqtan biñ kere yahşı.
Çünki o — aile ayatı.

— Alla köstermesin!— dedi Yekaterina Vasilevna.
Dudaqları açuvdan titredi,— böyle bahttan marum olmaq içün bütün variyetimni bağışlar edim.

— Hucursıñ sen!— dedi Anna Yakovlevna. — Bu yaldızlı sözlerni qaydan taptıñ!
Kinoda işittiñmi, romanda oqudıñmı?
Abdulla Sadıkoviç olmasa, ne yapar ediñ?

— İşler edim, onıñ qadar büyük mütehassıs olmasam da...

— Yeter, Katâ!— Mansurov onı tirseginen türtti,— Dağ çıtırman.
Terenlikke dalsañ...

— Adaşırsıñız,— dedi İrada tez-tez,— lâkin bir şeyge taaciplenem... qadınlar bir-birlerine öz aqaylarını daima alim, edepli kişi dep taqdim eteler.
Güya dünya olarnıñ omuzları üstünde tura.
Yer yüzünde eñ büyük adamlar — olarnıñ aq-ayları.
Eñ sevgen adamları da özleriniñ aqayları.
Mansurov ne, büyük adammı?

— Aysa... ufaq injenermi?— Yekaterina Vasilyevnanıñ ğururına balta uruldı.
Endi İradağa raatlıq bermez,— sözüñizni nasıl añlamaq kerek?
Seniñ şahsiy fikiriñ depmi?
Yoqsa, resmiy?..

— Şahsiy fikirim...— dedi İrada,— men Dugüm başlığı degilim.
İsteseñiz, şahsiy fikirimni sınap baqıñız.
Belki aqiqattır!

— Sen, İra, ağızıñnı pek toldırıp laqırdı etesiñ,— dedi Mansurov.
Onıñ sabırı tükene başladı,— özüñ sezesiñmi?

Anna Yakovlevna, belki dava toqtar dep, beklep oturdı, toqtamadı, vira keskinleşti.

— İra!
Katâ!
Yetti endi.
Tezden bir-biriñizniñ saçlarını yulqacaqqa beñzeysiñiz.

— Lâkin yulqayatqan yerimiz yoq!— Yekaterina Vasilyevna açuvından, küldi.— Öz-özüni tenqid... yaramay şeymi?
Mansurov keçken çarşenbe künü İskanderde bu hususta doklad yaptı.
Men ondan ögrenem...
Tezden partiyağa kirecegim.

— Partiyağa?
Yekaterina Vasilyevnamı?— İrada içindeki eecannı bekitalmay, yüksek davuşnen küldi.

— Ne?
Kelişmeyimmi?— Yekaterina Vasilyevna alevlenip, yerinden turdı, ayağınen kürsüni tepti.
Kürsü tentiredi, divarğa yantayıp qaldı.
Eki elinen stolnı yumruqlay berip, dedi: — özüñ kimsiñ?
Tursunovnıñ başını aylandırğan sen degilsiñmi?

— Tursunov acaip injener.
O maña belli...— dedi İrada,— başını kim aylandırdı, bilmeyim.

— Saña ayıp degilmi, Katâ?— dedi Anna Yakovlevna,— bu nasıl laf?

İrada, tehnikiy nazaret zayıflığı sebebinden, ekskavatorlarda qazalar çoqlaşqanını, Mansurovnıñ qarısınıñ bu hususta tasavurı yoqluğını söylemek istedi, lâkin peşman etti.
Kelişikli müit degil.
Musafirlerniñ yüregini qırmaq kerekmey.

Yekaterina Vasilyevna tınmadı, İradanıñ üstüne çapqıla berdi.
Niayet, Mansurov onıñ belinden qapqaç etip, yerine oturttı.

Men Yekaterina Vasilyevnanı mında birinci defa kördim.
Dava qızışqan vaqıtta musafirler sustı, bir zevqlı levha yüz bermezmi eken dep, beklediler.
Yekaterina Vasilyevna azaçıq yatışqan soñ Menjevetskiy egilip, Curayevniñ qulağına bir şeyler pısırdadı, Curayev ondan:

— Ya siz özüñiz nasıl?— dep soradı,— akvedukqa qarşısıñızmı?

— Elbet de!
Bir akveduk, eki köpür qurıp, dünya para sarf etmek ne kerek?

Anna Yakovlevna, kenarda oturğanı alda, boyunını uzata berip, laqırdını diñledi.

— Sigizmund Genrihoviç aqlı!— dedi o,— ne deysiñ, Vadim?

Er kes akveduk meselesinen meraqlandı.
Men işni birden añlap olamadım, añlağan soñ deral Menjevetskiyniñ tarafdarı oldım.
Söz, derivatsion kanal qurucılığınen bağlı işler üstünde ketmekte edi.

Men keçken saifelerde bu hususta bir parça seyledim.
Bent Çar-Çaqnı yuqarı kötergen soñ suv derivatsion kanalnen ketecek.
Derivatsion kanal boyunda gidroelektrostantsiyalar qurulacaq.
İsveçre firmasınıñ usulınen tertip etilgen proyektke baqqanda, derivatsion kanalda köndelen sel endegi qurulmaq kerek.
Qışta tüşken sel hatiriñizdemi?
Bu yerlerde baar seli daa kuçlü ola.
Derivatsion kanalnıñ başı öyle yerde ki, anda çeşit vaqialarnı beklemek mümkün.
O sebepten, sel içün mahsus betonlı kanal yasamaq kerek, bu kanal derivatsion kanalnıñ üstünden keçip, parom bette Çar-Çaqqa barıp çıqacaq Sel kanalınıñ üstünde eki köpür qurulmaq kerek: biri demir yol, digeri şosse içün.
Menjevetskiy mesele açıq añlaşılsın dep, papiros qutusı üstünde üçköşelik çızıp körsetti.
Üçköşelikniñ katetleri derivatsion ve sel kanallarında areketni aks etmekte ediler.

— Men gipotenuza tarafdarım,— dedi Menjevetskiy ve kibrit ile qalın çızıq yasadı. — Barsın, sel plotina ögündeki tıynaqqa aqsın.
Böyle yapılsa, bir kanalnıñ astından diger kanalnı keçirmek ve bir akveduk, eki köpür yasamaq kerek olmaz.
Buña siz de rasızıñız degilmi, Anna Yakovlevna?

— Güzel fikir!— dedi Curayev.

— Bu ne?
Yeñi yıl şerefine bağşışmı?— dep soradı Vadim Semönoviç ve papiros qutusını alıp, ögüne qoydı,— meseleni etraflıca tüşünmek kerek.

Mansurov egildi, Vadim Semönoviçniñ qulağı içine çoq vaqıt bir şeyler pısırdap oturdı.

— Bu proyektke baqıp çalışsaq, ekskavatornıñ hızmeti eki qat artacaq,— dedi o, işitilir-işitilmez.

— Niçün?— Vadim Semönoviç eleslenip baqtı.

— Hızmet artacaq.
Doğru,— dedi Menjevetskiy,— amma köpürler meselesinde eki million kümüş iqtisad etilecek.
Bu siziñ içün bir şey demek degilmi?

— Mansurovqa köre ne?
Ne qadar az çalışılsa, o qadar elverişli,— dedi İrada, açuvlanıp,— Menjevetskiyniñ fikiri yahşı.
Siz, Abdulla Sadıkoviç, tüşünip baqıñız!

— İra, şübesiz, Anna Yakovlevnanıñ degenini yapacaq,— dedi Yekaterina Vasilyevna.— Başqa şey beklemek mümkün degil.

— Bilesiñizmi ne?— İrada stol üstündeki şeker maqasını qaqıp aldı.
Yekaterina Vasilyevnanıñ burunı astında qaqıta yatqanda, Anna Yakovlevna işaret parmağını sallağanını körip, toqtaldı.

— Sizge bugün ne oldı?— dedi Anna Yakovlevna,— ne seni tanıyım, ne de Katânı!

— Bu avantüristkağa aytıñız, er şeyge burunını tıqa bermesin.

— Ya sen, Andrey?
Ne indemeysiñ?— Rozaliya Nikolayevna Almazovnı türtküçledi. — Köpür meselesine nasıl baqasıñ?

Maşinist külümsiredi.

— Men halqnıñ dostım.
Halq ne dese, oña razım.

Almazov sarğuş edi.
O stulnıñ arqasına tayandı, özüniñ niçün "halqnıñ dostı..!" ekenini añlatmaq istedi.

Qarısı bunı yaptırmadı, tarelkağa qapısta qoyıp, ögüne sürdi.

— İçe beresiñ,— dedi oña,— aşağanıñnı körmeyim.

Ağızına dört-beş qaşıq ezme qartop tıqıştırdı, Almazov onıñ tizine yatıp, yuqlap qaldı.

Vadim Semönoviç kozlerini papiros qutusından tek şimdi aldı.

— Eh-he-he-he, qıymetli Sigizmund Genrihoviç!— dedi o, yasama alda külümsirep,— bu vaqıtqace qayda ediñiz?
Proyekt endi bütün instantsiyalarda tasdiqlandı.
Deñiştirmek kerek olsa...

— Qayda edim?
Qurucılıqta edim. — Menjevetskiy küldi. — Eger proyektni deñiştirmek kerek olsa...

— Sizden onı soramayım.
Çoq raatsızlanmañız!— dedi Vadim Semönoviç.— Baş idarede dünyaca meşur injenerler çalışalar.
Ne yapmaq kerekligini olar bileler.

— Bileler?!
Akveduk meselesindeki qalabalıq neden çıqtı?
Bilgenleri içünmi!
Men namuslı injenerlerimiz şerefine içmekni teklif etem!— dedi Curayev, ayaqqa turıp, komanda etti:— bir-eki-uç!
Siziñ sağlığıñız içün, Sigizmund Genrihoviç!

Curayev raqını bir yutumdan içip, yerine oturdı.
Menjevetskiy Curayevke yavaştan bir şeyler söyledi.
Ne edi?
İşitmedim.
Menjevetskiy ayaqqa turıp, şöyle dedi:

— Men özüme şübeli muamele, işançsızlıq körsetile kelgenine alışıp qaldım...
Siziñ tostıñız, Curayev arqadaş, menim günalarımnı afu etüvge beñzedi.

— Men ne dedim?
Ne beñzedi?

— Yoq, canım...
Men deyim, maña daima...

— Namuslı injenerler şerefine... dedim.
Nasıl işançsızlıq ola bile?— Curayev kerçekten taaciplendi.

— Men de öyle deyim...— Menjevetskiy öz fikirini añlatalmağanına kederlendi,— men özümni qabaatlı isap etmeyim.

Menjevetskiy stakannıñ raqısını kiçik yutumlarnen içti, soñra tarelka içinden yeşil, pomidor turşusı alıp, pıçaqnen kese başladı.
Bu esnada Almazov közlerini açtı.

— Tez qap!
Ağızıñdan tütün çıqayata,— dedi maşinist,— kapsuliñ patlay qoymasın!

— Endi işçi sınıfınıñ yaş nesili şerefine içeyik!— dedi Anna Yakovlevna ve yalq etip maña baqtı.

İrada araretle el çırptı, stakanını menim meşrebeme öyle küçlü urdı ki, qaburğası çatlap ketti, şarabınıñ yarısı tizlerim üstüne töküldi.
Taacipli şey, İrada bunı atta abaylamadı.

İrada meni Menjevetskiyge körsetip:

— Bu da student!— dep qıçırdı.

— Bu da, degeniñizniñ sebebi ne?— dep soradı injener.

Musafirler şaqıldap külüştiler.
İrada niçün ekenini añlamadı.
Sustı, başını qıbırdata berdi.

— Siz... ameliyatqa keldiñizmi?— Sigizmund Genrihoviç menimnen meraqlandı.

— Yoq.
Men ekinci kursta edim.
Arbiy mektepke...— Eski tarihnı qısqadan ikâye ettim.

— Ebet, ebet! — dey berdi Menjevetskiy. — Demek, Gitler akimiyet başına keçken vaqıtta siz endi atqa mingen, qılıç taqınğan ediñiz!..
Lâkin ne olıp çıqa, bilesiñizmi?
Biz faşizmge kin besley, oña darbe endirmege azırlanamız, o, ise ğarbiy Avropada ep pekine.
Niçün öyle?

— Öse... pekine!— İrada injenerniñ sözlerini tekrarladı,— biz plotina quramız...
Ebet!
Öyle kerek.
Ayat toqtap qalamay... devam etmege mecbur.

Biz bir urğanda faşist ordularını yernen-yeksan ete bilecegimizge emin edik.

— "Biñ bir gece..." — dedi Sigizmund Genrihoviç, açuvlanıp,— faşistlerni toqtatmaq içün yalıñız gidroelektrostantsiyalar degil, barot, bomba, top, qurşun da kerek.
Men duyam: siz maña inqilâbdan evelki, eski spets, dep baqasıñız.
Lâkin faşizm menim içün de yirenç şey.
Onı yoq etmek kerek.
Başqa türlü mümkün degil.

Dava başladı.
O devirlerde böyle iddalar çoq ola edi.

...Yer yüzünde üç faşist devleti mevcit: Germaniya, İtaliya ve Yaponiya.
Germaniya ve Yaponiya yañçıq Milletler ligasından çıqqan, bütün küçlerini qoyıp silâlanmaqtalar.
Bu eki devlet — Uzaq Şarqta ve Avropada cenk menbaları.
Nemseler ve italyanlar Abeşistanğa surüştirip kirdi, İspaniyada ise fesadçılar respublikağa qarşı silâ köterdiler.

O senelerde ağır sanayımıznı ve energetikamıznı tehnika ile silâlandırmağan olsaq, biñ doquz yüz qırq birde alımız ne olur edi aceba?

İrada niçün açuvlana edi, bilmeyim.
Sigizmund Genrihoviç, fikirimce, doğrusını söyledi.
İş, qart injenerniñ nasıl söylegeninde degil, ne söylegeninde edi.
O Vatannıñ taqdiri içün qasevetlenmekte edi.

Sigizmund Genrihoviçniñ laqırdısını büyük diqqatnen diñlegen Curayev tekrar tost köterdi.

— Ğalebelerimiz şerefine!— dedi o. — Namuslı adamlarımız... bahtlı ayatımız içün!

— Yeñilüv ne ekenini bilmeyik!— dedi Menjevetskiy.

Onıñ diplomatiyadan haberi yoq... çılçıq, yufqa yürek bir kişi.
Amma mında Çar-Çaqta adamlar sadeler.
Olarnıñ ögünde alicenap areketler yapa bermek şart degil.
Asıl özü de öyle kişi degil.
Revolütsiya seneleri institut bitirgen, soñra qurucılıqlarda ve kömür ocaqlarında işlegen.
Rusiyeni seve.
Onıñ içün canını bermege azır.
Rusiye degende — Sovetler Birligi dep añlay.

Laqırdı sakinlegen soñ Anna Yakovlevna, bir vaqıtlarda, institutta, Vadim Semönoviçnen beraber, unutçaq professorğa nasıl etip imtian bergenlerini, ondan soñ starostadan nasıl qaçıp qurtulğanlarını ikâye etti. 
— Bu yeñi yılnı mında qarşılarım bellemegen edim,— dedi Vadim Semönoviç,— Sibirge ketecek edim.
Yibermediler.
Studentlik dostluğı kibi dostluq yoq.

— Sibirge?— Yekaterina Vasilyevna başını köterdi, yuqunçlı közlerini Vadim Semönoviçke tikledi,— nafile ketmegensiñiz!
Bu tüpsiz çuqurda ne yahşılıq taptıñız?

— Niçün çuqur olsun?
Tezden yaz kelir...

— Yaz?
Men mında bütün mevsimlerni kördim.
Cartı baraklar, Sabira hala — başqa şey yoq.
Kerçek, bir de Kandıba ve onıñ gitarası!
Aşhanede — zapekanka ve ekşi qapısta.

İrada çıdayalmadı.

— Daa ne kerek edi?— dep soradı. — Bu qayalar arasında Petergofnı körmek istediñizmi?

— Eñ güzel aş ekskavatorcılarğa berile,— dedi Almazov, mısqılnen.
O endi özüne kelgen edi. — Üylede, birincige bulyon, ekincige qavurulğan qoy eti, üçüncige — kakao.

Gurultili külkü köterildi.
Soñ patefonnıñ vızıltısı işitildi.
Erkekler kürsülerini çetke çektiler.
İradağa baqtım, keyfi bozuq kibi körüne.
Yanına baracaq oldım, özü menim yanıma keldi ve güya teren yuqudan uyanmaq ister kibi, başını silkitip aldı.

— Kelgenime peşmanım...— dedi o,— bu qadınnıñ mında olacağını bilmedim... öz-özüme qaç kere söz berdim, başqasınıñ laqırdısına iç qarışmayım, dedim.
Unutam...
Yahut sabır etalmayım.

— Siz ğayet nezaketli ediñiz, İrada! — dedim men.

— Men?
Nezaketli?— şübeli-şübeli soradı menden, soñ küldi:— yuriñiz, oynayıq!

Men oynamağa bilmeyim.
Qaytarma olsa, başqa mesele.
Eñ olmağanda — vals...
Amma fokstrot, tango, vals-boston, rumba!
O zamanda memleketimizde bu oyunlardan añlağan kişi asıl da yoq... olsa bile, beş-on kişi edi.

Mañlayımnı suvuq ter qapladı.
Ne yapacağımnı bilmeyip, eecanlanıp turğan vaqıtımda, Mansurov İradanıñ elinden tuttı, daire etrafında ayaq üstünde turğan adamlarnıñ ortasına çekip çıqardı, onı çevire başladı.
Köz qıyığından Mansurovqa baqtım: onıñ palarını oyunğa beñzetmek qıyın edi.
Adım sayın İradanıñ ayaqlarına basqalay.
Soñ toqtala, qıznıñ közlerine baqıp, tura, "bir-eki-üç" dey yavaştan, İradanı çetke yantayta, soñ doğrulta.
Külecegim keldi.
Mansurov oynamağa bilmey... bu, meni aşalamaq içün yapılayatqan şey.
Amma men, Şolom-Aleyhem degeni kibi, inat kişim.
Aselet, açuvlanmadım!
E! Açuvlanmadımmı aceba?
Birazdan soñ, tabanlarım ve qulaqlarım qızıp kettiler.
Buña ne deyler?
Küncülikmi?
Ğaliba başqa adı yoq.

Böyle tüşünip tura edim, üzerimde kimniñdir nazarını is ettim.
Yekaterina Vasilyevna... açuvlı, lâkin dülber közlerinen meni baştan-ayaq teşkermekte ve azaçıq külümsiremekte edi.
"İradañ nasıl, köresiñmi?
Qadınlarnıñ episi böyle..." demek istey edi.
Men yüzümni pencere betke çevirdim.

Saar vaqtında sağlıqlaşa başladıq.

— ...Kerçek, Tursunov qayda?
Onı davet etmediñizmi?— dep soradı Vadim Semönoviç, ayaqqa turğan soñ.

— Tursunov İskanderde... dostlarında!— dedi evniñ saibi.

— A!
Öbirsi kün Taşkentke çağırtuvlımız.
Akveduk meselesi... baqayıq, ne deycekler?

— Qabul eterler,— dedi İrada,— bir sözsiz.

— Şay belleysiñizmi?

İrada ile ekimiz soqaqqa çıqqanda iri, yumşaq qar yağmaqta edi.
Laqırdı etmey, eppii yurdik.

— Soñ, Cevdet!— dedi İrada, niayet,— nasıl?
Cemiyetni begendiñizmi?

— Ğayet memnünım...— dedim men. — Hususan, Anna Yakovlevnanıñ özünden.
İlki daqiqalarda özümni qolaysızca is ettim, kişilerniñ sadeligini sezgen soñ alıştım.
Reberler de..
injenerler de adamlar ekenler.

İrada yüksek davuş ile şahıldap küldi.

— Siz… nasıl belley ediñiz? 
Men cevap bermedim.
Tüşündim.

İradanıñ qapusı ögünde toqtadıq o meni, ziyafetteki diger kişiler hususında da bir şeyler söyler, dep bekledi.
Men başqa şey aytmadım, onıñ davuşını diñledim, özüne baqıp, hoşlandım.
Onıñ samimiy külküsini işitip, sevindim.

Soñ hatirime başqa şey keldi.
İrada... smena injeneri, hızmette ciddiy, özü dülber qız, meni böyle büyük adamlarnıñ cemiyetine çağırmağa degil, alıp kelmege nasıl cesaret etti.

Aralıq başında adam kölgeleri seçildi, qadın sesi işitildi.

— Keleyatalar...— dedi İrada,— rica etem, siz qaytıñız!
Geceñiz hayır!
