## On dördünci bab — Margaritanıñ aqibeti
İşlegen yerimizde qum tabaqası peyda oldı.
Bu qum beton yasamaq içün keyfiyetli tanıldı.
Evellerde parovozlar qumnı yigirmi kilometr uzaqtan dumpkarlarnen ketire ediler, şimdi uzaqqa ketmek kerekmey.
Ekskavator çuqur içinden gece-kündüz qum çıqarmaqta.
Demir yol yasalsa, ekskavator qazğan qumnı platformağa derrik vastasınen yüklep alıp ketmek mümkün.
Bu fikir Krasnânskayanıñ özünde doğdı, lâkin şpal ve rels yetişmedi.
İş qaldı.
Bizim ekskavatorğa yaqın barıp yanaşa bilecek demir yol yasamaq da mümkün olmadı, çünki sarı topraq üstünde qurulğan demir yol ağır yükli vagonlarnı köteralmay.
Böyle topraq bir defa bizim ekskavatornı uçurumdan aşağı yuvarlatayazğan edi.
Qısqası, demir yol hususında laqırdı etmege — ettik, amma işni yapmağa kelgende, netice çıqmadı.
Bugün komsomol komitetiniñ meclisine demir yol injeneri ve beton zavodı vekili çağırıldı.
Meclisniñ reisi İrada sözni evelâ zavod vekiline berdi.
İri, beyaz közlükli yaş kişi analizlerni oqudı.
Bizdeki qum, karyerden ketirileyatqan qumdan yahşı eken; eger bizde demir yol olsa...

— Siz añlamaq kereksiñiz, arqadaşlar, — dedi demir yol vakili.
O bizni qandıracaq olıp çekişti, — biz bunı sizden yahşı bilemiz, lâkin imkân yoq.
Şpal qayda?
Rels qayda?
Bir şey yoq!
Añladıñızmı?
Parovozlar özenge yuvarlanıp tüşkenlerini isteysiñizmi?

— Afu etiñiz, Aleksey Georgiyeviç! — demir yol deposı komsomol yaçeykasınıñ kâtibi injenerniñ sözüni böldi.
— Bizim "Yengil kavaleriya" eski şpal ve relsler arasında işke kelişikli soylarını taptı.
Pek yahşı degiller, er alde, faydalanmaq mümkün.

— Men sizge, Löşa, qaç kereler ayttım, laqırdı etkende pek qızışmañız dedim, — demir yol vekili özüni aqlamağa tırıştı, — demir yol, o ciddiy mesele.

Eppiy vaqıt olarnıñ davasını diñlep oturdım.
Kimerde İradağa köz etip alam.
İşni nasıl çezer eken?
Ne der eken, dep tüşünem.

— Yeter endi! — dep qıçırdı komsomol komiteti bürosı azalarından birisi, — er şey añlaşıldı.
— Yoq, ayta bersinler... — dedi İrada.
O saatine köz etip aldı, soñra maña külümsiredi.

Meclis dadsız edi.
Dadsız ekenine zaldaki komsomollar da, prezidiumdaki İradanıñ özü de emin ediler.
Amma kimse indemedi.
Çünki böyle bezgilek meclislerge, quru-uzun nutqılarğa zpimiz alışıq edik.
Niayet, İrada qarındaşınen stol üstündeki grafinni çınqıldatıp, tezden Anna Yakovlevna keldejegini, onıñnen aqıl tanışıp baqmaq mümkün olacağını söyledi.

Dava bitti.
Yigitler birer sigar yasap, içtiler, İrada tekrar saatine köz eteyatqan arada köridorda ayaq davuşları işitildi.

Krasnânskaya...
O, zaldaki adamlarğa başını sallap, selâmlaştı, soñra reisniñ yanına barıp oturdı.

— Soñ, nasıl? — dep soradı İradadan, — keliştiñizmi?

— Nesine kelişeceksiñ onıñ? — dedi kimdir, zal içinden, — demir yol idaresi tek bir şey bile — itiraz etmek.
Ne olsa-olsun.
— İtiraz yahşı şey degil, — dedi Anna Yakovlevna, — o teşebbüsni öldüre... añladşıñmı?
Men şimdi depodan keldim.
Bütün rezervlerni... bütün ütilni közden keçirdik.
Zan etsem, "Yengil kavaleriya" aqlı.
Olar endi eki yüzge yaqın şpal azırlap qoyğanlar.
Başqalarından iç osal degiller.
— Krasnânskaya demir yol vekiline muracaat etip, dedi: — umumen, Aleksey Georgiyeviç, demir yol uçastkasına ciddiy emiyet berilmey.
Bunı nazar itibarğa alıñız!
Meclisten soñ qızğın künler başladı.
Biz, Baş Dugüm komsomolları, bu dört kilometrlik demir yolnı özümiz qurmağa qarar berdik.
Biz, nijnikler — bu işniñ mütehassısları, elbette, desâtnikler hızmetini kördik.
Yolnı üç aftada yasap bitirmege işandırdıq.
Bizge: yahşı tüşünip baqıñız, bu qalabalıq içinde, işniñ tertibinde yañlışmaq mümkün degenler de tapıldılar, amma biz sözümizni keri almadıq.
Kimerde smenadan soñ, aşhanege barmay, dos-doğru demir yol qurucılığına yuvurdıq, daqiqanı ğayıp etmey çalıştıq.
Kerçek, iş aletlerimiz primitiv edi: lom, kirka, kürek.
Başqa şey yoq.
Şpallarnı ve relslerni öz qollarımıznen drezina platformalarına yüklep, yolnıñ endi azır pıtağı boyu uçastkağa alıp kele berdik.
Yigirmi bir kün — yigirmi bir gecede demir yolnı yasap bitirdik.

Bitken soñ, ekinci smenada pek çoq adam toplandı.
Fışıldap, uvuldap, buhar saçıp parovoz keldi, yelquvan yanında toqtadı.
Tekâran turğan soñ depoğa cönedi.
Bir saat keçti.
İskander betten ilki poyezd köründi.
Arqasına dumpkarlar taqılğan...
Demir yolcular ayrette qaldılar.
— Bu ne demek ola? — eski şpallarnı körip, taaciplendiler.
— Bekitmege-bekitkenler, amma şpallar özleri çürük...
Vagonlar yüklenilgen soñ relsler kerilip ketmezlermi?
Krasnânskaya ekskavatornıñ kögertesinde, Almazovnıñ yanaşasında tura.
Birinci vagon kelip yanaşqanınen, maşinist kovş içindeki qumnı dumpkarğa tökti, soñ yelquvannı çar-çabik sağ tarafqa çevirip, kovşnı yerge tüşürdi.
Bir qaç saniye keçken soñ, kovş tekrar köterildi ve içindeki qum diger dumpkarğa töküldi.
— Demir yoldan çekiliñiz!— dep qıçırdı Anna Yakovlevna.
— Relsler sınğan kibi olsa, dumpkarlar yerge qapaqlanıp, işçilerni yaralamaq mümkün.

Men onıñ emirini başqa türlü añladım.
Maña öyle keldi ki, Anna Yakovlevna bizni qasevet etmey, bizge ve bizim işimizge şübelene.
Oña bunıñ aksini isbat etmek kerek.
Bunda, yaqın bir yerlerde İrada yoqmı eken, dep etrafıma baqındım.
Olsa, maña yardım eter edi, lâkin yoq... sesi uzaqta, parovoz betlerde çıqmaqta.
Şpallar, kerçekten de, ağır yükniñ taziqı altında azaçıq çökken kibi körüneler.
Belki er yerde degildir?!
Belki bizge öyle körüngendir?
Krasnânskaya tekrar:
— Demir yoldan çetke çekiliñiz! — dep qıçırdı.
Men eñ yaqın dumpkarnıñ töpesine çıqtım, ellerimnen işaret etip kösterdim: telükeli iç bir şey yoq.
Relsler kerilecekke beñzemeyler.
Poyezd güzel-güzel keçip kete bile.
Diger dumpkarnıñ üstüne de adamlar mindiler.

Demir yol topraq yığınları üstünde qurulğan: bir tarafı Çar-Çaq, diger tarafı — aylanma kanal.
Platforma üstünden baqsañ, yüksek qayanıñ töpesinde turğan kibi kele.
Elbette, büyük taziq neticesinde yığın çetindeki topraqnıñ aşağı tayğan yerleri oldı, şpallarnıñ üstleri açılş qaldılar.

Anna Yakovlevna telâşqa tüşti.
Parovoz betke yuvurıp ketti.
İrada ise, bizim platforma betke baqıp, yumruğını salladı, soñ nelerdir aytıp qıçırdı.
Ne dep qıçırdı?
Añlap olamadım.
Bir talaydan soñ özü bizim dumpkarnıñ yanında peyda oldı.
Dumpkarnıñ üstünde on-on beş kişi bar edi.
Men biraz aşağı endim, bir ayağımnen buferge basıp, İradanıñ elinden tutıp, onı platformanıñ üstüne çekip çıqardım.
O da, bizim kibi, de aşağıda, qaynap aqayatqan Çar-Çaq betke, de ekskavator yanındaki adamlarğa cılmayıp köz ete berdi.

Qum yüklü ilki poyezd yerinden köçti.
Evelâ pek yavaş yurdi, soñ suratını arttırdı.
Biz elliden ziyade, belki de yüz qadar adam dumpkar üstünde turıp, ellerimizni sallay, "ura" dep qıçıra, bir-birimizniñ omuzlarını taptay, quçaqlaşamız.
Böylece, aman-aman İskanderge barıp yeteyazdıq.
Poyezd beton tsehiniñ yanında toqtadı.
Biz yerge tüştik.
Uçastka başlığı bizim kelgenimizge pek sevindi.
Diqqatnen baqtım: ögümde beyaz közlükli yigit... komsomol meclisinde nutq söylegen yigit turmaqta.
— Tam vaqtında keldiñiz! — dedi o, bizge, — çünki altıncı nomer içün qum az.
İşsiz turacaqmız dep qorqıp başlağan edim.
Qum karyerde de yoq.
Sizden de kelmegen olsa, işler fena olacaq edi.
Dumpkarlar qapaqlandılar.
Qum yerge töküldi.
Parovoz platformalarnı arqa tarafqa üytep alıp ketti, yelquvannıñ ögünde toqtadı, ögden keleyatqan qum yüklü ekinci poyezdğa yol berdi.
Demir yol azır.
Lâkin oña daima köz-qulaq ola bermek, kimer yerlerinde şpallarnı ve relslerni deñiştirip turmaq kerek oldı.
Çünki yolnıñ ömüri uzun degil... muvaqqat.
Klub, furun, magazin, sklad — episiniñ qurucılığı içün beton kerek.
Poyezd toqtamay-tınmay bu obyektler içün işley, Tezden aylanma kanalnı bitirecek, plotina qurucılığına başlaycaqmız, o vaqıtta bir zavodnıñ betonı azlıq etecek.
...Qum ve demir yol tarihını tafsilâtlı söyledim, çünki böyle işlerni daima bizge, komsomollarğa avale ete ediler.
Biz oña, kerçekten de, alışıp qaldıq.
Özümizni, dünyada er şeyge burun soqmağa aqlı adamlarmız dep bile... er uçastkada qurucılıqnıñ tez bitirilmesine yardım etmege tırışa edik, çünki bu işlerde taqlid etilecek ocalarımız bar edi.

Gazetalarda basılğan, radiodan aytılğan haberlerni, barıp kelgen adamlarnıñ laqırdılarını işitip, Volgada meşur traktor zavodınıñ nasıl qurulğanını tasavur ete, anda komsomollarnıñ körsetken işkuzarlığını özümiz içün nümüne dep qabul ete edik.
İşni bütün titamatınen ögrengen edik.
Söz kelimi, mehanika tsehinde, tsement pol üstünde börnen dörtköşeler çızılğan edi.
Bu dörtköşeler içinde tezyalar yerleştirilecek.
Öz-özlüginden kelip çıqqan qarar.
Adamlar vaqıtnı hızmetke uydurmağa ögrendiler.
Volgadaki traktor zavodınıñ yaş şorbacıları istisal ameliyatında de yañlışıp, de tüzelip, mañlaylarını divarğa urıp-teşip, miylerini yorultıp, şay etip, tehnikanı menimsev yollarını taptılar.

Ardı-sıra qaç kün ve gece yuqlamay, ustahaneden ustahanege çapqalap, adsız-isapsız traktor qısımlarını qarıştırıp, bir-birine uydıruvnen çekiştiler.
Traktornı taqıştırıcı mütehassıslar boltlarnı ve gaykalarnı iş esnasında öz ellerinen yasay, ketip azbar içinde egevley ediler.
İşçiler ilki traktornı böyle yasap, Moskvağa on altıncı syezdge alıp keldiler.
On altıncı syezd...
Men bilem o syezdni.
İlki defa Moskvağa kelgen vaqıtımda İnqilâb meydanından keçeyata edim, büyük bina yanında adam qalabalığını körip, toqtaldım, bu nasıl yer dep soradım.
"Büyük opera teatri, — dedi militsiya hadimi, — on altıncı syezd devam ete".
O vaqıtta Taşkentke oqumağa kele edim.
Moskvada bir afta yaşadım.
Soñ Taşkentke cenedim.
İnstitutta, arqadaşlarıma Moskva aqqında ikâye ettim.
"Moskvada ne kordiñ?" dep soradılar.
"On altıncı syezdni...
Kirovnı kördim".
"Kirovnı?"
"Ebet, Kirovnı...— dedim men,— Orconekidzeni de".
"Nasıl kördiñ?
Arbatta kezine edilermi?"
"Yoq... maşina içinde... yanımdan keçeyatqanda maşinanı toqtattılar:
"Kim olasıñ? — dep soradı menden Kirov" —
"Cevdet Bekirov....
Taşkentke oqumağa keteyatam".
— "Yahşı, çoq yahşı, — dedi Kirov, omuzımnı taptadı, — mazlum şarq endi uyandı...
İlim, fen, medeniyetke yapıştı..."
Öyle uydurıp, eecanlanıp ikâye ettim ki, buña er kes inandı.
Özüm de inandım...

Deycegim, o vaqıtlarda er kesniñ ağızında "yetmek ve ozmaq..." edi.
Dünyada iç bir memleket böyle büyük suratnen öse bilmedi.
Devlet qudretli sanayı menbaı usulğa ketirdi.
Biz ekinci beşyıllıqnıñ qurucıları... yolumız birinci beşyıllıq adamlarınıñ ayaqlarınen taptalğan.
Çar-Çaqtan Taşkentkece demir ve şosse yollar barlığı, Qadıryadan İskander betke yüksek voltlı elektrik telleri çekilgeni bizni endi taaciplendirmey edi.
İskanderde eki afta içinde tula yasayıcı ve ağaç bıçıcı zavodlar quruldı.
Çar-Çaqnıñ bir yalısından diger yalısına çelik yip yol tartıldı, bu müddet içinde beton ve çaqıl zavodları teşkil etildi.
Biz Sotsialist Şeerçikte yaşaymız.
Amma boyle şeerçikler bizde sekiz dane.
Soñundan bazıları bir-birine qoşuldı, eki büyük şeer asıl oldı.

Çar-Çaq gidroelektrostantsiyaları kaskadı.
Yetmek ve ozıp keçmek!
Tehnikanı menimsemek! — işte, künlerniñ şıarları.
Derslerniñ başlağanına eki ay olğan soñ meni zorlap ekskavatorcılar mektebine kirsettiler.
"Tehnikanı menimsemek kerek..."
— Olar endi çoq şey keçkendirler, — dedim men İradağa. — Enden soñ anda ne yapacağım?
Men, bu ceetten İradanıñ sarsılmaz, sınmaz ekenini bile edim.
Lâkin ayttım...
— Zararı yoq, — dedi o, — sanayı akademiyası degil!
Qorqma!
Amma olarnıñ artına yetmek içün çoq çekiştim.
Smenadan soñ aşhanege çapam, andan barakqa kelip, koykamnıñ üstüne qabırğalap yatam, adıisabı yoq tehnikiy terminlerni ezberleyim.
Amma Nikolay özüni sıqmay.
Elinde gitarası, Gavay türküleri çala... yırlay, soñ susa — çoq susa.
Bir defa barakqa keldim, qulaqlarnı tındırıcı kontsert keteyata.
Kandıba gitara çala.
Arhipka çızmasınıñ ökçesini mıhlay.
Basit Atakulov, Raşid Mahkamov ve Mihail Bassaraba, ellerinde çilengir anahtarları, eski motornı cıyıştırayatalar.
Karim bosağa üstünde odun kesmekte.
Nikolay muzıkasını toqtatmay, ayneci közlerini menim közlerime doğrulttı.
— Qayda ediñ? — dep soradı o, — kene sezgimi?
— Sevgi?
Yoq, qardaş!
— Dünyada bir şey olıp keçmedi, öylemi? — o, külümsiredi. — Zararı yoq.
Qız fena degil.
Men cevap berecek oldım, yetiştiralmadım... yuqlap qalğanım.
Uyanğanda, tınç oda içinde kimniñdir, aqırından laqırdı eteyatqanını işittim.
Közlerimni aralıq etip baqtım: Curayev...
O yavaştan bir şey ayttı.
— Yoq, Bekirovtan sıqılmayım, — dep cevap berdi Nikolay, — o öz kişimiz!
Közlerimni açtım.

— Bu ne bitmegen yuqu! — dep qıçırdı Kandıba.
Kelip, ödeyalımnı çekip alıp attı,— tur!
— Aşhanege ketmek kerek, — dedim men.
Turdım.
Lâkin yuqu içinde tentrey berdim.
— Aşhanege?
Toqta, aşıqma! — dedi Nikolay. — Otur tekaran!
Men partâçeykağa müim bir şeyni bildirmek isteyim.
Lâkin, Cevdet... tek özüñ bileceksiñ!
— Hurma meselesi degilmi? — dep soradım men.
Kandıba seskenip ketti.
— Qaydan bilesiñ Hristofor ayttımı?
— Yoq.
— Hurma ne?
Bu ondan zevqlı.
—...Qutunı eline alıp, tükândan çıqıp ketti, — dedim men.
— Soñ ne oldı?
— Sırıñnı aytacaq oldıñ.
Albu ki er keske malüm.
Bu nasıl sır? — Curayev soza berip, hihıldap küldi.
Onıñ böyle külgenini ilki sefer kördim.
— Hristofor ve Cevdet — er kes demek degil,— dedi Nikolay, — qız hurma qutusını eline alıp, ketti.
Men onı bosağağa qadar ozğardım, peşinden ketmedim... — Nikolay ikâyesini öyle başladı, — o künü Tuapsege cönemek kerek edim.
Bir aydan soñ Batumğa qaytıp keldim.
Qıznı kene Samson emceniñ tükânı yanında rastketirdim.
Acaip yaz aqşamı edi.
Meni uzaqtan sezdi, lâkin özüni laqırdınen meşğul kibi tuttı.
Yanında, özünden azaçıq esli, dülber qadın bar edi.
Yaqın keldim.

"Afu etiñiz! — dedim sarışın qızğa, — zan etem, meni unutmağandırsıñız!"
"Sizni? — qız taaciplengen kibi oldı, soñ cilveli közlerinen külümsiredi.
— Yüzüñiz pek tanış.
Amma hatirime ketiralmay turam".
"İçeride... — parmağımnen qavehanege işaret ettim, — Samson emcede olğan iş esiñizdemi?
Hurma almağa kelgen ediñiz!.."
— O güya on sene evelsi olıp keçken adiseni hatırlamağa tırışır kibi, közlerini qarşıdaki dağnıñ töpesine doğrulttı, köz bebekleri kenişlep kettiler.
"Ebet, ebet! — dedi qız, bir talay vaqıt keçken soñ yasama, dülber davuşnen, — şimdi hatirime keldi.
O siz ediñizmi?
Soñ derece usta ve çeber uydurılğan temaşa edi...
Özü böyle, ümütsizden, daa doğrusı, biraz nezaketsizce başlasa da, er alde, zevqlı şey olıp çıqqan edi.
Öyle degilmi?"

Men Curayevniñ yüzüne baqıp oturdım.
Nikolaynıñ ikâyesi onda nasıl teessurat doğurır eken dep bekledim.
Çünki bu vaqıtqa qadar Curayevaniñ, Nikolaynen qadın hususında laqırdı etkenini körmegen edim.
Nikolay, özüniñ lirik sözleriniñ davuşından hoşlanıp qızıştı, rolüne kire berdi.
Eecanlanğan sayın sözleri tabiiy ve tesirli yañğıradılar.
Ta soñunda kitaptan oqup aytqan kibi, tutulmay, tamşanmay söyledi.
Men onıñ istidadındaki bu hususiyetni şimdi bildim.
Curayev ne tüşündi, sezalmadım.
O, krovat üstünde biraz qam-buraya berip oturmaqta ve ciddiy çıraynen diñlemekte edi.
Kandıba devam etti.
— "Ebet!
Öyle! — dedim men, — ğayet hoş vaqia olıp çıqqan edi.
Şimdi ise adıñıznı bilmege ruhset etiñiz!
Zan etsem, buña aqqım bar!"
"Ne demek olsun... — dedi sarışın qız ve cazibeli nazar ile küldi.
Dülber qadın külküsi — dünya zenginliginiñ yarısı.
Batumda şay deyler.
 — Biz endi siziñnen eski tanışlar kibimiz.
Menim adım Margarita".
 "Margarita!
Margarita! — dep tekrarladım men, sevinçimden başımnı ğaip etip,— acaip ad!"
Kandıba tekrar sustı.
Menim ve Curayevniñ közlerimizge baqıp oturdı.
Soñra kederli alda dedi:
— Dünya.
seni... o vaqıtta birde-bir kişi tapılıp: Nikolay, vazgeç bu işten degen olsa, ne olur edi?
— Yazıqsınasıñmı? — dedi Curayev.
— Sen onı sevgendirsiñ...

Nikolay, yanbaşına ine sançılğan kibi, sekirip yiberdi.
Curayev onı añladı, daa alicenap islerle diñledi.
Men öyle yapqanını begendim.
Arada sevgi olmağan olsa, Nikolay bu tarihnı bizge böyle, edinip ikâye etip oturırmı edi?
Añlaşıla, yüregini qurtçıq kemirmekte.
Deñiz, dağlar.
Bular yigitniñ yüregini iç bir vaqıt terk etkenleri yoq.
Onıñ içün bugün Nikolayğa bir tökünmek kerek oldı.
Curayev ise böyle, taliyi sınıq adamlarnı diñlemege seve.
— O vaqıtta maña kimse: sen aldandıñ, demedi.
Men Margaritanıñ közlerine baqıp sevindim.
Yanaşamızda turğan qadın bir yaqqa aşıqayatqanını bildirdi, bizden afu istep, ketti.
Ekimiz qaldıq.
"Birevni beklep tura ediñizmi? — dep soradım men Margaritadan... — Mani olmadımmı?"
"Yoq... — dedi Margarita.
— Aqşamlıq taze ava alayıq, dep çıqqan edik!
Kündüz ğayet sıcaq".
"Aqşam ava oldıqça serin! — dedim men, — amma, baqıñız, deñiz ne qadar mavı!
Ava ne qadar hafif!
Markiz adaları...
Siz, belki, Batumnı yahşı bilmeydirsiñiz!
İsteseñiz, biraz kezineyik!"
"Vay, bilmeyim... siziñnen ilki körüşüvimiz... — dedi Margarita.
Közleri meni sınağan ve turuşıma qıymet keseyatqan kibi, ciddiy baqmaqta ediler.
— Qolaysız olıp çıqmazmı?"
"Raatsız olmañız!
Er şey istegeniñiz kibi olur!
Buña Batum deyler!" 
Margarita razı oldı.
Onıñnen sail cadde boylap, park betke kettim.
Men yigirmi altı yaşında edim.
Üstümde acaip deñiz urbası, cebimde qalın portmone.
Özüm ticaret flotında hızmet etem.
Uzaq memleketlerge barıp kelem.
İspaniya ve Afrika skelelerini beş parmağım kibi bilem.
Deycegim, sail cadde boylap Margaritanen ketem, qafamnıñ içinde çeşit tüşünceler...
Gemimiz dört künden soñ Yunanstanğa cöneycek.

Lâkin qız toqtadı... niçündir, deñiz yalısına ketecegi keldi.
"...Yalıda turıp, dalğalarnıñ iñiltisini diñlemege sevem, çünki özüm de deñiz sailinde doğdım..." - dedi qız.
Sailge kettik.
Dalğalarnıñ kelip uruna ve keri çekile bergen yerinde, çaqıllar üstünde oturdıq.
Deñizniñ dülberligi, dalğalarnıñ tılsımlı iñiltisi hususında, sevgi hususında laqırdı ettik.
Laqırdığa kelgende, men, şübesiz, başqasınıñ yardımına muhtac degilim.
Geceniñ bir maalinde onı ozğarıp kettim.
Margarita şimdilik kişiniñ evinde oda tutıp yaşağanını, küzde ise ayrı kvartira saibi olacağını söyledi.

Ekinci künü beraber Kabuletige kettik.
Bütün kün anda eglendik.
Margarita kezintiden çoq memnün olıp qayttı.
Üçünci künü parkta bulundıq.
Aqşam sailde kezdik.
O dalğalarnıñ şuvultısına diñlene berdi.

Yunanstanğa ketecek künümde meni ozğarıp skelege keldi.
Gemimiz deñizge çıqıp, eppiy yol alğan soñ, onıñ yalıda alâ maña yavluq sallay bergenini esledim.
Üç aftadan soñ qaytıp keldim.
Asretten yüregim küymekte edi.
Skelede Margaritanı kördim.
O meni bekley edi.
Soqaqta onıñnen yan-yanaşa ketkende erkekler ve qadınlar ekimizge baqıp suqlana... men ise buña ğrurlana edim.
Onıñnen er kün körüşe edim.
Margarita meni öz evine davet etmey... utana edi, amma menim evime kelip-ketüvden red etmey edi.
Menim, terrasası deñizge baqar eki odalıq, kvartiram bar edi.
Sentâbr aqşamlarınıñ birinde, qız mende, terrasada oturğan vaqıtında, elimni yengilden boynuna qoydım.
"Margarita! — dedim oña, — bizim körüşe başlağanımız üç ay.
Bu mület yeterlik degilmi?"
"Ebet, tamam üç ay... — dedi o ve maña nazlı nazarlar fırlattı, — taqdir bizni ümütsizden bir-birimiznen öyle bağlap qoydı ki... şimdi sensiz nasıl yaşaycağımnı tasavur etalmayım.
Anamdan mektüp aldım...
Eñ olmağanda, bir aftağa kelip ket, dep yaza.
Menim ise, seni bir saatke bile bıraqıp ketmege mecalım yoq.
Olarğa seniñ aqqıñda yazğan edim...
Seni körmek isteyler.
Menim içün pek raatsızlanar.
Çünki, bilesiñmi, men baarde Ödessada qocağa çıqqan edim.
Onıñnen bir afta... yaşağan soñ, bıraqıp mında keldim.
— Qız bu yerde ağlamsırap aldı, — kocam meni insafsızca aldadı..."
Terrasada çoq oturdıq.
Geceniñ bir maalinde Margarita yerinden qalqtı, boynuna mavı yipek yavluğını bağladı ve evine ketmege tedariklene başladı.
"Ketmeñiz, qalıñız mında, Margarita! — dedim men, — ana ve babañız Batumğa kelgen soñ men olarnen özüm körüşir... afu isterim..."

Yaz keçti.
Küz keldi — keçti, Margaritanıñ ana-babası körünmediler.
Margarita olarğa çoq mektüpler yazdı, nasıl cevaplar aldı, körmedim.
Baar keldi.
Bu vaqıt içinde men eki defa daa Cenübiy Amerikağa barıp keldim.
Soñki sefer Portugaliyadan Margarita içün qıymetli bağşışlar ketirdim.
O pek sevindi.
Özüm de...
Margarita maña qanı-canınen bağlanıp qaldı.
Men oña inandım.
Lâkin... kimerde bu qıznıñ sözlerine soqurca riayet etüvi, özümniñ şahsiyetime tabınuvı, areketlerindeki muqaytlığı qafamda çeşit tüşünceler doğurıp başlağan edi.
Nasıl çeşit tüşünceler?
Kim bilsin?
Maña öyle kele edi ki, Margarita maña bir şeyler söylemek istey, lâkin qorqa.
Neden?

Hatrime Margaritanen, onıñ anası ve babası hususında laqırdı etip baqmaq fikiri kelmegen olsa, belki er şey sırasında olur edi.
"Soñ nasıl?
Siziñkiler keleceklermi, yoqsa kelmeyceklermi? — dep soradım ondan bir defa,— menim içün bu añlaşılmağan bir tarih.
Ne keleler, ne de yazalar...
Yoqsa, ekimiz Ödessağa barıp keleyikmi?
Bu o qadar qyın şey degil..."
"Yoq.
Ğaliba özüm barıp kelirim... — dedi Margarita ve közlerini sürtip aldı.
— Belki, olarnıñ haberi ve razılığı olmay sizge evlengenimni işitken ve buña darılğandırlar?!"
Ekinci künü men hızmetten ertece qayttım.
Kvartiramıznıñ qapusı aralıq edi.
İçeri kirdim.
Kimse yoq.
Eski kölmeklerim ve ştanlarım, ayaqqap çötküsi, boş zembil, kâğıtlar polda yatalar.
Şifonyer açıq, içinde Margaritanıñ anterleri ve demisezon paltosı asılı edi.
Olar yoqlar.
Töşek astında para tutqan adetim bar edi.
Para yoq.
Portugaliya bağşışları körünmeyler.
Bu ne demek?
Margaritanı çağıra, qıdıra başladım.
Davuşı çıqmadı.
Azbarğa çıqtım, qomşumız İsmail Tsulukidzeniñ evine kirdim.
"İsmail emce!
Margaritanı körmediñizmi?"
"Margaritanı? — qart taaciplenip, qaşlarını bir-birine cılıştırdı, — evde yoqmı?"
"Yoq.
Kvartiramıznı çaypağanlar!"
"Ey, alla..!
Olacaq şey degil... — emce telâşqa keldi, titredi-qaltıradı, soñra işaret parmağını töpege köterip, dedi:
— Toqta sen, Nikolay!..
Sen, Margarita evde yoq, deysiñmi?"
"Ebet!"
"Bir saat evelsi oğlum Suleyman Margaritanı vokzal meydanında körgen".

İsmail emce daa neler dedi, bilmeyim, men bar küçümnen vokzal betke çapmaqta edim.
Vokzal yanındaki bazarçıqta Margarita tapılmadı.
Eski kvartirasını qıdırıp taptım.
Yoq...

— Qısqası, bir daa körüşip olamadıñız, öylemi?— dedim men.— Yazıq!

— Körüşken olsa, bu iş öz zevqını ğaip eter edi,— dedi Curayev.— Devam et, Nikolay!

— Lâkin biz, er alde, körüştik.— Nikolay qasvetli çıraynen külümsiredi.— Bir defa daa körüştik.
Men Batumda bir yıl olmadım.
Soñ keldim, itimal, birde-bir yerde apansızdan közüme Margarita çalınır dep, şeerge çıqtım.
Öyle adetim bar, bir çıqıp, dolanıp kelem.
Tek Batumda degil...
Gemimiz qaysı şeerde toqtasa, Margaritanı anda qıdırdım.
Çünki seve edim.

Tsulukadzeniñ evinde yañılıq işittim: "Margarita mında...
Onı sail-caddede korgenler.
Bir özü degil, deñizcilernen beraber eken".

Parkta tapılmadı.
Zelönıy mıske kettim.
Kabuletide bulundım.
Suhumnı, Gagranı aylanıp çıqtım.

Üç kün daa keçti.
Niayet, Margaritanı taptım.
Özü de ne maalde?
Bey vaqıt gecede... deñiz yalısında, uçurumnıñ üstünde, elbette, bir özü degil edi.
Deñizcige eki söz ayttım — menden afu istedi... ketti.
"Yigit bu hanımnen tünevin aqşam tanış olğan.
Deñizciniñ qadını aqayını satmağa istidatlı ekenini bilmegen".
O tekrar afu istedi.

"Margarita,— dedim men,— bizim acaip sevgimiz bar edi.
Onı niçün böyle aqaretlediñ?"

Başqa bir şey aytalmadım.
Yüregim solqıldadı.
Turalmadım, kettim...
Ketmegen olsam, azabımdan yıqılacaq, ölecek edim.

Saba Samson emceniñ duhanına kirdim.
Birinci müşteri.
Sıcaq yantıq ve "Tsinandali" sımarladım.
Üç kün, üç gece duhandan çıqmadım.
Ne qadar şarap içtim, ne qadar yantıq aşadım, bunıñ esabını qart urum özü de şaşırdı.
Dörtünci künü duhannı terk ettim.
Betim morarğan, saqalım ösken edi.

Margarita körünmedi.

Uçurım üstünde körüşüvimizniñ ertesi künü yalıda qadın cesedi tapılğan.
Cesed şişken-köpken, kimer yerlerinde etleri qopqan, cesed öyle hırpalanğan ki, ekspertler onıñ kim ekenini tayin etalmay, başları qatıp turğan vaqıtta, kimdir, militsiyağa, Margaritanen körüşkenimni haber etken.
Meni çağırdılar:

"Qadınıñnı öldürdiñmi?"

— "Yoq!" 
"Öyle ise Margarita qayda?"

— "Bilmeyim!
Oña elimnen toqunğanım yoq!"

Militsiyanen böyle laqırdı oldı.
Ekinci künü meni gemide hızmetten azat ettiler.
Eki ay artelde balıqçılıq etim.
Soñ bezdim... verbovka olıp Pâtireçyege kettim.
Madamki sevgi berbad oldı, deñiznen de sağlıqlaştım.

Nikolay gitarasınıñ tellerini çertti — olar ökünçli davuş ile iñlediler.
O Margaritanı alâ seve edi.

Curayev indemedi.
Men de sustım...
Elpide hususında tüşündim, amma hatirime İrada keldi, külümsiredim.
Kandıba bunı sezdi.

— Saqın... kimsege söyleme!— dedi o, yalvarıp,— iç kimsege!
Bunı yalıñız Hristofor bile.
Men saña dostım dep...
Ne?
Men bu işte zerre qadar qabaatlı degilim.
Margaritanı keçken sene Ros-tovda körgenler.

— Sevgi... küncülik taacipli şey...— dedi Curayev tüşünceli alda.— Men onıñnen çoq kereler küreşip baqtım — yeñalmadım.
Saña yazıq, Nikolay.
Saf, pak kişi... vicdandan marum o, giyenanıñ qoluna tüşkensiñ.
Alâ sevesiñ?!

Curayev de bir tarihnı ikâye etecekmi ne, dep tüşündim, lâkin o küldi ve sözüni qısqadan kese qoydı.

— Şimdilik qalbimni tırnağan şey yoq,— dedi o,— eger evlensem...
O da tez olacaq şeyge beñzemey.

— Niçün?

— Plotinanı qurıp bitireyik... soñ.
Şimdi güzel qadınğa adam aqıllı eki-üç söz tapıp aytmağa vaqıt yoq.

— Plotina bir şey, qadın — diger...— dedi Nikolay, külümsirep,— arada alâqa yoq.

...Bu yerde, müterem oquyıcı ruhset etse, biraz ögge yürip, Curayevniñ taqdiri hususında eki söz aytır edim.
"Plotinanı qurıp bitireyik..." dedi o...
Lâkin aradan bir buçuq sene keçken soñ Curayev Rusiyeniñ cenüp şeerleriniñ birinde yaşağan dostınen İspaniya muarebesine ketti, anda İnternatsional Brigadanıñ askeri ve siyasiy hadimi sıfatında cenk etti.
Olarnıñ batalyonı muasaradaki Madridde Kasso del Kampo parkınıñ divarı yanındaki meşur qanlı çatışmalarda büyük qaramanlıqlar körsetti.

Andan eki yaranen qaytıp keldi.
Soñ Arbiy injenerlik Akademiyası...
Vatan muarebesi.
Şimdi men bu satırlarnı yazayatqan vaqıtımda Curayev — istifa bergen polkovnik, elektrik stantsiyalarını proyektleştirüv institutınıñ baş injeneri hızmetinde.
Oğlu — Garsia yaqında politehnika institutını bitirdi.
Garsia, Kataloniya eteginde küçük köyçikte elâk olğan respublika askeri Kasionıñ oğlu, şimdi Curayevniñ evlâtlığı.
Curayevniñ özüniñ doğmuş eki qızı bar; eñ büyügi — Mehri,— yigirmi yaşında, nişanlı.
Garsia menim közlerime baqıp, ilekâr külkünen küle ve özbekçe, qoyu Taşkent şivesinde: — madam ki qorantacılıq başladı, men aptem Manzura evlengence sabır etecegim, dey.
Añlaşıla, oña çoq vaqıt beklemek kerek olacaq.

Curayevniñ qarısı Halida — bala ekimi, şimdi İradanıñ yaqın dostı, ekimizniñ dostımız.

Zakir Curayev yigirmi dört sene içinde zerre qadar deñişkeni yoq.
Evelkisi kibi, alicenap.
Kene öyle raatsız.
Bir baqasıñ — Devlet planı hadimlerinen iddalaşmaqta, çünki onıñ fikirince, Orta Asiyadaki gidrostantsiyalar alqası, qurucılığı içün kerek materiallarnıñ bir qısımı planda közde tutulmağan, bir daa — Raysovet muşaveresinde yeñi energetik baza aqqında proyektte deñişme yapılmasını, institut bitirip kelgen dört yaş injenerge, eñ olmağanda, bir büyük oda tapılıp berilmesini talap eteyatqanını köresiñiz.
Adamlarnıñ hızmette ösüvi içün ğayret etüv — Curayevniñ tabiatınıñ eñ acaip ceeti.

Curayevniñ bugün bizim barakta peyda olğanına kimse taaciplenmedi.
Bu — birinci defa körülgen şey degil.
O, maña yaşlar arasında nizam-intizam, terbiye hususında laqırdı etmek içün bergen vazifesiniñ edasını teşkermege kelgen.
Kandıbanıñ meselesi onı eecanlandırdı.

Bugün başqa baraklarğa kirmek içün endi vaqıt qalmağanını, aqşam ise evde oturıp siyasiy oquvnen meşğul olacağını, söz sırası aytıp taşladı.
Doğrudan-doğru öyle dedi: siyasiy oquvnen meşğul olacağım.
Bu menim oşıma ketti, institut bitirgen kişi, alâ siyasiy oquvnen oğraşıp yüre... hucur şey.

Curayev bizge,— "bizge" degenim — maña ve İradağa — mında, barak içinde ve anda, ekskavatorda — yigitlerge, bu müim halq hızmetinde öz yerlerini tapuvda yardım körsetmemizni, ondan da ğayrı, Arhipka özüniñ eski adetlerine qaytıp barmasına yol bermemek içün Bassaraba ve Karimnen laqırdı etmemizni rica etti.

Curayev bu vazifeniñ edası içün iç birimizni "müdir", "nevbetçi", yahut "vekil" tayin etmedi.
Bir-birimizge nisbeten arqadaşlıq duyğusı beslememizni, dostluq içün özümizde mesuliyet sezip turmamıznı rica etti.
Ebet, doğrudan-doğru oyle dedi: dostluq içün mesuliyet...

Baraklarda nizamnı qavileştirmek, o, çeşit qılıqlı adamlarnı bir ğayet oğrunda küreşke birleştirmek... bunda büyük zaruret sezilmekte.
Curayevniñ ketkeni yarım saat olmadı, Raşid qıp-qırmızı sarğuş alda keldi.
Nikolay maña baqıp, küldi.
men de, ğaliba, küldim.
Raşid yer yüzünde ne bar — ne yoq, episini eñ qatmerli sözlernen sögerek, peçkanıñ ögünden entir-tentir keçip, koykası üstüne barıp yıqıldı.

— Qayda ediñ?— dep soradı ondan Nikolay.— Bankettemi?

— Basit aqıllı kişi eken,— dedi o, qarıq sesinen,— qışlaqqa ketip — qurtuldı.
Men, ahmaq... bütün gece: la-la-la, la-la-la!

— Karamat yoq edimi?

— Bar edi.
Onıñ adetini bilmeysiñmi?
Karim qayda, dep soray menden.
Küle bere... aselet yapamı, bilmeyim.
Qızlar, ne bar-ne yoq, episini çıqarıp stol üstüne qoydılar... kolbasa, balıq, hıyar turşusı.
Oturdıq, yarımşar meşrebe samogon içtik, tiller yañ çezilip başlağanda, qaydan çıqtı-qaydan çıqmadı.
Valâ peyda oldı...
Zır sarğuş.
Otur, deymiz, oturmay.

— Dülgerler barağında atqandır!..— dedi Nikolay,— dülgerler onı sıylamağa seveler.
Özüne qalsa, çoq içmey.
Zevqlı qız!
Soñ?
Daa?

— Daa?
Qızlar onı qap-qaç etip aldı, yatqızacaq oldılar.
Elini bir siltedi, qızlar anda-mında sepilip kettiler.
"Maña Nikolaynı tapıp ketiriñiz!" dep qıçırdı.
"Saña Nikolay niçün kerek?— deyler qızlar.— O şimdi smenada!" "Qayda olsa-olsun, tapıp ketiriñiz!
Ketirmeseñiz, özüm barıp ketirem..." dey.
Opladıq-topladıq, biraz yatıştırğan kibi oldık, kene qıçırdı: "Şakallar!
Coyulıñız közümniñ ögünden!" — Stol üstündeki qaşıqlarnı, çanaqlarnı urıp parladı.
Az qaldı, vilkanen közümni çıqarayazdı.— "Ne quturasıñ?— deyim oña. — İnsan kibi otursañ olmaymı?" Aldı-köçti: "Sen erkek degilsiñ!
Saña ştan degil, Sabira halanıñ yırtıq tumanını kiymek kerek..." Ziy-çuv.
Karamat maña darıldı, çıqıp ketti.
Niçün darıla, bilmeyim.
Ondan soñ, eki kişi daa çıqıp ketti.

— Valâ... matüv qız!— dedi Kandıba tüşünceli alda,— oña Nikolay nege kerekken?

— Bir laqırdı etip baqsañ ne ola?— dedi Raşid.— O seni seve.
Özü aqıllı, dülber mahlüq...
Belki içmez edi.

— Kerekmey...— Kandıba qolunen avanı kesip taşladı.— Barsın, istegeni kibi yaşasın.
Sen ise... yuqla!
Em pek hırıldama, cenab Arhipkanı uyantırsıñ!

— Arhipkanı... top atsañ uyantalmazsıñ!— dedim men.

— Farqına bardıñmı, Cevdet?— dedi Kandıba yavaştan.
O bugün ne hususta laqırdı etse-etsin, kederli davuşnen başlay edi.— Bu barakta sekiz adam yaşaymız.
Er birimizniñ öz dünyası bar.
Er kesniñ öz qaseveti ve sevinçi.
Raşidniñki bir türlü, menimki bir türlü, seniñki daa bir türlü...

— Menim qasevetim yoq...— dedim men,— ondan da ğayrı, bilesiñmi?..
Sevinç ve qasevetni yalıñız sevgide qıdırmaq olmaz.

— Daa qayda qıdırmaq mümkün?
Ayatta sevgisiz bir şey yoq.
Ava bile yoq.
Sevgisiz dünyada sen, men, Karim, Bassaraba…
kimse olmaz edi.
Margarita bile.
Çar-Çaq qurucılığıda sevgiden asıl olğan.
Sevgi de saadet, de keder.
Kederni körmemek mümkün degil.
Körmege istemeseñ özü kele.
Baht, saadet ise...
Sen anañnıñ etegi astında çoq yaşağansıñ.
Şimdige qadar körgenleriñ — qarından yañ çıqqan balanıñ körgenleri edi.
Bu muzıka endi bitti.
Endi anañnıñ oğulgçığı degilsiñ.

— Anamnıñ oğulçığı?— içten yüregimni ne-dir tırnap aldı,— E!
Qardaş!
Sen meni at üstün-de... elimde qılıç, atakağa ketkenimni kördiñmi?

— Arbiy hızmet başqa...— dedi Nikolay.— Ögüñde duşman.
Tek quvet ve çeviklik kerek.
Amma Çar-Çaqqa keldiñ, etrafıñ çıtırman dağ, bir şey bilmeysiñ.
Bilgence başıñnı ğayıp ettiñ.

— Başımnı?
Yoq!
Neni-neni, lâkin başımnı ğayıp etmedim.

— Endi ğayıp ettiñ.
Mende anda... sailde kezingen vaqıtımda seniñ kibi edim.
Soñundan er şey başlı-ayaqlı olıp ketti.
Gizlegeniñ ne?
Men bilem, seniñ qafañda şimdi tek bir adam bar.

— Ebet... yüregim Elpidenen yaralı...— yalan ayttım men.

— Elpidenen?— Nikolay közlerini qıbırdatmay, açuvlı çere ile zornen külümsiredi,— o yarañnıñ tüzelgeni çoqtan.

Arhipka uyandı, turıp peçka betke ketti, soñ stol üstünde çaynikni körip, toqtadı.
Teneke meşrebege sıcaq suv qoyıp, divardaki küçük küzgü ögüne bardı, saqalını cibitti, fin pıçağınen tıraş ola başladı.

— Mına, insan!— dedi Nikolay, Arhipkağa işaret etip,— dünyada er şeyge tükürgen.
Men onıñnen büyük laqırdı etecegim...
Tezden.
Ey!— dep qıçırdı o, Arhipkağa perişan sesnen,— qulaqlarıñnıñ içlerini de tıraş et!
Pre biylemesinler!

Nikolaynıñ adeti iç bir seviyede turmay.
Daqiqa sayın deñişe bere ve iç tekrarlanmay.

O, ilki körgen vaqıtımda, pervasız deñizci edi.
Er eki sözüniñ birine fransızca qarıştıra edi.
Soñ ağızından fransız sözü çıqmadı.
Ne özü, ne tabiatı tekrarlanmaz bir adam.
Amma gitarada andaluziya türküleri aytmağa seve.
Aytqan da, er beyitniñ soñunda, ispan tilinde.
"Mio Karo, mio Karo" dep tekrarlamağa seve.
Soñundan añladım: "Menim sevgilim" demek eken.
Lâkin ispanca degil, italyanca...

Koykanıñ üstüne çalqağa tüşip yattım, dersliklerni elime aldım.
Mektepteki arqadaşlarımnıñ artına tez yeterim bellegen edim, lâkin qolay iş degil eken.
Olar tek oquylar... amma men çalışam, smenadan soñ, Hazar Kendke yuvuram, lektsiyalar diñleyim, başqalarnıñ eski konspektlerini yazıp alam, soñra balçıqlı soqaqlar boyu barakqa çapam, evge berilgen vazifelerni çezem, shemalar çızam ve... mehanika qaidelerini ezberleyim.

İlki künlerde maña mektepte skemle üstünde dört saat oturuv iç qıyın körünmedi, atta dersten evel ve soñ, yollar boyunda taze avada yürüvge faydalı şey dep baqtım.
aqiqatta, bu kezintiler meni öyle qıynadılar ki, ders vaqıtında yuqsıray berdim, evge qaytqan soñ, geceleri töşegimde yuqusızlıq bastı ve maddem kesildi.

Kandıba maña qaç defa mektepni bıraqmaqnı tevsiye etti, qulaq asmadım.
İmtianlarnıñ epsini berip, mektepni er kesnen beraber bitirmege yemin ettim.
İmtianlarnıñ başlamasına eki afta qalğanda işniñ müim tarafını añladım.
Men ekskavatorda çalışam, tecribem büyük.
Lâkin nazariy bilgim az ve bu sebepten imtianda yıqıla bilem.
İşniñ aqqından nasıl kelmeli?
Bu hususta tüşünip otura edim, yardımnıñ özü kele qoydı.

Apansızdan İrada meni komsomol komitetine çağırdı, beraber Novorossiyskke komandirovkağa ketecegimizni ayttı.

— Ne?
Sevinesiñmi?— dep soradı o, maña baqıp ve külümsiredi.— Niçün?

— O taraflarda çoqtan olmağan edim.
Er alde Bademlikke yaqın...

İrada küleyatqan yerinde birden küsti.

— Ketecekmiz...
Nasıl işnen, dep soramaysıñ!

— Bunıñ ne emiyeti bar?— dedim men.— Eñ müimi... beraber ketecekmiz.

İş şundan ibaret: Novorossiyskte Amerikadan ketirilgen kranlar yata ekenler.
Tezden plotina içün kerek donatmanıñ montajını başlamaq kerek, amma kranlar yoq.
Çar-Çaq qurucılığı Baş İdaresi ve komsomol komiteti ekimizni Novorossiyskke yollamağa qarar bergenler.
Biz anda bu donatmanı tapıp, acele surette mında yollamaq kerekmiz.

— Ne qadar müim vazife, haberiñ barmı?— İrada, Anna Yakovlevnanıñ oña ne teklif etkenini, soñra İradanıñ özü komsomol Merkeziy Komitetine telefon çekip, ne söylegenini, anda, Merkeziy Komitette nasıl etip, Novorossiysk portı komsomollarına muracaatname yazıp azırlağanlarını özüne has tamlıq ve açıqlıqnen añlattı.

Ondan soñ İrada:

— Men Mansurovanı...
Yekaterina Vasilyevnanı kördim,— dep taşladı,— onıñ bu meseleden haberi bar.
Haberi olğanı bir şey degil, halq arasında çeşit öşekler darqatıp yürmekte... güya biz ekimiz kezintige keteyata ekenmiz.

Bu ne demek?
Yekaterina Vasilyevna İradadan ne istey?
Kerçek, İrada zayıf kişilerden degil.
Dülber kişiniñ tabiatı da küçlü ola.
Men buña qaç defalar emin oldım.
İrada menden bir şey gizlemey.
Maña yaqın ve sadıq olmaq istey.
İrada istey.
Bunı qoldan qaçırmaq mümkünmi?
Men büyük bir iş... işmi?
Bir qaramanlıqmı?
Yapmaq kerekim.
Öyle ki, İrada körsin, begensin, ayrette qalsın.
Büyük iş...
Nasıl büyük iş?
Elbette, yanğın içine kirip, birevni ölümden qurtarmaq degil.
...Mında yanğın olmay.
Qapuğa bir köz etip aldım, soñ yavaştan İradanı quçaqladım, lâkin biraz qolaysızca quçaqladım,— yüzümni onıñ yüzüne tayadım, onıñ... dünyada eñ güzel qıznıñ, İradanıñ, dudaqlarından öpmek istedim.

O çar-çabik başını keri çekti, müçesini çetke yantaytıp, pencerege doğruldı ve keteyatqanda, başını bile çevirip baqmayıp:

— Siz meni başqa türlü añladıñız, Cevdet!— dedi.

Şu gecesi meni idarege çağırdılar.
Krasnânskaya ve teminat bölüginiñ başlığı ekisi menimnen laqırdı etti, er şeyni añlattı, menden: kranlarnı qayda ve nasıl qıdırıp tapacağım ve mında nasıl yollaycağım hususında talimatnı tekrarlamamnı talap eterek, repetitsiya yapıp baqtılar.

Kabinetten çıqacaqta Anna Yakovlevna meni toqtattı.

— Bir özüñiz ketecegiñizden haberiñiz barmı?— dedi o maña,— İradanıñ beton zavodında işi bar.
Ekinci sefer beraber ketersiñiz.
İşiñizde küçlük olsa, telegramma beriñiz!
Biz poçtamtqa yazarmız.

Anna Yakovlevnanıñ sözlerini diñledim, añlap olamadım.
Qafamda fikirler qarıştılar.

İradanen laqırdı etkenim sekiz saat oldı.
Çar-Çaqqa kelgen ilki künümden başlap, bu daqiqağa qadar ekimizniñ aramızda yüz bergen muamelelerni tüşünip baqtım.
Men İradanı kerçekten de sevgenimni añladım.
Bunı qıznıñ özüne aytalmay yürem.
Bugün muabbetten nefesim tutula yazdı.
Amma, baqıñız!
İrada ketmey!
Niçün?
Onıñ ile mutlaqa laqırdı etmek kerek.
Belki keter.

— Tezden menim maşinam kelecek,— dedi Anna Yakovlevna.— Aşhanege kirip, özüñizge yollıq erzarq alıñız.
Buhgalteriyağa episini añlattım.

Bir saatten soñ "Fordqa" minip, aşhanege keldim, andan — barakqa, soñ paromğa cönedim.
İrada ile körüşalmadım.
O qaçıp, saqlanıp yurdi.
Lâkin qaysı yaqqa nasıl adım atqan olsam, episini kördi.
Sekiz künüm-sekiz gecem poyezdda keçti.

...İşte, Novorossiysk.
Adres mürekkep degil.
Port, komsomol komiteti.
Men — işlerni üyteyicim.
Rusça buña tolkaç deyler.
Lâkin tek men degilim.
Yaqında mında Krivorojye ve Magnitkadan da kelip-ketkenler.
Meni güzel qabul ettiler.
Kranlar qar astında yatalar.
Olarnı platformağa yüklemekni kimse tüşünmey.
Qabulhanede nevbette turğan yüzlernen kişilerniñ qaburğalarını qaqıştırıp, skele başlığına kirdim.
"Men Şarqtan... keldim.
Beklemege vaqıtım yoq", dedim oña, "ekinci beşyıllıqnıñ eñ büyük qurucılığı..."

Skele başlığı grafikni eline aldı, oñlı-sollı aylandırdı, aylandırdı, bizim kranlarnıñ platformalarğa yigirmi künden soñ yüklenilecegini bildirdi.

Çeşit müessiselerniñ qapularını qaqtım, fayda bermedi.
Kelgen donatma çoq.
Yüklemege adam yetişmey.
Menim ise beklemege vaqıtım yoq.
Menim degil, Çar-Çaqnıñ.
Eger bu işniñ astından çıqalmasam...
Çar-Çaqqa qaytmağa, İradanıñ közüne körünmege yüzüm qalmaycaq.

Bir kün komsomol komitetiniñ sekretarınen beraber skelege çıqtıq.
Adamlarnen laqırdı ettik, işniñ müimligini añlattıq.
Buña sotsializm deyler, dedim men.
Madamki öyle, sotsializm beklep olamay.
Yigitler meni añladılar.
Eki künden soñ Anna Yakovlevnağa telegramma berdim.
"Kranlar acele yük tarifinen Çar-Çaq qurucılığı idaresine yollanıldı".

Bu işlerniñ peşinden çapqalap yürgen künlerimde az yuqladım.
Künde eki-üç saat...
Komsomol komiteti odasında dinar yanında yüksekli-alçaqlı dört kürsüni bir-birine tirkep, olarnıñ üstünde yata edim.

...Taşkentke kelip yetkence sabırım tükendi.
Er şeyni... er kesni sağındım.
Eñ ziyade İradanı...
Vokzalda berberhanege kirdim.
Küzgüden maña, ösük, çullı saqallı pek tanış bir kişi köz etti.
Berber saçlarımnı keskeleyyatqanda: "yetmiş yaşıma kelsem, tıpqı böyle olacağım" dep tüşündim ve öz başıma külümsiredim.

Özümni eñ azdan qırq beş sene yaşarğan is etip, vokzal aldına çıqtım.
O vaqıtlarda vokzalnıñ ögünde küçük tereklik bar edi.
Aqılıma zevqlı fikirler keldiler.
Arheolognıñ biri: "insannıñ faciası vokzalda başlay, panteonda bite" degen.
Facia!?
Menim içün vokzal daima erlik ömüriniñ başlanğıçı olıp keldi.
Starıy Konstantinov, Tambov, Novorossiysk vokzalları... ne?
Olar menim ayatımda yeñi devirler açmadılarmı?

— Bu kim?
Cevdetmi?— yanaşamda ümütsizden tanış davuş işitildi.— Maña siz kerek ediñiz...
Siz, siz!— davuş çıqqan betke çevirilip baqtım, Yekaterina Vasilyevna ellerini kere berip, maña doğru yuvurmaqta edi,— qıçıram, qıçıram, işitmeysiñiz! — O elindeki zembilni ayaqlarınıñ ucuna, yerge qoydı.

— Eslemedim, afu etiñiz!— dedim men.

— Eslemegeniñizni kördim.
Tüşüncege dalğansıñız...
Kimni tüşünesiñiz?— Ağızımnı açtım: "İradanı..." deycek edim, buña fursat bermedi, zembilge işaret etip: — yarım saatlik vaqıtıñız barmı?— dep soradı.— Olsa, yardım etiñiz!
Bizim eşyalarımıznıñ yarısı mında, şeerde, yarısı — Çar-Çaqta.

Kettik.
Zembil öyle-böyle zembillerden degil, ağır.
Yekaterina Vasilyevna bütün yol boyu nasıldır çıbalıq mesele hususında laqırdı etip keldi.

— Taşkentte çoq oturacaqsıñızmı?— dep soradı menden, tap soñunda.

Novorossiyskten kelgenimni ve kranlar acele yük tarifinen keleyatqanlarını bildirdim.
Çünki qapap turalmadım.

— Maşşalla!
Maşşalla!— dedi Yekaterina Vasilyevna.— Sizni çoqtan kötermek...
Krasnânskayağa muavin qoymaq kerek.
Aysa?!
Mansurovqa qaç kereler ayttım.

— Krasnânskaya?— men eñqastan memnuniyetsiz çıray yasadım — eñ eyisi...
Torizoğa muavin tayin etsinler,— dedim men.

— Mümkün!— dedi Yekaterina Vasilyevna.
Meni añlamadı.— Torizoğa da mümkün.

— Bilesiñizmi, Yekaterina Vasilyevna?
Siz meni pek kötermeñiz.
Men yüksek pervazlarğa alışıq degilim.

Yekaterina Vasilyevna şahıldap küldi.

— Bilem.
Siz adden aşıq namuslı qız balağa beñzeysiñiz!

Yeñi yıl aqşamında bu qadın maña pek dülber körünmegen edi.
Şimdi baqam... deşet!

— Mında menim dostım yaşay... yaş qadın.
Yapâlıñız.
Şimdi oña beñzegen qadınlar pek az.
Bir munasebet kelgende onıñ aqqında sizge tafsilâtlı söylerim.— Lâkin Yekaterina Vasilyevna munasebet beklep turmadı, dost qadını oñaytsız sevgi neticesinde pek tüşkünlengenini, bir yaqqa çıqmaq, kimsenen körüşmek istemegenini, yalıñız kütübhane hızmetinen meşğul olıp, sabadan aqşamğa qadar anda vaqıt keçirgenini aytıp qoydı.
"Çoq dülber... cazibeli qadın!" dep bitirdi sözüni.

Salar çetinde şarap zavodı qarşısında alçaq evniñ azbarına kirdik, Yekaterina Vasilyevna qapunı qaqtı, cevap bergen kişi olmadı.

— Evde yoq,— o, elini soqup, bosağanıñ astını qarıştırdı,— kördiñizmi?
Bütün sırlarını bilem!— Elindeki anahtarnı maña korsetti.
Biz keniş köridordan keçip, camlı sofağa çıqtıq.
Küçük qapunıñ ögünde toqtaldıq,— qoyıñız yerge!

Zembilni yerge qoydım, çar-çabik sağlıqlaşıp ketmek istedim.
Qaysı qapudan, nasıl çıqıp ketecegimni tüşüneyatqan arada, omuzlarımnıñ üstüne Yekaterina Vasilyevnanıñ eli tüşti.

— Aşamaq isteysiñizmi?— dep soradı o menden ve cevabımnı beklemey,— bare, sizni bir sıylayım!— dep küldi.— Soñ beraber şeerge çıqarmız!
Ne deysiñiz buña?

Kiçik odanıñ içine kirip ketti.
Onda, asıl da, başqasınıñ sözüni diñlemek, manasına köre cevap bermek degen adet yoq edi.
Tek sual bere... soñ unutıp, çıqıp kete.

O şimdi bir şeyler daa tüşünip çıqarmaq istey.
Ne ola bilir?
E! Madamki çıqıp ketalma-dım, çare yoq, sabır etmek kerek.
Oturğan soñ, elbette, azaçıq qapınmaq da mümkün.
Qaşqır kibi açım...

Yekaterina Vasilyevna tekrar peyda oldı.
Üstünde paltosı, başında şlâpası endi yoq.

— Ne?
Alâ yeriñizden qıbırdamadıñızmı?— dedi maña,— tez şineliñizni çıqarıñız!
As-qıç!
İçeride...
Men de pek yahşım.
Sizge teşekkür bile aytmadım.
O qadar ağır yükni... ğaripçik!

Maña egildi, şap etip yanağımdan öpti.
Buña taaciplenmek kerek edimmi?
Bilmeyim.
Özü sofağa çıqtı.

— Tahta üstüne yat, raatlanıñız!
Saqınmañız! — dep qıçırdı maña andan,— stol üstünde taze jurnallar bar.

Kerçekten de, stol üstünde "Krasnaya nov" ve çeşit gazetalar yatmaqta ediler.
Olarnı qarıştıra başladım.
Men qaçmaq istey edim.
Neden?
Ne içün?
Keldi, tuttı — yanağımdan öpti.
Soñ?
Ne oldı?

Yekaterina Vasilyevna qaytıp, içeri kirdi, elimden tutıp, kranğa alıp ketti.
Yuvunmaq kerek.
Meni bala kibi çekkelep yürgeni özüniñ de oşına ketti...— ha-ha-ha! — etip küldi.

Tarelkalarnen borşç ketirdi.
Tünevinden qalmalı.
Ekimiz stol başına oturdıq.

— Raqı içesiñizmi?— dep soradı menden,— siz arbiy kişisiñiz.

— İçem!— dedim men.

Yaş bala isap etmesin dep ayttım.
İçtik.

Aşayyatqanda menim bu qadın hususında şübelerim ğaip olıp kettiler.
Közlerimniñ şefaatını alıcı baqışları, stol üstündeki savutlarnı cıyıştırğanda, baldırınen, bir kere degil, ayağıma toqunıp keçüvi, saçlarını qaqıtıp, uclarını yüzüme tiysete berüvi ve, niayet, bitmez-tükenmez hahıldılar, şübesiz... erkeklerni, hususan yaş kişilerni, pek sevgeninden delâlet ekenini sezdirdiler.

Birinci qadeden soñ, başım aylanıp ketti, soñ şorbağa zıqarladım.
Bir tarelka etli borşç aşadım.

— Daa qoyayımmı?— dep soradı Yekaterina Vasilyevna.

— Qoyıñız!— başımnı salladım.
O meni yañlış añladı.
Qadege kene raqı toldırdı.
Men ise, aqılsız... içtim.
Soñ ğaliba, bir şeyler daa aşadım, belki de içtim, aqılımda yoq.
Ne oldı, bilmeyim.
Közlerimni açqanda Yekaterina Vasilevna ayaqlarımdan çızmalarımnı çıqarayata... gimnastörkam küşetka üstünde edi.

— Yat, raatlan!— dedi Yekaterina Vasilyevna.
Onıñ beti ve boyunı qıp-qırmızı edi. 
Men ayaqqa qalqtım, gimnastörkamnı kiydim.

— Ketmek... tez-tez poyezdğa yetişmek kerek. 
Yekaterina Vasilyevna muğaydı.
Men sezmegen kibi oldım.
Beraber soqaqqa çıqtıq.

— Siziñ bu qadar günahsız ekeniñizni bilmey edim...— dedi maña,— bağışlañız!

Men cevap bermedim.
Vokzalğa barıp yetkence ne onıñ, ne menim ağızımdan söz çıqmadı.
Vagonda o pencereniñ yanında oturdı, men üçünci polkağa çıqıp yattım... deral yuqlap qaldım.
Çar-Çaqta paromdan tüşeyatqan vaqıtımızda Yekaterina Vasilyevna tez-tez ögge yurdi, soñ arqasına çevirilip, şeñ ve oynaq davuşnen qıçırdı.

— Maña borclı qaldıñız, Bekirov!
Hatiriñizden çıqmasın!

Kişiler taaciplenip, evelâ oña, soñra maña közlerini aqayttılar.
Betim qızarıp ketkenini özüm duydım.
"Men borclım.
Kimge?
Yekaterina Vasilyevnağamı?"

— Qadın, dep böylesine aytıla...— dedi calos qalpaqlı kişi.
Turkmen edi ğaliba... ağızını qulaqlarına qadar kerip küldi.

Kişiler arasında Muşuq peyda oldı.
O, maña külümsirep, köz etip aldı.
Yekaterina Vasilyevna onı kördi... zevqından irip keteyazdı.

Aqşam İradanı köralmadım.
Ekinci künü saba komsomol komitetinde rastkeliştik.
Nasıl bardım, nasıl keldim — episini eecanlı sözlernen, tafsilâtlı ikâye ettim.
O menim sözlerimni suvuq, lâkin diqqatnen diñledi, soñ özünen beraber Krasnânskayanıñ kabinetine kirmemni rica etti.

Yolda keteyatqanda:

— Men sizni pek sağındım, İrada!— dedim men,— bir aydan beri...

Qız indemedi.

— Bilesiñizmi, İrada?
Novorossiysk skelesi komsomol komitetinde...
Kene sustı.

— Menimnen laqırdı etmek istemeysiñizmi, İrada?

— İstemeyim!

Anna Yakovlevna işimden memnün qaldı.
Meni maqtadı.
İrada ise indemedi.
Onıñ böyle tüşkünliginiñ sebebini soradım.

— Özümni fena is etem...— dedi. 
Anna Yakovlevna bizni böyle küskün alda körgen soñ açuvlandı.

— Öyle olsa, barıñız, ekiñiz de avada biraz keziñiz, araretiñizni biraz yatıştırıp keliñiz!— dedi, arqalarımızdan üyteklep,— men darğın adamlarnen laqırdı etip olamayım.

Avada kezmek?
Anna Yakovlevna şay degen soñ, İrada menimnen adım atmaq istemedi.
Evine qadar ozğardım.
Qapusı ögünde toqtalıp, başını aşağı egiltti, poşusınıñ ucunen gizliden közlerini silip aldı.

— Cevdet,— dedi o maña.
Sesi asretli ve kederli edi.— O kahpe... insan taşlaması sizge ne içün kerek oldı?
