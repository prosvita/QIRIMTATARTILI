## Üçünci bab — Qaranlıq içinde qız davuşı

Maña yeñi ad qoydılar: nijnik.
Bu — eskavatornıñ aşağı qısımında hızmet etice işçi, demir yelcu, demek.
Nijnik.
Böyle söz yoq.
O bizde, qurucılıqta tüşünilip çıqarılğan şey.

Yüzlernen kişilerniñ işini yapıcı bu maşinanıñ o vaqıtlarda çoqtan-çoq qol hızmetine mutac edi.
Şimdi ekskavator eki kişinen çalışa.
Bizim devirimizde ise draglâyn rels boylap köpçekler üstünde yüre edi.

Ekskavatornıñ büyük korpusı tam bir tseh kibi... motorlar bölügi ve kompressor — bularnıñ episi ekskavator içinde.
Demir yel vagonlarından azaçıq küçük kevdesi ögünde yelquvan — uzun demir direk tura, rolikler ve qalın troslar ile bağlı, yüksek yelquvannıñ töpesinden teren çuqurğa kovş tüşe, qalın tişlerinen buzlı topraqnı yarıp, tonna-tonna topraqnı töpege çıqara, yığınnıñ, yahud dumkarnıñ üzerine taşlay.
Özü demir yel üzerinde cılışa bere.
Yolnı biz, nijnikler, yasaymız.
Ekskavator içün demir yel yasamaq ne demek?
Lomnı, kürekni, qazmanı elge alıp, topraqnı tegizlemek, onıñ üstüne relslerni qoyıp, boltlarnen pekitmek demek.
Ekskavator iş vaqıtında art-artına cılışa, ögündeki topraqnı qazıp ala.
O artqa cılışıp, toqtağan soñ, biz ögünde boşağan relslerni alıp, arqada yol yasaymız.

— Bu hızmetni yapmaq içün çoq aqıl kerek degil,— dedi Hristofor,— amma...

— Amma ayuv kibi küçlü olmaq şart,— dedi Arhipka ve tişiniñ arasından sızğırta berip, yerge tükürdi.

Biz tayğaq soqaq boyu bayır töpesine çıqıq.
Bu yerden Baş Dugümniñ bütün manzarası körünmekte edi.
Özenge diqqat ettim, onıñ suvu ateş qusayatqan kibi edi.

Gürültili Çar-Çaqtan eki yüz metr kenarda ekskavatorlar aylanma kanal qazmaqtalar.
Qaç daneler, bilmeyim.
Bizge yalıñız üçevi körüne.
Bir-birinden uzaqta turalar.
Çoq olsalar kerek, çünki kanal boyunda küçlü projektorlarnıñ ışığı körünmekte.
Transformator budkalarından yerge qalın kabeller sarqıp, burğalanıp, topraq yığınları arasında ğaip olıp ketmekteler.
Bu kabeller ekskavatorlarnen bağlılar.

Özen içinde yarıqlar körüneler.
Qaynap, köpürip turğan suvnıñ renki qap-qara.
Özen boyunda — tahminen, on altı kilometr mesafede — fenerler tizilgenler, aşağıda ise teren uçurım.
Bu aylanma kanalnıñ özü.

Kök-Boğaz betten eeken suvuq yel duvuldısı içinde tosat-tosat parovozlarnıñ kiyik sesleri işitile.
Topraq yığını artında kimlerdir laqırdı ete.
Kimlerdir sögünip alalar.

— Yigirmi birinciniñ nijnikleri,— dedi Hristofor,— olar bu meselede küçlüler.

Transformator budkası yanında toqtaldıq, o qulaqlarnı tındırıp duvuldamaqta edi.
Men demir yoldan atlap keçmege niyetlengende, Hristofor menim elimden tutıp, artına çekti.
Bu arada qulağıma Arhipkanıñ hihildısı keldi.

— Keç, keç!
Ne keçmeysiñ?

Men Arhipkağa indemedim.
Onıñ kimlerden ekenini seze başladım.

Burunımıznıñ ögünden güdürdep motovoz ötüp ketti.
Tarsıldı ve güdürdiler içinde parovoz sesini ayırdı etmek qıyın edi.

Relslerniñ arasında suv cıyılğan, şpallarnı örtken.
Yanaşada kimdir, qattı-qattı öksürdi, suvnı yarıp şapır-şupır keteyata edi, soñ toqtadı.

— Bu kim?
Bizimkiler degilmi? 
Ebet... ögümizde Kandıba çam teregi kibi tiklenip turmaqta edi.

— Kazak...— dep qıçırdı o, gürdeli davuşnen.
Menim yanıma keldi, omuzlarımdan tutıp, özüne çekti,— sen mında ekensiñ de!
Aqılımdan çıqıp kettiñ.
Smenağa eki adam qaldı del, çaptım.

Kandıbanıñ ağızından raqı ve soğan sasığı kelmekte... amma özü ayınıq.

— Yur, saña "Mavı qayanı" körseteyim! — dedi o,— qoltuğı astından bir çift brezent qolçaq çıqarıp, maña uzattı,— Ma!
Kerek olur!

— Özüp?

— Meni qasevet etme!
Sen, qardaş... mında aytılğan şeyni yap, iç bir vaqıt bir şey sorama!
Endi maña baq!
Yarıqnı... küçük evçikni köresiñmi?
Oña "Mavı qaya" deyler.
Bu yerde bir vaqıtta mavı renkli qayalar olğanlar.
Bir vaqıtta... añladıñmı?
Soñundan olarnı patlatqanlar.
Bir şey qalmağan.
Toqtabayevni sorarsıñ...
Bizim mehanigimiz.
Oña aytırsıñ: "meni sizge Kandıba yiberdi, dersiñ.
Qıyın olmasa, seni hızmetke alsın.
Qıyın olsa, zararı yoq, eecanlanmasın.
Özümiz bir çare taparmız, dep ayttı, de!
Añladıñmı?"

Şay degen soñ, Nikolay hahıldap küldi.
Küldi, soñ yerge tükürip, demir yel boyu Hazar-Kend betke yuvurıp ketti.
Hristofor ve Arhipka suvnı şapırtıp-köpürtip onıñ artından yuvurdılar.
Arhipka menim yanımdan keçeyatqanda közüni qıpıp aldı: "Zarar yoq, qardaş, olucı şeylerdir" degen manada.

Men demir yel boyu ketmege cesaret etalmay, yanaşadaki tar soqaqqa tüştim.
Yürmesi kuç edi, çünki soqaqnıñ bir tarafı eñiş, ayaqlarım tayğalay berdiler "Mavı qayanı" zornen qıdırık taptım.
Tışına kiyiz mıhlı ağır qapunıñ zembeleginden çektim, qapu aralıqlandı, içeri tıqıldım.

— Qapunı qapat! — içeriden qarıq ve qaba ses işitildi.

Qıp-qırmızı çöyün ocaqnıñ yanında yatqan eki esli işçi maña qulaq asmay, laqırdını devam ettiler.

— Aytmadımmı men?
Toqunma, demedimmi?

— Toqunma..!?
Toqunıp, ne yapqanlar oña? 
Bir parça kâğıdını qoparıp aldım.
Ne büyük qabaat?!
Mektüp yazmaq içün... özü de, divarğa yapıştırılğan örnekli kâğıt.
Bu qadar şamata çıqarmaq kerekmi edi?

— Ya ne?
Er metri ükümet narâdınen alına.
Bütün "kavaleriyasına" bir rulon berilgen.
Toqtabayev yerini ögrengen, yavaşçıq-yavaşçıq ilindire bere.
Sen birden iri kesek aldıñ.

Laqırdı kesildi.
Biraz indemey yattılar, soñra maña çevirilip, ekisi de birağızdan:

— Saña ne kerek? — dep soradılar.

— Toqtabayev...— dedim men.
— Nevbetçi mehanik kerek.

Ekisi de birden közlerinen odanıñ törine işaret ettiler:

— Toqtabayev anda.

Köşede, tar stol başında arqasını qapuğa çevirip oturğan kişi öz familiyasını işitip, maña çevirildi.

Tolu müçeli, aqçıl betli bu adam, leqırdı etip başlağan soñ, tışqı sımasından yaş köründi.

O meni baştan-ayaq közden keçirerek, azaçıq külimsirep aldı.

— Bekirov olasıñızmı?

— Ebet!
Men sizge...

— On yedinci ekskavatorda...
Almazovda çalışacaqsıñız — dedi Toqtabayev,— sizge aşıqmaq kerek.
Bugün smenada eki adam.

— Yoq.
Üç adam,— men onıñ sözüni tüzettim.
— Kandıba işke çıqtı.

— Çıqtımı?
Yahşı etken.
Ekskavator qayda ekenini bilesiñizmi?
O menimnen beraber tışarı çıqtı ve qolunı Hazar-Kend tarafqa çevirdi:
— Budkanı köresiñizmi? — dep soradı o, bent başındaki yarıq pencerege işaret etip,— onıñ sağ tarafından özen boyu yuqarı ketseñiz, Almazovnıñ ekskavatorını körersiñiz.
Sorasañız körsetirler.

— Uzaq olmasa kerek?!

— E! — dedi Toqtabayev.
Başqa davuş çıqarmadı.

Men kettim.
Toqtabayev artımdan köz etip qaldı.

Onıñ körsetken budkasına yetken edim, közüme ekskavator köründi, amma yalığa burulğan soñ, ğaip oldı.

Tekrar demir yel betke çıqtım, budkanı közden qaçırmay, şpallar boyu cönedim.
Şpallar arasında yürmesi oñaytsız edi.
Skladqa yakınlaşqanda ögümde teren kanal peyda oldı, keçmege köpür yоq.
Topraq yığınları ve eski şpal obaları arasında yarım saat dolanğan soñ ekskavatorğa kelip çıqtım.
O yüksek uçurımnıñ çetinde edi.
Üçünci smena maşinanı teslim etken.
Hristofor ile Arhipka köpçeklerniñ köçerlerine may sürtmekte ediler.

Ekskavator kögertesinde turğan uzun mıyıqlı yüksek kişi nijniklerge nasıldır emirler bermekte çıraq yarığında meni köre qaldı.

— Tez!
Tez! — dep qıçırdı o,— kimsiñiz?

Bekirovsıñızmı?

— Ebet! — dedim men,— onıñ özüm!

Kişi hoşnud alda külümsiredi.

— Sizni tanıdım,— dedi o, azaçıq ğurur ile,— men bütün nijniklerni bilem... familiyalarınen.
Toqtabayev baş küte.
Sizge sovet ükümetini nasıl teşkil etkenini söyledimi?

— Yoq!

— Öyle eken, niçün keçiktiñiz? — Mansurov endi maña zıqarlap başladı.
— Bizim hızmetimizde keçikmek mümkün degil!
Er daqiqa qıymetli, haberiñiz barmı?
Yaqınca keliñiz!
— Mına — may qopqası!
Töpede körüngeni — maqara.
Onı yağlamaq kerek.
Qurucılıqta bütün iş siziñ, nijniklerniñ hızmetine bağlı.
Ebet, ebet!
Bütün qurucılıq!

O maña malüm şeylerni eppi vaqıt daa añlatıp turdı, men onı diñlep olamadım.
Diñlegen olsam, emirini icra etmege vaqıtım qalmaycaq edi.
Mında kişiler oña alışıp qalğanğa beñzeyler.

Mansurov ketken soñ, episi menim içün şorbacı kesildi.
Er kes maña emir ete, meni o yaqqa — bu yaqqa çaptıra berdi.
Raşid emir etkeni hucur körünmedi, çünki o, muvaqqat da olsa, maşinist yardımcısı.
Amma Arhipka?
Nikolay?
Smena vaqtında Almazovnı tek eki defa köre bildim.
Sesini asıl da çıqarmadı.
Kimerde Raşidni, kimerde nijniklerniñ büyügi Kandıbanı çağırıp, bir şeyler seylegen oldı.
Şunıñnen bitti.
Mında adamlar, motorlarnıñ gürültisi içinde bir birlerini işitmek içün pek qıçırıp laqırdı etmege mecburlar.
Almazov ise boğazını kere bermekni istemey.
Tenefüs vaqtında menim yanıma keldi.

— Mında kişiler osal degiller! — dep taşladı maña, soñ elimni sıqtı.

Tenefüsten soñ, meni ekskavatornıñ kögertesine çağırdı.
Sağ elinen manivelâğa bastı kovş yavaş-yavaş aşağı sarqtı, çuqurğa tüşti, azamatlı tişlerinen topraqqa sançıldı, lâkpn bu arada, niçündir, ekskavatornıñ bütün kevdesi, titredi.
Yerge yıqıla yazdım.
Almazov kördi, indemedi.
Topraq tolu kovş töpege köterildi, soñra sol tarafqa çevirilerek, topraqnı yığınnñ üzerine tökti.
Bundan soñ yelquvan tekrar sağ tarafqa çevirildi, kovş çuqurğa tüşti, qalın tişlerinen kene topraqnıñ bağrına sançıldı.
Almazov maşinanı toqtattı.

— Bekirov!
Yerge tüş!

Men aşağı sıçradım.
Meni kögertege niçün oturttı, niçün tüşürdi?
Bir şey añlamadım.
Sınamaq istedimi?
Er alda, birinci imtiannı tutalmadım.

…Bir relsni eki adam kötermege borclı.
Bu işte menim tecribem yoq.
O sebepten, ueun relsni bir özüm ilindirip aldım, otuz metr uzaqqa alıp kettim.
Bunı er kes kördi, amma kimse özüniñ taaciplengenini sezdirmedi.

Gece saat üçte maşinist ekskavtornı toqtattı.
Biz köpçeklerni demir qamutlardan qurtardıq, Raşid rıçag başına keçip, maşinanı altı metr artqa cılıştırdı.
Biz ögdeki ve arttaki köpçeklerni tekrar qamutlarnen bekittik, ögdeki relslerni çıqarıp aldıq.
Kovş tekrar işke tüşti.
Topraqnı tegizledik, şpallarnı ve relslerni ketirdik, ekskavatornıñ artqa yürmesi içün demir yolnı yasamağa tutundıq.
İş vaqıtında Hristofornıñ menim aqqımda Kandıbağa aytqan sözlerini işittim.

— Sağlam kişi,— dedi o, meni körsetip,— tıpqı madyar grenadörı.

— Lâkin kibirlice, ğaliba...— dep taşladı Nikolay.
Soñ, yuvurıp kelip, qoltuğımdaki şpallarnıñ birisini çekip aldı:
— Bunıñnen ne isbat etmek isteysiñ, kazak? — dep cekirdi o maña,— quvetiñniñ çoqlığınımı?
Deli olma!
Er kes kibi çalış!

Zevqlı şey.
Men ğayret körsetmek istedim.
Nikolay begenmedi.

Adamlar arasında ayrılıp çıqmaq, bu — mot degil.
Bir de-bir kişinen beraber çalışqanda, işni daima musaviy bölüşmek ve quvetni de musaviy sarf etmek kerek.
Kerçek, bir adamnıñ diger adamnı ozıp keçüvi, işni ondan ziyade yapuvı yahşı şey.
Lâkin bu, şahsiy menfaat içün elverişli.
Aqay olsañ, em özüñ tez çalış, em yanaşañdaki kişi tez işlesin.
Oña yardım et.
Er kes işni çoq ve yahşı yapsın.
Kandıba maña özüniñ bu nazariyesini añlattı.

Biz ekskavatornıñ sol qaburğasında, Arhipka ise arqasında, çalıştıq.
Biz relslerni ve şpallarnı taşığanda, Arhipka çetke çekilip, seyir etip turdı.
Yapqan işini ise yeñiden yapmaq kerek oldı: topraqnı tegizlegende balaban-balaban topaçlar qaldırğan.
Olarnı urıp ezmege, yahut ketmennen çekip, uçurımdan aşağı özenge taşlamağa mecbur oldıq.

Hristofor aşıqmayıp, lâkin toqtavsız çalıştı Nikolay — calağay, araretli eken, sıq ve az-az toqtadı, men, bayağı vaqıtlar keçken soñ, Hristoforğa taqlid etecegim keldi.
Em ettim.

Arhipkanıñ iş usulı nasıl?
Bunı añlap olamadım.
Soñki sefer şpallarnı ketirip, ekskavatornıñ yanaşasında tizeyatqan vaqıtımızda, Arhipkanıñ tegizlegen meydanınıñ ortasında kene çuqurlar ve iri taşlar köründi.

— Bularnı niçün cıyıştırmaysıñ? — dedi oña Kandıba,— biz, malaylar... daima peşiñden yürip, seniñ yapmağan işiñni yapa berecekmizmi?

— Siz üç kişisiñiz.
Men bir özüm,— Arhipka er şeyge azır cevap edi.
— Begenmeseñiz, tüzetiñiz!

Bu qavğa çıqacağından delâlet edi.

Nikolay kevdesini doğrulttı, küregini çetke baraqıp, Arhipkanıñ yanına kelerek, yaqasından tutıp, özüne çekti:

— Men saña ne dedim?

Arhipka omuzlarını qıstı, soñ doğrulttı, yavaştan egilip yerden ketmenini aldı, bir daqiqa qadar Nikolayğa baqıp turğan soñ topraq, keseklerini, taşlarnı cıyıştıra başladı.
Arhipka Nikolaydan qorqa eken!.. dep tüşündim men.
Soñ içimde şübe doğdı.
Qorqamı eken? — dedim öz-özüme.
Nikolayğa boysınuvı tek qorqu sebebinden olmasa kerek.
Balaban taşlarnı ve topraq keseklerini uçurumdan aşağı — uvultılı özenniñ terenligine bıraqıp, artından seyir etip turğanını körgende, işniñ farqına bardım.
Oña eglence kerek eken.

Smenanıñ soñuna qadar ekskavator arqağa qaç kere daa cılışacaq?
Bunı Nikolaydan soradım.
İndemedi — añlaşıla, açuvı alâ yatışçmağan.
O qalın, yunli ellerinen demir çöküçni yüksekke kötere berip, bar küçünen qalpaqlı uzun demir çüylerge uraraq, relsni bekitmekte edi.

Hristofor, onıñ ziyade işke alınğanını körip, meseleni maña özü añlattı:

— O topraqqa bağlı...— dep başlağan edi, ögümizde, ağır bir şey tüşti.
Ekskavatornıñ işlevi toqtadı.

— Nazarıñ tiydi...— dedi Kandıba, maña açuvlı-açuvlı baqtı.

— Aysa... bütün belâ kazaknıñ sebebinden...— Arhipka, maşinist işitsin dep, aselet qıçırıqladı,— çızmalarını çıqarıp baqmaq kerek, tabanları tüz degilmi eken!

— Yeter! — dep qıçırdı Hristofor,— mında kimseniñ tabanınıñ alıp-berecegi yoq!
Tünevin Cevdet yoq edi, tros dört defa üzüldi.

Teren çuqurğa tüştik.
Kovş qaburğası üstüne yıqılğan, yata.
Maña iri temir çöküç berdiler.
Kovşnıñ üstüne çıqtım.
Ayaqlarımdaki rezina çızmalar tayğalay bere, ayaq üstünde turmaq qıyın.
Hristofor ve Raşid qamutnıñ ortasındaki maqaranı eki taraftan sıqıp tuttılar.
Yanımızda Arhipka körünmey...
O çuqurnıñ töpesinde qalğan, bizge bir şeyler aytıp qıçıra, suvnıñ gürültisinden, sözlerini anlap olamaymız.
Kandıba yelquvannıñ üstüne çıqqan eken, qollarını sallap, tepeden bizge bir şeyler taryf ete.
O da añlaşılmay.
Men, niayet, boltnı urıp çıqardım.

— Trosnı tüşür! — dep qıçırdı Raşid töpege.
Tezden başımıznıñ üstünde, avada, rezina çızmalı eki ayaq peyda oldı.
Arhipka... trosqa asılıp tüşti. 
— Çoq zıpqın olân,— dedi Raşid, taaciplenip,— özü bir zereçik.

— Dünyanıñ ahi-zarı da o, bir zereçiklerden...— dedi Hristofor, meni añlaysıñmı, qafa? — parmağınen Arhipkanıñ mañlayına türtti.

— Yoq! — dedi Arhipka,— Birinci duşmanım — hızmet.
Hızmet etmege sevgen adamlarğa şaşa, seyir ete qalam.

...Trosnı yeñiden kovşqa bekitüv — qolay iş degil eken.
Bunıñnen dert kişi oğraştıq.
Evelâ trosnıñ ezgelenip qalğan ucunı kesip taşlamaq kerek oldı.
Bu, elbette, pek qıyın iş degil.
Onıñ aqqından Raşid qolay keldi.
Trosnı bağlamağa da bilmek kerek.
Bunıñ episi içün bir saattan ziyade dögündik.
İşni bitirgen ve çuqurnıñ töpesine çıqqan soñ.
Almazov kovşnı yuqarı köterdi, topraq yığını üzerine tüşürdi.
Biz kovşnıñ etrafına toplandıq.
Tros yahşı bekitilgen.
İşni devam etmek mümkün.

Kandıba qaydandır, eski şpal süyrep ketirdi, onı kirkanen parçaladı.
Ruzgâr küçlü.
Hristoforda tek bir sernik bar.
Başqa kimsede yoq.
Paqıl kibi, bir çertkende yandı, qatranlı yarçıqlarnı tutandırdı, soñ ustteki ağaçlar çatırdap yandılar.
Ateş başına oturdıq.
Suvuq yel arqalarımıznı şıbaladı, köküslerimiz sıcaqtan qızardı.

Raşid ve Hristofor kögerteden tüşip, bizim yanımızğa keldi, anda, töpede başlanğan laqırdını devam ettiler.

— Niçün yuqlaysıñ, dey.
Agapov ise yuqu içinde:

"Men yuqlamayım", dep cevap bere.
"Yuqlamağanıñ ne?
Men yelquvannıñ areketinden duyam... rıçag başında yuqsıraysıñ!"

Hristofor şaqıldap küldi.

— Onıñ körmegen şeyi yoq,— dedi Raşidke, — bu şeylerniñ episi başından keçkenge beñzey.

— Keçmege, elbette, keçken,— dedi Raşid. 
Kabinkağa kire de, Agapovqa: "Aysa, yuqlay ber! — dey.
Lâkin bu — soñki defa yuqlağanıñ olacaq!
Şay degen soñ özü rıçag başına keçip, çalışa başlay.

Özenden suvuq yel ese, insannıñ cigerlerini teşkeley.
O rıçag başında işley bere.
Tros asıl da üzülmey.
Biz bugün tekaran çalışayıq, dedik — üzüldi.
Amma o çalışsa, üzülmey.
Agapov: "çekiliñiz, men özüm işlerim, yuqum endi açıldı" dep yalvarıp baqtı, fayda bermedi.
O küle berdi: "Kimerde bunıñ büyük faydası ola", dedi o.
Agapov açuvlandı: "Öyle olsa, zornen tüşüririm!" — dedi.
O kene de küldi: "Tüşürecek olıp baq!?"

— Bu Agapov içün büyük ceza oldı,— dedi Hristofor. 

— Smenanıñ soñuna qadar özü çalıştı,— dedi Raşid, sözüni devam etip:
— Agapovnı ise başqa ekskavatornıñ işini teşkermege yolladı.
Soñ oña bir şeyler ögretti.
Ne edi, bilmeyim.
Oña: "Operatsiyalarnı nizamnen yapmağa bilmek kerek" dedi.

— Maşşalla! — dedi Hristofor, eecanlanıp,— aqıl ögretken soñ, elbette, çalışıp köstermek de kerek.

— Türkü söylemege de yahşı bile,— dedi Raşid,— yahşı şiirlerniñ episini maqamnen oquy.
Böyle etip türkü söylenilgenini iç bir çayhanede işitmegen edim.
Amma özü, acaip injener.

Laqırdı kim hususında aceba?

Kandıba ateş astına qartoplar qoyğan edi, olar qızara berdiler.
Ateş üstünde asılı çaynikniñ suvu qaynamaqta.

— Men, ğaliba, sizni bir yerde kördim,— dedi Kandıba, maña közlerini tiklep,— şporlarıñız qayda?
Sizge bir ricam bar: eger bizimnen hızmet etmek isteseñiz, bizim barakqa köçüñiz.

Olânlar külüştiler.
Hristofor külmedi.
Tek başını tersine salladı:

Sen aqılıñnı içkensiñ! — dedi oña...
Menim barakta çoqtan yerleşkenimni ve onıñnen tünevinden berli tanış ekenimni añlattı.

— Yoq... men siziñ qızıl kazak ekeniñizni bilem.
Bunı maña Hristofor ayttı.
Lâkin bizim barakta yaşağanıñıznı, ayıp etmeñnz, bilmeyim.
Nikolay yuqusızlıqtan qızarğan çılpıqlı közlerini maña doğrulttı...
Olar alicenap ve saf köründiler.

Men, dalğıcılarğa ketmedim, sizde qaldım, demek istedim, bu arada uzaqtan, qaranlıq içinden qadın davuşı işitildi.
Başımnı köterip, etrafqa baqındım, kimseni köralmadım.
Arhipka sıçrap turdı, qaranlıq içine kirip ketti, eki daqiqa keçken soñ, kişilerniñ arqasında peyda oldı.

— Selâm, İra! — dep qıçırdı o.
— Bizimnen oturmaq istemeysiñizmi?

Ateş yarığında yüksek qız köründi.
Üstünde brezent yapınca, ayaqlarında rezina çızmalar, başında qulaqlı qalpaq.

Men onı tanıdım.
Taşkentte...
Merkeziy komitette tros içün iddalaşqan qız.
O bir talay betlerimizge baqıp turdı, soñra ekskavatorğa doğruldı.

— Kene qızınasıñız... — dedi o, arqasına çevirilmey.
— Ne vaqıt kelsem, ateş başındasıñız.
İşlegen vaqıtıñız da olamı?

Kimse indemedi.
Arhipka fırq-fırq etti, külip yiberdi.
Soñ üstündeki fufaykasını çıqarıp, yerge urdı.

— Şpal taşıp, arqam yağır oldı...— dedi o.
— Niçün qızınmaycağım? — ateşniñ yanında serilip yattı.

— Bu ne demek? — Kandıba onı çekip tursattı.
Arhipka indemedi, fufaykasını qaytarıp üstüne kiydi.

— Topraq nasıl? — dep soradı qız Hristofordan.

— Taş yoq,— dep cevap berdi o,— yerniñ terenliginde qattı tabaqalar bar.

Ekskavator toqtadı.
Tezden arqamızda Almazovnıñ davuşı işitildi.

— Elektrik küçü yetişmey,— dedi o qızğa haberiñiz barmı?

— Kabelni teşkeriñiz!

— Teşkerdik.
Zararlanğan yeri yoq.

— Öyle ise, tok niçün az? — dedi qız, taaciplenip.
— Tünevin Qadırya stantsiyası işke tüşti.
Bugün ekskavatorlarnıñ iç birinde elektrik küçüne şikâyet olmadı.
— Qız maşinistke şübeli közleri ile baqtı,— bir kere daa teşkerip baqayıq.
Maña nijnikleriñizden birisini beriñiz.

Onıñ bu sözleri artıq adiy laqırdı degil emir olıp yanğıradılar.

Arhipka yerinden turdı, fufaykasını dögmelep başladı.

— Yoq, yoq!
Siz degil! — dedi qız oña ve parmağınen meni kösterdi,— siz menimle keteceksiñiz!
Qana, turıñız!

Qız kim?
Adamlar oña niçün itaat eteler?
Men bilmeyim.
Lâkin turıp, peşine tüştim.

O öyle çabik ketti ki, qaranlıq içinde, ufaqlı-irili topraq obaları arasında ğaip eterim dep, basıp çaptım.
Bayırdan aşağı küçük kanalğa tüştik.
Yalı boyu biraz yürgen soñ, tahta köpürden keçtik.
Qarağaçqa yaqınlağanda montörğa rastkeldik.
O, qatmerli sözlernen sögüne-sögüne, kabelni suv içinden çekip çıqarayata edi.
"Monternı mında qız yollağan olsa kerek", dep tüşündim men.

— Kördiñizmi? — dedi qız maña, asabiy davuş ile,— teşkergen eken!?
İşan olarğa!
 Soñ elektrik-montörnı yanına çağırdı:
— Demir yolğa çıqıp baqıñız,— dedi oña,— relsler üstünde yatqan kabel olsa, çetke alıp taşlañız.
 Sözleri ağızınıñ içinde bir şeyge ilişmey, yumşaq davuşnen, hoş türküge beñzep çıqmaqta ediler.
Qız közden ğaip olğan soñ, montör menim yeñimden çekip toqtattı:

— Yañılardansıñmı? — dep soradı o.
Başımnı salladım.
— Meni bilmeseñ kerek.
Men Karnakeryanım.
Elektrik.
Maña injener-doktor demege de mümkün.
Pek ar-ram hızmetim bar.
Daima tok astındam.
Nasıl qaza çıqsa  gidromonitorlardan çıqa.
Baq buña!
Er yer suv.

Biz Karnakeryan ile beraber trans-kiosktan tutıp ekskavatorğace kabelni baqıp çıqtıq.
Gidromonitorlarnıñ uçastkasından keçken qısımını ağaç çatallarnen töpege köterip qoydıq.
Karnakeryannıñ ağızı qapalmadı, sögüne berdi:

Bahtıma, Tursunov yoq...
Kabelniñ suv içinde ekenini körgen olsa, afatı uçar edi.
Bizde, mında qardaş... doğrusını aytsam, Tursunovnen Karnakeryandan başqa, energiya hususında tüşüngen yadam yoq.
Uçastkağa bir kün kelmesek, iş qarma-qarışıq olıp qala.
Lafqa qalğanda er kes usta, amma mesele kösinus "fi"-ge kelgende, men ve Tursunov — ekimizden başqa adam tapılmay.
Añladıñmı, qardaş?
Energiyanı iqtisad etmek... eñ müimi bu! — böyle dep, Karnakeryan ayqırıp yiberdi.
Niçün bu sözlerge kelgende davuşını köterdi, bilmeyim.
— Ekskavatorcılarnıñ çapqalağanlarını köresiñmi?
Gidromonitorlarnıñ işi de öyle...— Alçaq boylu, uzun betli, azaçıq qambur burunlı bu adamnıñ sağ omuzı aşağı sarqıq... onıñ böyle ekeni qaranlıqta bile sezilmekte edi.
Men taaciplendim.

Üç künden soñ Karnakeryan bizim baraktaki yarıqnı tüzetmege keldi.
Onıñ felsefesini Hristoforğa söyledim.
Külip, qatıp qaldı.

— Sen bularnı körmeysiñmi? — dedi Hristofor ve ocaqnıñ ögünde pol üstünde yatqan ağır demir tuyaqlarnı ve brezent quşaqqa bekitilgen alqalarnı körsetti. — Gece-kündüz bularnı taşığan adamnıñ omuzı qıyışmay ne olur?

Biz ekskavatorğa qaytıp kelgende Arhipkanıñ uçurım çetinde qadalıp turğanını kördim.
İra yoq edi.
Arhipka meni montörnen beraber körgen soñ elini siltedi kirkasını alıp, ekskavatornıñ arqa tarafına yuvurıp ketti.
Tezden Tân-Şan sıra dağlarınıñ arqası ağara başladı.
Bu acaip manzara pek zevqıma ketti.
Tañ atqanını soñundan çoq defalar aselet seyir ettim.
Saba yarığı dağlarnı, qırlarnı birden aydınlatmadı, yavaş-yavaş köterilmedi, Bayırlarnı gül ve melevşe tüslerine birden boyap qoydı.

Uzaqtan parovoznıñ keskin sirenası işitildi.
Smena bitti.
