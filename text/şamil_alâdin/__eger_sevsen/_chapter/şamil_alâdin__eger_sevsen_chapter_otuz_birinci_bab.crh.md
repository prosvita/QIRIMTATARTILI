## Otuz birinci bab — Çayhanada gecelev. Qadır aka

Bana degenim kibi, endi ekskavator aqqında laqırdı az işitile.
Kotlovanda ekskavatornen yapılacaq bir aftalıq iş qaldı.
Ondan soñ plotina etrafında ekskavatorlarnı körmek qıyın olacaq.
Belki biz de derivatsion kanalğa köçermiz.

Baş Dugümde eki aydan beri basma gazeta çıqmaqta.
Birinci satırı "beton"... sözünen başlay, soñki satırları "beton"... sözünen biteler.
Beton... beton, beton!
Betoncılarnıñ deviri keldi.

Künlerniñ birinde gazetada Curayevniñ maqalesi basıldı.
O şimdi beton laboratoriyasınıñ başlığı.
Bu laboratoriyanıñ plotina qurucılığı içün ne qadar emiyeti olğanını añlatıp oturmayım.
Söz kelimi, bir qaç badye osal beton çıqarılsa, plotinanıñ qan damarları bozulalar.
Divarlarnıñ kevdesini doğurtmaq qıyın ola.

Curayev, doğrusını söylegende, plotinanıñ şorbacısı.

Onıñ emirine binaen, zavodnıñ işi toqtatıla, Tursunov atıp-tutıp, açuvlanıp kele, baqsa — Curayev aqlı.

İlki künlerde Curayevke çalışmaq, aqiqaten, qıyın oldı.
Soñundan Tursunov da, smena injenerleri de, desâtnikler de, episi alıştılar.
Curayev bir şeyni: başqadan yapıñ dedimi, demek, başqadan yapmaq kerek!
Eger o, söz kelimi, telefonnen beton zavodı nevbetçisine, beton yüklü motovoznı keri qaytaram, dedimi, Curayevke yalvaruvnıñ, onıñnen dava etüvniñ faydası yoq.
Betonnı keri qabul etip, keyfiyetli yasamaq kerek.
Ne qadar tez yapılsa, o qadar yahşı, çünki Curayev yalıñız fena mal çıqaruvnı yasaq etmek ve toqtatmaq degil, kerekkende öz hadimlerini de aydaştırmay qalmay.
Bazan laborant qızlar yuvurıp kele, Curayevke saatlarnen yalvarıp-yalqarıp turalar:

— Zakir Gulâmoviç, canıñızdan aylanayıq!
Qabul etiñiz, qum pek güzel...— deyler,— tek retsept mücibi tekarançıq yetişmey qaldı.
Ne zararı bar?
Böyle etmeñiz, Zakir Gulâmoviç, ne olasıñız!

Curayev skemlege oturğan soñ laborant qızlarnı da özüniñ etrafına oturtıp, meseleni olarğa sabırlı alda añlata.
Plotina yüz yıllar devamında çalışması közde tutula...
Haberiñiz barmı?
Ne deseler-desinler, beton qatiyen retseptke binaen yasalmaq kerek.
Öyle yapılmasa, plotina bu yerde yüz yıllap turamaycaq.

Bu, elbette, epimizge malüm.
Adeti üzre, Curayev böyle izaat berip başlağanda, bazılarınıñ canları sıqıla: barsın, siziñ aytqanıñız olsun! — dey qoyalar.

Curayevniñ maqalesi basılğan vaqıtta plotinanıñ kevdesi endi yuqarı bayağı köterilgen edi.
Qurucılarnıñ ve proyektçilerniñ ögünde — plotinanıñ divarlarını bir şeynen qaplamaq fikiri doğdı.
Beton kevdeniñ asttaki qısımını suvdan qorçalamaq, onı maden yahud taş qılıfnen ortmek kerek.
Kerçek, divarnı hususiy betonnen de qaplamaq mümkün... o vaqıtta tsementniñ kıalınlığı üç metr olmağa borclı.
Bazı plotinalarnıñ kevdeleri taşnen de örtüle bile.

Amma mında, Çar-Çaqta, öyle yapmaq istemediler.
Suv yuqarıda tar boğazdan çıqıp, aşağı çapqılğanda, ögünde ne bar — ne yoq, episini, hususan büyük taşlarnı, süyreklep alıp kete.
Proyektte: "Çar-Çaq özüniñ astında, terenliginde yetmiş santimetr qalınlığındaki taşlarnı yuvarlatıp aqa" dep yazılğan.
Demek, taşlarnıñ qalınlığı bir metrge yakın.
Suv taşqını vaqıtında bu taşlar tek suvnıñ astından degil, gidrotehniklerniñ degenleri kibi, "asılı vaziyette" bile areket eteler.
Demek, olar toqtamay-talmay plotinanıñ bedenine urunıp, onı ezgelep turacaqlar.
Onıñ içün, divarlarnı qavi qılıfnen ortmek kerek.
Böyle taş bombardumanına beton çıdap olamay.
Bir proyekt bar.
İtalyan gidrotehniklerniñ konsultatsiyası altında tertip etilgen.
Plotinanıñ suv astındaki qısımını çöyünnen ortmekni teklif ete.
Amma çöyün ve çelikniñ er bir kilogrammı hususiy devlet isabına alınğan, çünki çöyün yetişmey.

Şay etip, plotina divarlarınıñ aşağı qısımını örtüv işi toqtap qaldı.
Curayev onı mer-mernen qaplanılmasını teklif etti.
Mermer ocağı ise dağda...
Baş Dugümden yigirmi beş kilometr uzaqta.
Bu qomşu qışlaq dehqanlarına çoqtan malüm.
Özen boyunda yaşağan ealiniñ bütün nesilleri şu vaqıtqa qadar onıñ taşından ev qurıp kelgenler.
Curayev karyerni körgeni yoq, amma onıñ aqqında çoq işitken.

Teklifi gazetada basılğan soñ, eki sual doğdı.
Birincisi — mermer plotinağa nasıl ketirilecek?
Ekincisi — Curayev yañlışmaymı, aceba?
Karyerde, aqiqaten, plotinağa kelişikli mermer tapılacaqmı?

Tursunov Curayevnen beraber Torizoğa ketti.
Oña proyektniñ maqsadını bildirdi ve karyerge, tecribeli injenerniñ reberligi altında, komissiya yollanılıp, mermerniñ keyfiyeti teşkerilmesine razılıq aldı.
Bundan soñ Tursunov özüniñ istegeni kibi areket etüv imkânına nail oldı.
Evelâ, komissiyağa reber Sigizmund Genrihoviçni tain etti.

Gazetada Curayevniñ teklifi aqqında basılğan maqale: "İnjener Curayevniñ teklifi muzakere etildi ve Çar-Çaq qurucılığınıñ başlığı Torizo tarafından doğru tanıldı" — sözlerinen bite edi.

Biz maqaleni oqudıq, lâkin onıñ maña ve Raşidke munasebeti bardır dep tüşünmedik.

Tañ maalinde penceremiz qaqıldı.
Alel-acele turdıq, kiyindik, tışarı çıqayatqanda, Raşidniñ yeñi stol üstündeki çaynikke ilişti, çaynik yuvarlanıp tsement polğa tüşti.
Basit uyandı, zar-zornen közlerini açıp, bizge bunarlı közlerini tikledi:

— Ne oldı? — dep cekirdi o.
— Siz... ecüz-mecüzler!
Yuqlamağa yatacaqsıñızmı, yoqmı?

— Selâm, doktor! — dedi oña Raşid, qapunıñ sapından çekeyatqanı alda,— sizge şeñ ömür keçirmek qısmet olsun!

Biz idare betke cönedik.
Aşhane yanından keçkende bizni Menjevetskiy toqtattı, içeri kirip, sabalıq aş aşamamıznı ve yolluq erzaq almamıznı emir etti.

Zalnıñ içi zindan qaranlıq edi.
Raşid elektrikni burdı, lampa yanmadı.
Bozulğan.
Kuhnânıñ penceresinden tar yarıq yolağı çıqıp, zalnıñ ortasına urmaqta...
Stolımıznı yarıq yolağına çekip, oturdıq.
Sabira hala bizge zapekanka pişirgen.
Soñ sıcaq ürük qoşafı berdi.
Biz itiraz etmedik.
Ürük, şükürler olsun... çoq.
Aşağan soñ ellerimzge dörter qutu balıq konservası, birer qatalaq kolbasa ve birer dane de çavdar ötmegi tuttırdı.

— Yolluq! — dedi hala ve sol közüni azaçıq qısa berip, maña: — İrada içün raatsızlanam! — dep taşladı.
— Yol pek sarp.
Dağ başındaki keçitte qar teren, deyler.
Nasıl keçersiñiz, bilmeyim.
Yalvaram, Cevdet, onıñ yanından ayırılma!

Raşid, yüzüne baqqanda, qafası bu arada başqa tüşüncenen tolu kibi körünse de, halanıñ aytqanlarını işitti.

— Yalvarıp oturmaq ne kerek? — dedi o halağa,— şay da yapışıp qalır...

Qapunıñ yanında Sigizmund Genrihoviç köründi.
Raşid, hatrine ne tüşti, bilmeyim, yuvurıp çıqıp ketti.

— Bir daqiqaçıq! — dedi o, injenerniñ yanından keçeyatqanda,— men şimdiçik!..

— Azırsıñızmı? — dep soradı menden Menjevetskiy.

— Çoqtan!..— dedim men.
Soñ esime yaşçik tüşti,— tünevin siz...— dep başlağan edim, injener menim sözümni böldi.

— Yaşçik olmaycaq!

— Niçün?

— Ol-may-caq...
Añlaşıldımı?
Onıñ içindeki zaruriy aletlerni rükzaqqa aldım.
— Soñ terseyip soradı: — dostıñız qayda ketti?

— Haberim yoq.

— Barıñız... injener Şadmanovanı tapıp keliñiz! — Ve qatıy davuşnen ilâve etti. — Onı da yarım kün beklep oturmayıq!

Teneke qalay içindeki ürüklerni parmaqlarımnen tez-tez çıqarıp, qapqan soñ, aşhaneden çıqtım.
"E! — dedim men öz-özüme,— qartqa bugün ne oldı?
Niçün böyle tutarlı?" Lâkin zeinim bu fikirden deral qurtulıp, İradağa keçti.
"Qart aqlı... qayda o?
İrada?" dep tüşündim men.
Arqamda kimniñdir sıq-sıq nefes alğanını sezip, çevirildim.
Curayev...

— Daa mındasıñızmı?

— Raşidni bekleymiz,— dedim men,— qaydadır ketti... körünmey.

— Keleyata! — dedi Curayev, sotsialist şeerçikniñ çetinde çonqayıp turğan birden-bir eski qulübe betke işaret etti.

Raşid, elinde tüfek, talağı qatıp, bizge taba yuvurmaqta edi.
İş ciddiy eken... şimdi farqına bardım.

Qapu ögünde Menjevetskiy peyda oldı.

— Şadmanova qayda? — dep soradı tekrar,— kelmedimi?

— Raşid keleyata! — dedi Curayev.
Soñ ilâve etti. — Siz, Sigizmund Genrihoviç, yigitler içün raatsızlanmañız!

— Ya, vaqıt? — o, sol yeñini yuqarı çekip, Curayevke saatini kösterdi.
— Yol qarlı...
Aqşamğace barıp yetalmamız.
Tez ol!
Tez! — dep qıçırdı Raşidke.

Men Raşid ile aşhanege kirdim.
Erzağımıznı rükzaklarımızğa tıqıştırdıq.

— Kettik! — dedi Menjevetskiy,— Şadmanova..?
Daa bekleycekmizmi?

Onı beklemek kerekmey eken.
Üstünde pamuqlı kamzol, ayaqlarında potikleri, arqasında rükzagı (merkeziy skladdan epimizge bir renkte, bir ölçüde rükzak berdiler), eviniñ qapusı ögünde bizni beklemekte edi.

— Buña baq...— dedi Raşid, qart injenerge işaret etip,— kerçekten de ekspeditsiyağa keteyata.
Yaşçik?
Yaşçik qayda?

— Yaşçik olmaycaq! — Menjevetskiyniñ sözlerini tekrarladım.

— Öyle olsa, ma!
Tut! — tüfekni elime tuttırdı.
— İradanı mudafaa etersiñ!

— Yavaş ol! — dedim oña,— men İradanı tüfeksiz de mudafaa ete bilirim.

— Qayda ketesiñiz, Cevdet? — bu, İradanıñ sesi edi,— avğamı?

— Yoq, siziñ yanıñızda bulunacaqmız...— dedim men.
Niçün böyle degenimni añladımı — añlamadımı?
Bilmeyim.

— Rica etem!
Tezce...— Sigizmund Genrihoviç bizni aşıqtıra berdi.
Aşıqtırır eken, mıyıqlarını sıypadı... olar üstünden yerge buz parçaları tüştiler.
Bir qaç kesegi yünlerge ilişip qaldılar.

Menjevetskiy ögge çıqtı, elindeki uzun tayağına tayana berip, soqaq boyu dedil adımlarnen qırnıñ töpesine doğru cönedi.
İrada onıñ artına tüşti.
Men ve Raşid quyruqta kettik.
Curayev bizni ozğarıp, arqamızdan keldi.

Sabanıñ kök dumanı içinde susqan şeerçikniñ damları üstünden yükselip turğan suv çekici qulleniñ yanında Curayev toqtadı.

— Tez qaytıp keliñiz! — dedi bizge.

— Qısmet olsa...— dedi Menjevetskiy, yürüşini devam etti,— dağlarda böten vaqıt ğaip etüvde ne mana?
— Bu sözlerden soñ, o toqtaldı, Curayevke aylandı: — Meseleni menim aytqanım kibi al etermiz!
Öyle degilmi?

Curayev özüniñ razı ekenligini körsetip, başını salladı.

— Tüfekni qaydan taptıñ? — dep soradım men Raşidden. — Dızman şey...

— Yaramayını elge tutmaymız,— kibirli cevap berdi o,— qartnıñ aşıqqanına baq!
Zevqlı adam!
Niçün ketemiz?
Sorap añladıñmı?

— Yoq.

— Ne sırıñız bar şu? — dep qıçırdı İrada,— bu ne bitmegen pısırdı?
Tezce yuriñiz!

Adımlarnı sıqlaştırdıq.
Qırnıñ töpesine çıqqan soñ Menjevetskiy toqtadı, elindeki tayağını qarğa sapladı.

— Çıplaq qayanı köresiñizmi? — dedi bizge,— yolumız ondan keçecek.
Bizge endi aşağı, Çar-Çaq yalısına tüşmek kerek.
Bu yerler, İrina Şadmanovna, sizge tanış olsalar kerek!

— Teessüf... tanış degiller! — dep cevap berdi İrada. — Hazar-Kendden yuqarı keçmedim.

— Öylemi?
Men, bilesiñizmi, qaç yıllar evelsi bu yerlerde ilmiy-tedqiqat işlerinen meşğul olğan edim,— dedi qart injener,— mında er bir çalı maña tanış.

— Ne yerde oqudıñız, Sigizmund Genrihoviç?

— Moskvada...
Ameliyatnı Sibirde keçtim.
Özüm Krakovda doğdım.
Özbekistanda on eki sene yaşadım.
Özbek tilini ögrendim.
Soñ Donbassqa kettim,

— Öylemi?
Evel Özbekistanda yaşağanıñıznı bilmey edim,— dedi İrada, hoş külümsirep.
— Elbette, bir halq arasında yaşar ekensiñ, onıñ tilini bilmek yahşı.
Men öyle belleyim... lâkin cönemege vaqıt degilmi?

— Ebet, bizge aşıqmaq kerek...

Bayırdan aşağı tüşken soñ taş yol köründi.
O da Çar-Çaq kibi, qırlar ve qayalar arasında burğalanıp ketmekte edi.
Qırlarnıñ töpeleri qar ile örtüli.
Buzlu yol boyunda araba köpçekleri eki teren iz açqanlar.
Bu izler boyu yüreyik dedik, ayaqlarımız sığmadılar.
Ortalap kettik.

Yol de tik bayırğa tırmaştı, de eñişten endi.
Menjevetskiy yüre berdi.
O, fikren, nasıldır, ciddiy meseleler al etmekte.
İrada onıñ artından adımlay.
İndemey.

— Afu etiñiz,— Raşid İrada ile yan-yanaşa kelgende soradı,— biz qayda ketemiz?
Vahid Samatoviç bu seferge — ekspeditsiya dedi, lâkin arbiy ekspeditsiya... olmasa kerek?
Öyle degilmi?

— Ne?
Qayda keteyatqanımıznı bilmeysiñizmi?

— Yoq.

— Aqın-Sayğa... mermer ocağını körmek içün.

İş añlaşıldı.
Raşid başqa şey soramadı.
Yüre berdik.
Yürgen sayın laqırdı azaldı, niayet, tekmil bitti.
Menjevetskiyniñ artından qalmay, yorğunlıq alâmeti körsetmey keleyatqan İradanıñ yavaş-yavaş artqa qala başlağanı sezildi.
Sıq-sıq toqtadı, de kamzolınıñ yaqasını dögmeledi, de potiklerini çıqardı, çorapları içinde bir şeyler qıdırdı, tapalmay, tekrar ayağına kiydi.
Añlaşıldı... qız yoruldı.

— Toqtayıq... biraz raatlanıñız! — dedim men İradağa.

— Yoq,— dedi o, qatıy surette, — Kerekmey!
Kamzolnı kiygenime peşman etem.
Dögmeleyim — sıcaq ola, çezem — suvuq.

— Öyle olsa, rükzagıñıznı maña beriñiz!

— Sağ oluñız! — kene itiraz etti,— Rükzak maña keder etmey.

Arqadan Raşidniñ akim sesi işitildi.

— Rükzaknı Cevdetke beriñiz! — dedi Raşid,— bizge reberlik tarafından yüksek uquqlar berildi... yolda ekende ekiñiz de bizge tabiy olmağa borcılısıñız.
Ondan da başqa arqañızda yük olmasa, yürmesi yengil olur.
Cevdet ise...— o, gizliden, maña köz qıptı. — Siziñ yüküñizni biraz taşısın... savap qazanır. — İradanıñ ögüne çıqtı, yolunı kestirdi, qıznıñ omuzlarındaki qayışlarnı çeze başladı. — E!
Mında, qardaş, beş pud şey bar.
Ma, Cevdet!
Avcılığıñ yetti.

Demek, böyle... bu yerge qadar tüfekni köterip keldim, endi ekinci rükzaknı da sıqınacağım.
Bizim dost daqiqada bir qurnazlıq tüşünip çıqarmaqta.

Sigizmund Genrihoviç laqırdımıznı işitti, amma toqtamadı, yürüv ritmini bozmaq istemedi.
Onı bu özen boyu yuqarı, yüksek qayalar arasındaki tar keçitlerge doğru tarif etilmez quvvet çekip alıp ketmekte edi.

Vadiniñ üstüne qaranlıq çökeyatqanda küçük qışlaqqa keldik.
Qadınlar yüksek qaya astındaki çoqraqtan savutlarına arınçıq, büllür suv toldırmaqta ediler.
Olarnen selâmlaştıq.
Raşid çayhane ne yerde ekenini soradı.

— Yüre beriñiz! — dedi Menjevetskiy,— men bilem.

Tar aralıqtan keçip, küçük meydanğa çıqtıq.
Çayhaneniñ ögünde açıq, qırmızı kökrekli kişi ocaq içinden samsalar çıqarayata edi.
Bizni körip, samsalarnı unuttı, ayret ve sevinç ile külümsiredi.

Biz de öyle... ayret ve sevinç içinde toqtaldıq.

— İşler yahşımı, Qadır? — dep soradı ondan Menjevetskiy özbekçe.

Çayhaneciniñ yüzündeki bürüşikler yazıldılar.
Bir talaydan kene külümsiredi.
Betindeki teriniñ qatmerleri tekrar cıyıldılar.
Çayhaneci qollarını eki yaqqa açıp, Sigizmund Genrihoviçke doğru yuvurdı.
Quçaqlaştılar.
Al-ah-val sorağan, bala-çağanıñ selâmetligi bilingen soñ eki beraderniñ eslerine biz de tüştik.
Qadır aka bizimnen qoşnud körüşti, içeri kirip oturmamıznı rica etti.

— Apaqay nasıl? — dep soradı ondan Menjevetskiy.

— Güzel.
Siziñ kelgeniñizni işitse, pek sevinir!
Yuqarı qışlaqqa, babasına ketti. 
Menjevetskiy külümsiredi.

— Qart nasıl?

— Yahşı.
Sizni çoq soray.

— O künden beri... aqılıñızdamı?
Körüşkenimiz yoq!

— Ebet, ebet, o künden beri...

— Sizde olmağanım da eppi vaqıt... doquz yıl.

— Siz keçen sefer kelip ketken soñ, apaqaynıñ babası bizge keldi.
Kelgeniñizni işitken.
Canı pek ağırdı.
"Bizge kelmedi... demek, biysinmedi!" dep kederlendi.

— Öyle dedimi? — Menjevetskiy kerçekten taaciplendi.

— Ebet, öyle dedi.
Amma endi sizge canı ağırmay.

...Doquz sene evelsi Menjevetskiy Çar-Çaq boyunda keçirilgen ilmiy-tedqiqat işlerine iştirak etken edi.
İşler bitken soñ o vaqıtta daa sağlam ve yaşça Sigizmund Genrihoviç bir qaç vaqıtlarda qırlarda dolanmaq istedi.
Küz maali edi, apansızdan yağmur yağdı, bir qaç saat içinde yolnıñ sarp yerlerinde sel köpürlerni alıp ketti, yolnıñ kimer qısımları uçurımdan aşağı tayıp, özenge tüştiler.
Yollar tüzetilgenge qadar bir qaç künler beklemek kerek oldı.


Qışlaq küçük, ealisi musafirperver.
Rus injeneriniñ özbekçe laqırdı etüvi kişilerni meraqlandırdı.
Menjevetskiy kelgeniniñ ertesi künü, can sıqıntısından, qonaqbayğa odun kesmege yardım etecek oldı.
Burğuçlı qarağaç pıtaqlarını kesmek qolay degil.
Menjevetskiy olarnı büyük ustalıq ve canbazlıqnen doğrap taşladı.
Bu, dehqanlarnı taaciplendirdi.
Ne demek olsun... qışlaqta, elbette, Menjevetskiynen öz küçüni ölçeştirip baqmağa avesli kişiler çoq.
Ondan taqatlılar da az degil, amma Menjevetskiyde taqattan ğayrı, küreş ve boks usulları da barlığı añlaşıldı.
İnjener qışlaq kişilerinen küreşkende, elbette, bu usullardan faydalanacaq.
Qışlaq içinde, Menjevetskiy pelvan eken degen laqırdı darqadı.
Dehqanlarnıñ ekserisi, şübesiz, injenerniñ küçüni arttırılğan alda tasavur etti.
O yeri öyle!
Lâkin Sigizmund Genrihoviç, er alda, zayıf adamlardan degil edi.
Qısqası, ealide Menjevetskiy hususında ğayrı-tabiy fikir doğdı ve çoq vaqıtlar yaşadı.
Soñ — undan bu fikir apansızdan ekige bölündi.
Esli-başlı dehqanlarda injener hususında fena fikir asıl oldı, yaşlar ise onıñ tarafında qaldılar.

...Bir kün Sigizmund Genrihoviç yuqarı qışlaqqa ketken.
Asılında mında eki qışlaq degil, bir qışlaq bar.
Yuqarı qışlaq dep, qışlaqnıñ qır üstündeki maallesine aytıla.
Yuqarı maallege yalıdaki tar soqaqnen çıqıla.
Soqaqnıñ astında, aşağıda Çar-Çaq quturıp aqmaqta.

İnjener bu manzaranı seyir etip, hoşnud alda yavaş-yavaş kete eken, ögde kiyik davuşlar işitilgen.
Bir qaç adım ileri yürgen... anteri parça-kesek, başı yaralı yaş qıznıñ yuvurıp keleyatqanını ve artından bir sürü adam üdür-qıyamet çaparaq, bed-baht qıznı taşnen köteklemekte ekenini körgen.

Menjevetskiy soqaqnıñ çetine çekilgen, qız keçip ketken.
Birazdan soñ, injenerniñ aqılına: bu adamlarnı toqtatmaq kerek, degen fikir kelgen.
Toqtatmaq ise pek qıyın degil eken.
Egilip yerden büyük taş alğan, töpege kötergen, çoq tüşünip turmay, ögge, soqaq boyu aşağı yuvarlatıp yibergen, soñ egilip yerden digerini alğan.
Aşağıdaki adamlar abdırap, toqtağanlar.
Menjevetskiyge telükeli alda ellerini sallağanlar.
İnjener töpege kötergen taşını bıraqmay, baqıp turğan.

— Yaqın kelmeñiz,— degen o aşağıdaki adamlarğa,— kim de yerinden qıbırdasa, yemin etip aytam, başını ezerim!

Adamlar kiyik sesler çıqarğan, sögüngen ve — "kelmeşek, def ol, coyul!" dep qıçırğanlar.
İnjener cevap bermegen.
Sesler yavaş-yavaş zayıflağan, hayli vaqıt keçken soñ eki yaq bir-birinen laqırdığa tutunğanlar.

Albu ise qız, qart çayhaneciniñ oğluna qocağa çıqmaq istegen.
Babası razı olmağan.
Qız doğmuş evini terk etken.
Onıñ cinayeti — yalıñız babasınıñ sözüni tutmağanında degil, babası azırlağan kiyevni mashara etkeninde eken.
Bu da bir şey degil.
Qıznıñ babasınen çayhaneci bir-birlerinen qavğalı... daa doğrusı, baba-dedeleriniñ duşmanlığını kütmekte ekenler.

Sevgi degen şey, ne yerde, kimde olsa-olsun, daima bir-birine beñzegeninden, Sigizmund Genrihoviç bu vaqia bitken soñ adamlarğa Romeo ve Cülyettanıñ acınıqlı niayetini ikâye etken.
"...öyle ola o: yigit ile qız elâk ola, lâkin yürekleriniñ degenini yapalar" — dep bitirgen.

Menjevetskiy bu tarihnı olarğa çoq vaqıt añlatıp turğan.
Men şimdi qıznı qorçalamasam, soñundan adamlar maña lânet oqurlar degen, çünki er erkek kişi qadınnı qorçalamağa borclı, quvetli kişi — zayıf kişini mudafaa etmek kerek.
Qadın ise erkekten zayıf.
Kişiler razı olmağan, dava etkenler.
Qıznıñ babası injenerniñ üstüne atılğan.
Menjevetskiy qorqqan, elindeki taşnı atmaq içün töpege kötergen, çünki laqırdı alâ bitmegen ve aqlaş olmağan eken.

Qamaçav üç saat devam etken.
Menjevetskiy kelinniñ babasını üç saat ayartıp turğan, qandıralmağan.
Bu, Qadır öz sevgilisini atnıñ arqasına qoyıp, rayon merkezine alıp ketmesi içün yeterlik vaqıt olğan.
Qıznıñ artından kimse quvıp ketmegen, çünki baba, aqibeti, Menjevetskiyniñ şartlarını qabul etken.

Qışlaq kişileriniñ fikiri, böyle etip, ekige bölüngen.
Bir qısımı Menjevetskiy yahşı yaptı degen, diger qısımı onı qabaatlap çıqqan.
Soñ vaqıt adamlarnı uzlaştırğan.
Gürdeli toy... çalğı-çağana, çoq seneler devam etken duşmanlıqnı bitirgen.

— Qartnıñ açuvı keçip ketken olsa yahşı,— dedi Menjevetskiy,— çünki özü yahşı kişi.
Sağlığı nasıl?

— Şükür allağa,— dep cevap berdi Qadır aka,— bir şeyge şikâyet etme.
Yoluñız qaysı tarafqa?

— Aqın-Sayğa! — dedi injener.
— Anda azaçıq işimiz bar.

— Böyle, keç maaldemi?

— Sabadan beri kelemiz.
Yol pek osal.
Aşıqtım...
Tez-tez sizni körmek istedim.

Sigizmund Genrihoviçniñ yel boyu bizge: tez-tez! — dep zıqarlay bergeniniñ sebebi bu eken.
Bilmedik.

— Kiriñiz!
Raatlanıñız! — dedi Qadır aka, elinen çayhane betke işaret etip,— uzaq yol yürip keldiñiz...

Çayhaneniñ içi cıllı, pahta yağı ve küyük soğan qoquy.
Samovar turğan dolapnıñ yanında Qadır akanıñ yañçıq peçten çıqarğan samsaları tütep turalar.
Eski kiyiz töşevli tahtanıñ töründe bir qaç adam çay içip, pite aşamaqtalar.
Qart kişilerniñ başlarında çalmalar bar.
Üç kişi taqiyeleri üstünden qulaqlarına yavlıq bağlağanlar.
Qalğanlarnıñ başlarında qazaq telpekleri.
Samsalar olarnıñ sımarışı eken.
Bizni de sıyladılar.

Arqalarımızdaki yüklerimizni tahta üstüne bıraqtıq, paltolarımıznı çıqardıq.
Qadır aka bizge kök çay berdi.
Böyle çaynı çoqtan içmegen edik.
Lâkin çoqtan beri de böyle etip yorulmağan edik.
İrada ocaqqa yaqın oturdı.
O, yolda keleyatqanda em üşüdi, em qızdı.
Şimdi bedeni yiberilmekte edi.
Pialağa sıcaq çay qoyıp, oña berdim.

— E!
Alicenap rıtsar sevgili hanımınıñ canını qurtarayata! — Sigizmund Genrihoviç klassik edebiyattan tuttırdı.
Men qulaq asmadım, çünki bugün yol boyunda onıñ bu ibarelerini işitip, bezdim.
Lomonosovnı, Derjavinni...
Şekspirni oquğan eken.
Biz ne?
Oqumadıqmı? — Lâkin pialanı bereyatqan vaqıtta, tiziñizni büklemek kerek ediñiz! — dedi o, sözüne qaytıp,— qaide öyle!

— Bunda ne fenalıq bar? — dedi Raşid.

— Bilaks, pek güzel adet: qız içün de, yigit içün de...
Bizim içün de!

Sigizmund Genrihoviç öz rükzagını çezdi, kolbasa ve ötmek çıqarıp kilimniñ üstündeki tavağa qoydı.
Men ve Raşid de çezdik.
Uzaqtan bizim quruntımızğa baqıp turğan İrada yanımızğa kelip oturdı, sumkası içinden üstü qapanıq baqır çanaq çıqarıp, ögümizge qoydı.
Çanaqnı açtıq.
İçinde semiz etten balaban kotletler... qoy peniri, üç köşeli samsalar bar edi.

— Rica etem,— dedi İrada,— buyurıñız! 
Raşid, işke nasıl kirişecegini bilmey, maña baqtı.
Men oña işmar ettim: "başla, sıqılma!" degen manada.
O eki parmağınen uzun, qalın kotletni iliştirip aldı.
Bularnı, şübesiz, Sabira hala İradanıñ evinde bütün gece qızartıp çıqqandır!

Çayhane içinde yanaşamızda oturğan kişilerni ziyafetke davet ettik.
Menjevetskiy buña: "qıral Arturnıñ rıtsarca ziyafeti" adını berdi.
Qartlar ve Qadır akanıñ özü red etmedi, aşadılar.
Böyle ziyafetler sıqça olsa... dedi qartlardan biri.
Bu adam, o vaqıt...
Sigizmund Genrihoviç qır töpesinden aşağı taş yuvarlatqanda, kişiler ögüne çıqıp, injenerge ücümni toqtatqan eken.
Qart injener ve dehqanlar külüştiler.

— Ğarip Cevdet,— dedi İrada, közüniñ qıyığından maña baqıp,— bütün yol boyu başqasınıñ yüküni köterip keldi, içinde ne barlığından haberi olmadı.
Buyurıñız, Cevdet!

Biz çoq laqırdı etip ve aşap oturdıq.
Sigizmund Genrihoviç, niayet, bizge ekspeditsiyanıñ maqsadını añlattı.
Yanaşamızdaki qartlar ise mermer ocağı hususında meraqlı şeyler söylediler.
Bir vaqia Sigizmund Genrihoviçni pek meraqlandırdı.

Qışlaqnıñ yuqarısında qadim vaqıtlardan beri plotina tura.
Onı baba ve dedeler selnen küreş içün qurğanlar.
Taşnı şu mermer ocağından ketirgenler.
Plotina uzaq yıllar devamında taş ve sel taşqını taziqı altında bulunsa da, bu maalgece bozulğanı yoq.
Taşlarnıñ üstünde o, taziqtan izler bile qalmağan, amma qayalarnıñ töpesinden onıñ üzerine çoq seller aqqanlar.
Menjevetskiy bu sözlerge yapıştı.
Olardan ilmiy hulâsa yaptı.
Plotina ve mermer hususında keç maalge qadar laqırdı etip oturdıq.

Geceniñ bir vaqıtında Qadır aka bizge büyük yorğanlar ve yastıqlar ketirdi.
Men ve Raşid — ekimiz cennet yatağı buldıq.
Qadır aka İradağa özüniñ küçük sıcaq odasını berdi.
Menjevetskiyni evine alıp ketti.
Laqırdı etip toymağanlar.

Çayhanede üç kişi qaldıq.
İrada çoq vaqıt bizimnen beraber oturıp, laqırdı etti.
Geceniñ bir vaqıtında Raşidniñ kirpikleri bir-birlerine yapışa ve özü esney başladı.
İrada turdı, bizge hayırlı gece istep, öz odasına kirdi.
Qapusını qapattı degende, biz yorğan astına soquldıq — deral yuqlap qalğanmız.

Altı sene keçken soñ men cebede bir şeyge pek taaciplendim.
Qışta Luga şeerine ücümge ketkende epimiz sarımsaq kibi tendirist edik, amma ataka bitken soñ bütün rotamıznen yerge, qar üstüne yıqılıp, yuqlap qaldıq.
Bir kere degil, böyle al cenkte çoq ola edi.

Saba Qadır akağa teşekkür ayttıq, saglıqlaşıp, yolğa çıqtıq.

Evelâ, kelgen yolumıznen bir az artqa qayttıq, soñ qaya-taşlar üstünde qurulğan köpürden keçip, qarnen örtüli alçaq terekler arasından tik qırğa tırmaşa başladıq.
Qarnıñ üstü buzlı.
Keteyatqanda teşile, ayaqlarımız terenge kirip kete, zornen çekip çıqara, tekrar cöneymiz.
Bizge pek qıyın degil, İrada içün qolaysız.
Potikleriniñ qonuçları keñ, qar içine kirgen soñ ayaqlarını yuqarı kötergende, potikleri qarnıñ astında ilişip qala, egilip olarnı çekip çıqarmaq kerek ola.
Böyle olıp çıqacağını kim bilgen?
O ket-kete taqattan tüşti, soñ yerge oturdı, potiklerini asttan yipnen bağlamaq istedi, bundan bir şey çıqmadı.
Kene kettik.
Qız de qar astına tüşe, de çıqa... onı çekip çıqaramız.
Raşidnen ekimizniñ vaziyetimiz de pek sevinçli degil.
Raşidniñ ayaqlarında rezina çızmalar... qarğa batmay, lâkin er adımda tayıp yıqıla.
Ayaq üstünde turalmay.
Menim ayağımda arbiy çızmalar.
%
Qar usttande turalmayım, adım sayın qar teşile, saplanıp qalam.
Tizden qar içinde yürem.
Kimerde qarnıñ üstüne çıqam... çıqtım degende kene qar astına tüşip ketem.
Sigizmund Genrihoviç lıja potikleri kiygen.
Özüni sıqmay, yüre bere.

Bizni bu vaziyette körgen soñ çoq aşıqtırmadı.
Tezce yürmek kerek.
Özümiz de añlaymız.
Ya İrada?
Onı eki yaqtan tuttıq.
Üçümiz beraber bir qaç adım atqan edik, süründik, başlı-ayaqlı aşağı yuvarlanıp kettik.
Men çuqur içine tığırıp keteyatqanda, yuqarıda İradanıñ kiyik sesini işittim.
Çalığa yapışıp, özümni toqtattım.
Soñ çızmamnıñ ökçesinen urıp, qar üstünde ayağımnı iliştirmege yuva yasadım.
Ayaqqa turdım.
Baqsam — Sigizmund Genrihoviç acele-acele aşağı tayıp tüşeyata.
Menden altı-yedi metr uzaqta qar ile örtüli İrada yatmaqta, Raşid eki elinen onıñ qoltuqları astından tuttı, köterip ayaqqa tursatacaq oldı.
Közüme İradanıñ yüzü körünip aldı, soñ kene qar astında gizlendi.
Mañlayından qan aqmaqta edi.
