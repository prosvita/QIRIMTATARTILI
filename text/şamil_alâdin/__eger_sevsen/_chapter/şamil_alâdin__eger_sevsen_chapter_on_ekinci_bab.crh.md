## On ekinci bab — Qapunı qaqqan kim edi?

Bugün maaş berilgen kün.
Bizim kişiler baraktan bir saat evel çıqıp ketti, buhgalteriyanıñ qaranlıq köridorında nevbet alıp turmaqtalar.
Raşidnen ekimiz para almağa, adetince, ekinci künü, buhgalteriyada kişi az ekende baramız.
Men qaç kümüş alacağımnı, aylıq planımıznı toldıruvımızğa baqıp bilem.
Nijniklerniñ episiniñ maaşları belli.
Altı adamnıñ bir ayda qazanğan parasından Andrey Zaharoviçniñ ve Nikolaynıñ maaşları çıqarılıp, qalğanı üç musaviy qısımğa bölünse, oldı.
Nikolay, üyken nijnik olğanı içün, bizden qırq kümüş ziyade ala.

Men kelgenimden beri üçünci defa maaş alayatam.
Eki ay, bir kün kibi, keldi-keçti.

Bugün smenanı teslim eteyatqan vaqıtımızda, Toqtabayev iri, etli köz qapaqlarını aqırından aralıq etip, külümsiredi.
Aralıq etkende, közleri eki dane üçköşe quvuş şekilini aldılar.

— Suqlanam sizge!— dedi o Almazovqa,— eki kün, bir gece istraat eteceksiñiz!

Mavlân aka aqlı.
Gece smenasından evel daima öyle — eki kün, bir gece boşmız; istraat künü ve arfesi... men özümni bugün, aqiqaten, bahtlı isap ettim.
Dülgerler yataqhanesine kirip baqtım.
Muşuq yaqında körünmegen... soñ buhgalteriyağa aylandım.

Para... küçlü şey!
Para!
Zenginlik yahut tilencilik, aqaret.
Elimnen ştanımnıñ üstünden cebime tiyip baqam, şıtır-şıtır eteler...
Olarnı nege sarf etmeli?
Evelâ, bir qısımını aşayt içün qaldırmaq kerek.
Soñra, qurucılıq komitetinde order elde etip, bumazey almalı, çünki eski çılğavlarım çoqtan parça-kesekler.
Cıllı çılğav olmasa, rezina çızmalarnen çalışmaq qıyın.
Kerçek, eki aylıq komsomol vznosı... ondan soñ, bir dane kepka, yahut on eki aletli çaqı...
Yoq, kepka almaq kerek.
Güzel... bundan da evel aşhanege kirmek kerek.

Sabira hala bugün...— taacipli şey — aşhaneniñ qapalmasına yedi daqiqa qalğanını köre turıp, kirmeme itiraz etmedi.
Bir çanaq lağman ve üç stakan ürük qoşafı ketirip ögüme qoydı.
Bu qadınğa ne oldı?
A! Yeñi yıl.

Toyğanca aşadım.
Stol başından turayatqanda, Sabira hala yanıma keldi.

— Aqşam yemegine kelmege unutma! — dep tenbiyledi meni.
— Saat on birde!
Adetiñni bilem... aqşam yemegine kelmege erinesiñ!
Arqadaşlarıña da ayt, kelsinler.
Ürükli ve qapıstalı piroglar olacaq.

Qoşaf içinde ürükniñ özüniñ yoqluğı... borşçnıñ etsiz ekenligi de şunıñ içün eken de! 
Özümniñ tüşüncelerimni apansızdan Sabira halağa aytıp yiberdim.
O alıp köçti — dünyanı yıqayazdı.
"Burunıñnı er şeyge tıqma!Erkek ol!— elindeki çomuçnı köterdi, az qaldı başıma endirecek edi,— öşekçi cadı olma!"

O bugün kişilerni güzel yemeknen sıylamaq istey.
Az aşap, çoq içseler, ziyade sarğuşlana, soñundan qavğa ve kötek çıqa, amma böyle künde raqısız ve şarapsız, tek yemeknen kifayetlenmek mümkün olmaycağından, Sabira hala bütün çeberligini qoyıp, piroglar pişirmege azırlanmaqta eken... men onıñ ağırğan suyeline bastım.

Sabira hala aşhanege qatnağan ve qatnamağan bütün işçilerni bile.
Yeñi bir kişi peyda oldımı, deral seze.
Eline çanaqnı alıp, çomuçnen qazandan şorba alıp, çanaqqa qoyılğan olıp adamğa biñ sual bere, özüne kerek şeylerni bilmegence, çanaqnı kişiniñ eline bermey.

Acaip ve azaçıq hucur qadın...
Bir adamnen laqırdı etecek olsa, onıñ içün mantıqiy qaideler qıdırıp tapa.
Bu qaideler qaydan çıqtılar deseñ, olarnıñ qaydan kelip çıqqanlarını araret ve tafsilât ile añlata.
Çoq söylenesiñ, deseñ, senden:

— Aysa ne yapayım?— dep soray,— hızmetim öyle olğan soñ?..

Sabira halanı tors mezep demek doğru olmaz edi, çünki o bazan ğayet nezaketli...
"Susıp turayımmı?
Etrafıñızğa köz etiñiz, adamlar ne ile meşğuller?
Aylanma kanalğa barmaq-kelmek, yuqlamaq ve aşhanede tıqınmaq.
Zavodlarda ve fabirikalarda tseh başlığı bar, tseh ustası bar, baş injener bar, olar bir-birlerine iş buyuralar, icrasını teşkereler.
Biri-digeriniñ işini yapmasa, büyüklerine barıp şikâyet ete, mıradlarına ireler.
Bizde, baraklarda, kişilerniñ ömüri bir Petâ emcege bağlı.
Aşhanede komandan kim?
Men, Sabira hala!
Epiñiz içün mesulim.
Ebet!
Ne bellediñ?"

Laqırdınıñ soñunda, pahıl kibi, Petâ emce sürip keldi.

— Siz, elbet de, qısmen aqlısıñız,— dedi komendant,— amma kimerde alıp qaçasıñız.
Söz kelimi, kimniñ qarısı qaç yaşında?
Bu siziñ ne işiñiz?

Sabira hala komendantqa öyle iş kesti... körmeli ediñiz.
Petâ emceniñ sözlerini indemey, soñuna qadar diñledi.
Yüzünde iç eecan sezilmedi.
Amma soñundan ne oldı, bilesiñizmi?
Çomuçini stol üstüne qoydı.
Ellerini beline tiredi.
Kevdesini ögge süre berip, komendantnıñ üstüne doğru, qattı yürüş etti.
Komendnant qorqtı, artına çekileyata edi, başı qapunıñ çatqısına urıp, toqtadı.

— Demek, men alıp qaçam!
Kişige: kimsiñ?
Qaydan keldiñ?demege aqqım yoq, öylemi?
Seniñ baş keserleriñ geceleri qadınlarnıñ baraklarında yataqlap, piç bala yasap yürseler?
Bu kimniñ işi ola?
Senden sorayım!
Elbette, seniñ işiñ.
Men bu işke qarışammı?
Yoq.
Sen de... añladıñmı, Petâ emce?
Sen de menim işime qarışma!
Men ne yapam?
Kimerde kişi aşhanege aşamağa kele, közlerine baqam...
Belki cebinde eki şası yoq!
Ne?
Bu da menim işim degilmi?
Oturıñız, deyim men öyle kişige.
O stol başına keçip otura.
Ketirip ögüne bir çanaq borşç, bir çanaq da gulâş qoyam.
Közleri eki yaqqa kerilip qalalar.
Ebet, qoşaf bermege de unutmayım.
Para?
Ufaq mesele.
Maaş alğan künü ketirir!
Soñ?
Buña ne deyler?
Amma siz...
Arhipka elini köterse, ötüñiz patlay.

İş bunıñnen de bitmedi.
Sabira hala Petâ emceni partorgqa ve Baş Dugüm reberine çekkelep alıp ketti.
Krasnânskaya ve Curayev, belli mesele, halanıñ sezlerini doğru tanıdılar.
"Er kes öz hızmetinde büyük başlıq" dediler.

Komendnant halağa ilişkenine biñ peşman oldı.
Lâkin halanıñ yüregi, er alde, yumşaq.
O, özüniñ akimiyeti hususında siyrek laqırdı ete.
Kin tutmağa bilmey.
Ne yapsa — alicenaplıq niyetinen yapa.
Kerçek, hala ne kulinariya ve ne de ticaret tehnikumı bitirgeni yoq, kimerde... kimerde onıñ alicenaplıq niyetinen yapqan işi aks neticeler de bere.
Lâkin...

Hala öz qılıqlarını bıraqalmadı.
Yeñi kişilerge, eveldekisi kibi, ahret sualleri bermekte devam etti.

İlki künü onıñnen körüşkende özüm de ayrette qaldım.
Qazan içindeki etlerni alıp, çanaq içine taşlamaq içün çoq vaqıt kerekmi?
Baqıp turam:..
etni sançıp bir aldı, et vilkadan qurtulıp, qazannıñ tübüne tüşip ketti, soñra diger et kesegini qıdıra başladı.

Elleri ağır qıbırdaylar, amma tili, grammofon kibi, tınmaq bilmey.

— Saña çoq qoyayatam.
Ebet, ya sen, yigit...
Qaysı yaqlardansıñ?
Uzaqtanmı?— Sabira hala şay etip başlay...
Suallerine cevap almağance çanaqqa şorba tüşmey.

Qayda doğdım?
Ne işnen meşğulim?
Evlimmi?
Qaç yaşındam?
Raqı içemmi?
Abs hanede oturdımmı?
Ve saire...
Sabira hala menden bu şeylerni sorap bitirgen soñ, vilkasınen et parçasını öyle canbazlıqnen iliştirip aldı, çanaqnıñ içine öyle usta fırlatıp yiberdi ki, körmeli ediñiz...
Felemek!

— Bar, otur, aşa!— dedi o maña,— lâkin, haberiñ olsun, raqı çoq adamlarnıñ boynunı urdı.

Stol başına oturğan soñ, öz başıma külümsiredim.
Halanıñ bazı suallerine oşlandim.
Söz sırası... men evlimmi?
Abshanede yattımı?
Bu onıñ ne işi?

Soñundan añladım.
Sabira hala, asılda, felsefe satmağa seve eken.
Kimer adamlarğa plâvnı ve yağnı ziyade qoya... ondan soñ, şoförlerge etni daima ekişer kesek artqaç berip, maşinanen Taşkentke bedava barıp kele deyler.
Ebet, böyle deyler... amma Sabira halağa er kes ürmet ete.

Aşhanede aşap-toyğan soñ, barakqa kettim.
Bizim barakqa yetmek içün, yuqarı maalede, injenerler şeerçigindeki beton qaldırım boyu yürmek kerek oldı.
Yeşil sofalı evlerniñ yanında keçeyatqanda pencerelerine yolaqlı perdeler tutılğan cıynaqlı evge baqtım, İrada bunda yaşasa kerek, dep tüşündim.
O şimdi evde yoq, özen yalısında yer patlatıcılarnen iddalaşmaqta.
Hristofor, Arhipka, Karim olarğa yardım etmege qaldılar.
Yer patlatıcılar idaresi muqavele boyunca çetten alınğan işçilerniñ aqqını yahşı toley.
Men qalmadım, çünki maña, şimdilik, özümniñ qazanğanımdan ziyadesi kerekmey.

Beton soqaq bitti.
Soñ balçıqqa bata, tayğalay, sürüne kettim.
Aşağıda, vadi boyunda, cayılıp qalğan duman arasından qışlaqlar körüneler.
Olarnıñ qaburğasından burğalanıp Çar-Çaq aqmaqta.
Yuqarıda, Hazar-Kend astında, qazlar kibi, boyunlarını yuqarı köterip, ekskavatorlar turalar.
Aylanma kanal kenarında, yüksek qarağaç taldasında, parovoz toqtağan.
Ocağından çıqqan tütün kök yüzüne timtik yükselmekte.
İç bir yerde adam körünmey.
Qayda..?
Adamlar qayda?

Çoq köz etip turdım, soñ tayğaq soqaq boyu aşağı cönedim.
Barakqa yetecekte, yerni sarsıtıcı gürültiler işittim.
Çar-Çaq yalısını qara duman qapladı.
Gürültiler ve yer sarsıntıları eppi vaqıt devam etti.

İlki künlerimde menim yer patlatıcılarnen işim olğan edi.
Pek telükeli zenaat degil.
Tek vaqıtında saqlanmaq kerek.

Barakqa kirdim.
Koykanıñ üstüne uzandım... yuqlap qalğanım.
Ne qadar yüklağanım, bilmeyim.
Meni Karim uyattı.

— Sen ne yapasıñ?..
Niçün yuqlaysıñ?— dep cekirdi o,— bir şeyden haberiñ yoqmı?

Zornen esimi toplap, ayaqqa qalqqan soñ, pencereden baqtım.
Tışarısı zift qaranlıq edi.

— Ne oldı?

— Bahtsızlıq!— dedi Karim.
Sesi qaltırap çıqtı,— yur!
Kettik!

— Nasıl bahtsızlıq?

— Hristofor qazağa qaldı.
Öleyata.

— Hristofor?
Öleyata?..

Bundan soñ Karim daa ne dedi?
Ne soradı?
Qulaqlarım bir şey işitmediler.
Yuvurıp, baraktan çıqtım, özen betke çaptım.
Köpür yanında Kandıba rastkeldi.

— Alıp kettiler,— dedi o.

— Qayda?

— Bilmeyim.

— Özüni kördiñmi?

— Kördim.
Esi yoq edi.
Omuz kemigi sınğan.
Ondan soñ, başına...

"Mavı qayağa" kirdik.
İçi rıqma-rıq adam.
Ekskavatorcılar, yer patlatıcılar...
Episiniñ ağızında qaza laqırdısı... amma bir şey añlamaq mümkün degil.
Biri Hristofornıñ özüni qabaatlay, digeri onı aqlamaq istey.
Yer patlatıcılarnıñ büyügi — qısqa, beyaz tonlı kişi, Toqtabayevniñ ögünde turıp, boyunını töpege sozğan, ellerini aşağı sarqıtqan... edine berip nedir iza etmekte.

Hristofornı qayda alıp kettiler... kimse bilmey.
Ekskavatorğa kettik.
Yolda, ögümizge apansızdan Arhipka çıqa qaldı.

— Hristofor qayda?

Arhipka ağızını qıyıştırdı, tişleri arasından nasıldır pışıldı çıqtı.

— Bilmeyim,— dedi o.

— İnsan bozması!
Sen böyle vaqıtta iç bir şey bilmeysiñ.
Kandıbanıñ yüzü ap-aq oldı.
Sustı...
Bir şeylerni hatırladı.
Keteyatqan Arhipkanıñ artından baqıp turdı.

Ekskavator kögertesinde çilengirler çalışmaqta ediler.
Olar başqalarınıñ ağızından işitkenlerini bizge söylediler: yer patlavı vaqıtında Hristofor maşina içinde saqlanğan.
Uzaqtan qopıp kelgen taş, qapunı sındırıp, içeri kirgen, Hristofornı yaralağan.
Maşina bölmesine kirdik.
Kompressornıñ ögünde — pol üstünde qan tamçıları barlar.
Bu dostımıznı qanı, endi qurup başlağan.
Yüregim sıqletlendi, tez-tez tışarı çıqmaq istedim, Kandıba meni toqtattı.

— Bu yerde biraz turçı!— dedi o.
Meni Hristofornıñ yerine qoydı, adımlarınen bir şeyler ölçedi, toqtap nelerdir tüşündi, dudaqları arasından bir şeyler isaplap baqtı.

— Ne oldı?
Ne demek isteysiñ?— dep soradım Nikolaydan, özüm ise qafamda asıl olğan fikir doğru olıp çıqar dep qorqtım.

— Sen sus!— dedi Kandıba.— İndeme!
Soñundan añlarsıñ!

Bundan soñ Nikolay iç bir şey aytmadı.

İdarege kettik.
Anda kimseni tapalmadıq.
Paromnen sağ yalığa keçip, İskanderdeki feldşer hanege kirdik, anda da bir şey bilip olamadıq: mında öyle adam ketirilmegen.

Yorğun ve kederli alda barakqa qaytayatqanda, aqılıma çeşit fikirler keldiler: tünevin Hristofor barakta acaip urum türküleri söyledi, gitara çaldı.
Şimdi böyle şey... belki de ölgendir!?
Tünevin biz işke ketmege tedariklengende Hristofor, ne munasebetnen bilmem, kederli davuşnen:

— Ayatnıñ qusurları çoq...— dedi maña,— o kimerde zeinniñ sadasını işitecegi kelmey, yürekniñ ükümine ise merametsiz ola.
Aqiqatta, insannıñ taqdirine şeytan şorbacılıq yapa, çünki onda iç bir şey bizim istegenimiz kibi olmay.

— Bu kimniñ sözleri?— dep soradım Hristofordan.

Küldi.
Başını tersine salladı.

"Qısmen menim, qısmen de Raymond Dörtünciniñki...
Beraber tüşünip çıqardıq".
"Seniñ ömüriñ çoq zevqlı, Hristofor!" — dedim men.
Maña darılğan kibi baqtı, amma darılmadı.
"Zevqlı?"— taaciplenip, tekrar soradı menden.
"Menim ömürim yahşı ola bilir edi; oqumaq mümkün ekende oqumadım, şimdi... köresiñmi?
Közüm..."

Hristofor teren mana ifa etici kozler ile külümsiredi.

"Mende böyle" sözler daa çoq" — dedi Hristofor.
Onıñ qafası güzel işley edi.
Kitap oquğan vaqıtta begengen ibareleriniñ episini aqılında tuta turğan.

"Onda, özüni uzun vaqıtlar saf qalbli etip körsete bermege küç yetişmey..." — dedi maña bir defa Hristofor.
Men taaciplendim... daa doğrusı, bir şey añlamadım.

"Bunı kim ayttı?" — dep soradım.

"E, bu Rozamunda Köldingamskayanıñ sözleri",— dep cevap berdi. — "Güzel söylenilgen, öyle degilmi!" Hristofor kimerde bu ibarelerniñ saiplerini özü tüşünip çıqara edi.
Daa isteysiñmi?
"Cenklerniñ qanunı öyle... ğalipler — mağlüplerge istegen şeyini yaptıra bileler.
Yuliy Tsezar.

Yuliy Tsezar!"

"E!"

Er kes barakta edi.
Kimse yuqlamay.
Er şey hususında laqırdı olıp bitti degende, qapu açıldı, Petâ emce kirdi.

— Azırmı? — Arhipkanıñ şaqa tarzında bergen suali, bu sukünet içinde, qaba yanğıradı, lâkin manasını kimse añlamadı.

Arhipka koykasından tüşip, oda ortasına çıqtı.
Keyfi bozuq ekeni sezildi.
Petâ emce stol yanında toqtalıp, epimizni közden keçirdi.

— İş nasıl oldı?— dep soradı o, yavaştan ve közlüklerini çıqarıp, şineliniñ etegine sürte başladı.

Biz bilgen şeyimizni ayttıq.

— Qayda ekeni belli degil,— dedi Karim ve terenden köküs keçirdi.

— Qayda olur belleysiñiz?
Elbette, Troitsk hastahanesinde.

— Kerçekten de... baq, aqılımızğa kelmedi. — Nikolay ve men turdıq, yuvurıp azbarğa çıqtıq.

Paromğa yaqınlağanda, artımızda benzin maşinası peyda oldı.
Çar-Çaqtan keçken soñ, onıñ kabinasına kirdik.
Şoför tanış degil edi, lâkin Hristofornı körmek içün hastahanege keteyatqanımıznı bilgen soñ (yer patlavı vaqıtında kişi qazalanğanından er kesniñ haberi bar edi), bizniñ hastahaneniñ qapusı ögüne ketirip taşladı.

— Bekleyimmi?— dep de soradı şoför.

— Yoq, sağ ol, qardaş!

— On beş daqiqa beklerim.
Çıqmasañız, keterim...

Hastahane qırnıñ astında edi.
Yerge çoqtan qaranlıq çökken, qırnıñ töpesinde ise bulutqa taqılı quyruqqa beñzer yarıq yolaq asılı turmaqta.
Küneşten qalğan kesek olmalı.

Araba qapu qapalı.
Qaqtıq-qaqtıq, açmadılar.
Qursaqlarımıznı içeri çeke berip qapunıñ astından yüzüqoyun süyreklenip azbarğa kirdik, soñ merdiven boyu yuqarı çıqtıq, köridornıñ ahırında toqtaldıq.

Kabinetniñ aralıq qapusından bizni köre qalğan esli qadın.
halatını dogmelemekte eken, yuvurıp çıqtı.

— Ne kerek?
Qaydan çıqtıñız?— dep qıçırdı o.

— Afu etiñiz!— dedim men qadınğa.
Diplomatnıñ biri: "qabalıqnı nezaket yeñer" degen. — Afu etiñiz, mında bugün Hristofor Duranidi ketirilmedimi ?

— Duranidi?
Yoq.
Öylesini ketirmediler.
Çıqıñız!
Tez çıqıñız mından!— qadın qıçıra, berdi.
Biz yerimizden qıbırdamadıq.
Qadın yanımızğa kelgen soñ, azaçıq yumşağan kibi oldı,— Duranidi?
Kim o?

— Ekskavatorcı.

— Azaçıq sabır etiñiz!— qadın içeri kirdi, eppi vaqıt keçken soñ, çıqtı.— Bar... amma oña kirmek olmay.

Qadınnıñ artından esmeri erkek peyda oldı.
Üstünde halat...

— İşte, doktornıñ özü...— dedi qadın. — Bu yigitler Duranidini körmek isteyler.
Omuz kemigi sınıq... hatiriñizdemi?

Doktor bizni diqqatnen közden keçirdi, soñ başını aqırından aşağı-yuqarı qıbırdattı; adetince, böyle işaret müsbet fikir ifa etkeninden, men quvana tüştim.
Lâkin nafile eken...

— Hastanıñ alı muşkul,— dedi doktor,— kemigi eki yerden sınğan.
Gips içinde... mümkün degil.

— Eki daqiqaçıq...— dep yalvardı Kandıba.

— Yoq.

— Yanına barmamız.
Uzaqtan körip çıqarmız, doktor!— dedim men öz tilimde,— işitesiñizmi, doktor?

— Mümkün degil, añladıñızmı?— doktor serteyip başladı. — Bir aftadan soñ keliñiz!

Hastahaneden çıqtıq.
Benzin maşinasından, elbette, eser yoq edi.
Qarlı, suvuq yel yol boyundaki quru yapraqlarnı quvalamaqta.
Köpürge yetkende maşina taptıq.
Bir saatte Sotsialist Şeerçikke kelip yettik.

Karim yuquda edi.
Uyattıq.

— Taptıñızmı?— oldı birinci suali.

— Taptıq!— demir qapu astından yüzü-qoyun süyrelip kirgenimizni, köridorda qadınnen olğan körüşüvni ikâye ettik.

— Ğarip Hristofor...— yorğan astından Arhipkanıñ qarıq sesi işitildi.
Yuqlamay eken. 
Karim ocaq içinden çaynikni alıp, stol yanına qoydı.

— Şeker kerekmi?

Nikolay indemedi.
Muskullı, balaban müçesini koyka üzerine taşladı, başını yastıqnıñ astına tıqtı, susıp qaldı.

Men çay içeyatqan arada Karim yeñi kostümini kiydi, saçlarını sıcaq suvnen azaçıq sılattı, soñ edinip taradı.

Arhipka da turdı, kiyine başladı.

— Men ekskavatorcılar mektebine ariza berdim,— dedi Arhipka.
Tekaran diñlenip turğan soñ, devam etti,— keçmişnen sağlıqlaşmağa qarar berdim.

— Pek nişaretli... onıñ içünmi?— dedim men.

— Sen aqılsız kişi degilsiñ,— dedi maña Arhipka.
Hatirine nedir kelgenge beñzedi.— Ekimiz niçün çatışa beremiz, bilmeyim...— Şarfını bağlağan soñ, krovatnıñ ucuna oturdı, ayaqlarını bir-biri üstüne qaçladı:—umumen... bilesiñmi ne?
Ayatnıñ özü yañlış qurulğan.
Añladıñmı?
Yahşı kişiler şimdi yipek ile bezeli evlerde nazik hanumlarnen qonuşa, muzıka diñleyler.
Birer qade içken soñ saatlarına baqacaqlar... yelquvan on ekini köstergende, qadeler köterilecek, bir-birlerine toquştırılacaq, kişiler bir-birlerine sağlıq-selâmetlik isteycekler.
Soñ erkekler dudaqları boyalı ve parmaqları manikürli qadınlarnı quçaqlap, öpecekler, nazik bellerinden tutıp blüz oynaycaqlar.
Sabağa qadar keyf çatacaqlar,— Arhipka koykası üstünde yatqan qatranlı brezent qolçaqlarını ilindirip alıp küyeli divarğa attı. — Ey, Arhipka, Arhipka!
Bir vaqıtlarda sen de adam ediñ!

Soñ Kandıbanıñ koykası yanına keldi.
Başı üstündeki yastıqnı çekip aldı.

— Tur, Nikolay!— dedi Arhipka.
Onıñ kevdesinden tutıp köterdi,— kettik!
Rahilge kettik!
O bugün Taşkentten keldi, bir şeyler ketirgendir.
İtimal, Valka da andadır.
Arañızda ne oldı şu?
Bir şey añlamayım.
Pâtireçyede... işleriñiz başqa edi!

Kandıba kevdesini doğrulttı, elinen Arhipkanı, boş qopqa kibi, çetke surüp taşladı.

— Coyul!— o pek qıçırmadı, amma maña öyle keldi ki, özüni zar-zornen tuta bildi.— Ket!
Özüñniñ Rahiliñe ket!
Maña kerekmey.
Valka da kerekmey!

— Tutarlanğanıñ da ne?
Seni, insan dep... musafirlikke davet etem.

— Sus!
Saña şimdi susmaq elverişli...— dedi oña Nikolay.
Asabiylengeninden, tişleri hıçıldadılar,— keçmişnen sağlıqlaşmaq isteysiñ... bugün bu qararğa kelgeniñniñ sebebi ne?
Bir şeylerden qorqtıñmı?

— Yoq.
Kimseden...

— Coyul mından!— dep qıçırdı Nikolay tekrar.
Turdı, yumruqlarını sıqa berip, Arhipkağa doğru adımladı,— men ne dedim?
İşittiñmi?

Arhipka indemedi.
Koykası üstünde yatqan bıcağını aldı, baraktan çıqıp ketti.
Qapu açılğan arada qomşu baraklardan garmon davuşları işitildi.

"Şeerniñ bir yerinde, civarında",

İşçi ailesinde doğdım men."

— Ne oldı, Nikolay?— dep soradım men. 
Cevap bermedi.
Men de sustım.
Onıñ çekken azabınıñ sebeplerini yahşı bile edim.

Qapu aqırından qaqıldı.
Nikolay yuvurıp barıp koykası üstüne oturdı ve gitarasını eline alıp, yüksek davuşnen qıçırdı.

— Kir!

Qapu açılmadı.

— Ne qadar büyük nezaket!?— dedi Nikolay. — Kirmege istemeseñ, tur tışarıda, buzla!
O aqırından, nasıldır muñlı türkü yırlap başladı.
Bu türküni ondan daa iç işitmegen edik.
"İspaniol serenadası"... dedi.

Qapu tekrar qaqıldı.
Men turıp açtım, başımnı tışarı çıqarıp sağğa solğa baqındım, qaranlıqta kimse körünmedi.
Qapunı qapatacaqta, tınıq ses işittim.

— Cevdet!
Bir daqiqaçıq!..

İrada! 
Bosağa üstünden azbarnıñ ortasına sıçradım.

— Men sizge...
Sizni musafirlikke alıp ketmek içün keldim, Cevdet!
