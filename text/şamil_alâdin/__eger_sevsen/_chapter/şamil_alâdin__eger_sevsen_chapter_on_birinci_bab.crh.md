## On birinci bab — Kabinette büyük laqırdı

İdare bizim barakqa beñzer binada.
Bir farqı bar: içindeki odaları çoq.
Çoq degil... balaban odalar fanernen bölüngenler.
O sebepten, men köridor boyu keteyatqanda ince divar artındaki laqırdını işitip, toqtaldım.
Başqa kişiniñ laqırdısını diñlemek yahşı şey degil, lâkin söz özüñe ait olsa, diñlemek isteysiñ.

— Menim elimden kelecek şey degil...— bu, divar artında oturğan İradanıñ davuşı edi, — men yapalmam, Anna Yakovlevna!
Maña avale etmeñiz!

— Niçün?
Niçün avale etmeycek ekenim? — Krasnânskaya israr etmekte edi.
— Ekskavatorcılar öz donatmalarını özleri ketirmek kerekler.
Bizde takelajnikler yoq.
Doğrusını aytsam, Mansurovqa toqunmaq isteyim.
O pek muqayt adam.
Ondan da ğayrı, Taşkentke barıp kelmek içün menden eki saat evel ruhset aldı... qarısı bir afta evel ketken, alâ yoq.
Qısqası, Mansurov mında yoq dep bil.
Öyle eken, bu işni kim yapacaq?

— Curayev...

— Curayevniñ vaqıtı yoq.
Tursunovnn 6e-raber montaj ile meşğuller.
Oña toqunmaq mümkün degil.
Tünevin gece ekisini yuqlamağa qaytarğance esim ketti, saba beşte baqsam, aylanma kanalda hızmet eteler.
Bu işni özüñ yapacaqsıñ!

— Curayev ve Tursunov işnen meşguller... men işsiz kezem öyle añlamaq kerekmi?

— İra!
Men er şeyni tüşündim.
Episini isapqa aldım.
Añladıñmı?

Qaranlıq köridor içinde kimniñdir çızmaları gürsüldedi, Kandıba peyda oldı.

Divar artından Anna Yakovlevnanıñ yarım-yurtı sözleri işitildi.

— Özüñniñ ne hızmet becereyatqanıñnı isbat etmek isteysiñmi?
Vazifeni saña berdim — sen yapacaqsıñ!
Başqa laqırdı yoq!

— Mında ne işiñ bar?— dedi Nikolay maña,— qulağıñnı divarğa yapıştırğansıñ, öşek içün malümat toplaysıñmı?
Anda seni qıdırıp yüreler.

— Kim?

— Küryer.
Seni, meni, Raşidni... epimizni Mansurov çağırtqan.

Kabinette Mansurov bir özü edi.

— Oturıñız! — dedi o bizge, cartı divannı kösterip.
— Müim vazife bar.
Ükümet vazifesi. 

Men Nikolayğa, Nikolay maña baqıştıq.

— Niçün bizge? — dep soradı Kandıba.
— Bu qadar adam turğanda...
— Nikolaynıñ gizli-qapaqlı laqırdığa canı sıqıldı, — "müim vazife"...
"ükümet vazifesi".
Böyle sözlerge ne acet?
Yapmaq kerek olsa, yaparmız.
Teşviqat kerekmey.

— Laqırdı ciddiy,— dedi Abdulla Sadıqoviç, qaşlarını tüyümley berip,— Çar-Çaqnıñ bir yalısından diger yalısına ekskavator keçirmek kerek.
Bir dane degil — eki...

— Ekskavator?
Nasıl?
Bizim markamı?

— Yoq.
Amerikan... draglâyn.
Olarnı bu gece demir yolnen Kök-Boğazğa ketirecekler.
Siz ise sol yalığa keçireceksiñiz!
Anna Yakovlevna ile bütün cedvellerni közden keçirdik, tüşündik-taşındıq: sizniñ ekiñizden başqa bu işni yapacaq adam tapalmadıq.

Mansurov bizni maqtay berdi.
Lâkin ağızından çıqqan bu sözler qaba ediler.
Eki nijnik ne yapa bilir?
Külünçli şey.
Nikolaynıñ başınıñ töpesindeki bir top saçı qıbırdanıp aldı.

— Demek, işke bizim ekimizni yekmek isteysiñiz... öylemi, Abdulla Sadıkoviç? — dep soradı o.

— Yekmek?
Bu qaydan çıqqan ibare?
Bir yalıdan diger yalığa ekskavator keçirmek içün ustalıq... quvet ve cesürlik kerek.
Doğrumı?
Yoqsa, bu da doğru degilmi?

— Sol yalığa, draglâyn... özenniñ eñ teren yerindemi? — şay dep turğan vaqtımda qomşu odanıñ qapusına baqtım.
İçeride, stol başında oturğan Anna Yakovlevnanıñ sağ omuzı ve sağ ayağı... onıñ yanaşasında ise diger qadınnıñ tirsegi körünip aldı.
İradanıñ tirsegi.
Ekisi de bizim laqırdımıznı diñlemekteler.
On daqiqa evelsi men köridorda olarnı diñledim, şimdi olar bizim laqırdığa qulaqlarını tiklegenler.

Anna Yakovlevna ve İradanıñ böyle yaqın odada bulunğanlarını bilmey edim.

— Bizim içün ep bir! — dedim men ve gizliden Nikolaynıñ yüzüne baqtım.
Çünki Nikolay, sözlerime razı olmağanı taqdirde bile, Mansurovnıñ ögünde itiraz etmeycegine emin edim.
— Topraq yığını üstündeki ekskavator astında süyreklenecekmizmi, yoqsa, Çar-Çaqnıñ quturğan suvları içinde çalqanacaqmızmı?
Bizim içün farqı yoq.
(Madamki olar meni diñlemekteler, barsın, romantik sözler işitsinler!)
... lâkin eki adam ne yapa bilecek?
Eki ekskavatornı sol yalığa keçirmek içün, eñ azdan, otuz adam kerek!

— Elli adam beririm! — dedi Mansurov.
Sesi deral şeñlenip ketti.
— Raatsız olmañız.
Sözüm — söz.
Mansurovnıñ kim ekenini bilesiñiz.

Bu siziñnen tahminiy laqırdı.

— Repetitsiya, öylemi?— Nikolay kuldi.
Mansurovnıñ yüzü ciddiyleşti.
— Tıraş ögrenüv kibi bir şey...
Er türlü eksperiment bizim terimiz üstünde yapıla.
Niçün, bilmeyim?

— Ebet!
Öyle!— dedi Mansurov.
Nikolaynıñ sözlerini añlamadı.

— Kettik, — dedi maña Kandıba, laqırdığa yekün çekip.

Tışarı çıqqan soñ, Nikolaynıñ siñirleri pek tartılğanlarını...
mına-mına üzülmek üzre ekenlerini sezdim.

— Seni añlamaq mümkün degil, Cevdet! — dedi o ve şırq etip yerge tükürdi, soñ potüginen üstüni taptadı.
— Başıñnı soqmaq içün daima hamut arap yüresiñ!
Mansurovqa ise yalıñız saña beñzer ögüzler kerek.

— Hamut?
Nasıl hamut?
Sen matros ekende daima kögertede gitara çala, kündüzleri küneş astında teniñni qararta ediñ.
Yapqan işiñ tek şu edi, öylemi?
Senden sorayım, tek şu edimi?
İndemeysiñ...
Men bilem, sen künde yedi kere gemi direginiñ töpesine çıqıp-tüşe, pol yuva, arqan tarta ediñ.
Hamut degeniñ şumı?
Sen özüñ de menim kibisiñ!
Maña baq!
Ne yapacaqmız! — Nikolaynıñ elinden çektim. 
— Yaldaycaqmızmı?

— Ne çare? — sualime sualnen cevap berdi, — Mansurovnıñ ögünde öyle dülber nutq irad ettiñ, endi yaldamamaq mümkün degil.
Tek yaldamaq degil... belki uçmaq da kerek olur.
Er vaqıt öyle...
İşler güzel-güzel keteyatqanda, Mansurovqa beñzegen kişi peyda ola, ortalıqnı qarıştıra taşlay... tek işni degil, adamlarnıñ miyini de.
Özüniñ miyi ise çoqtan qarışıq.

Biz, o vaqıtta epimiz Mansurovqa açuvlana edik, çünki o fikirimizce, ayatta özüni... ve özüne zaruriy yerni tapmağan dep bile edik.
Plan tolmağan vaqıtlarda Mansurov açuvlana ve qıçıra, çünki başqa naçalnikler de öyle yapa — açuvlana ve qıçıra ediler.
Krasnânskaya, Curayev ve Tursunov, özleriniñ daima hızmetnen meşğul ekenleri alda, sade adamlarnen — söz kelimi, Kandıba ve Raşidnen, menimnen, atta indemez Bassarabanen — qonuşuvlarını begene edik, amma Mansurovnıñ adamlarğa muamelesinde sadelik körmey edik.
O adamlarğa qoşulıp iş yapalmay edi.
Ekskavatorcılarnen oturıp bir piala çay içkence eki-üç adamnen qavğa etip yetiştire, bazan qavğa etmemege söz berip, kişilernen beraber otursa, qolaysız şaqaları içün er kesni ayrette qaldıra.
Mansurovnı, institut bitirgen soñ, başqa injenerler kibi, qurucılıqqa yollap, büyük hata etkenler.
Onıñ al-azırdaki... ebet, bugünki işi zevqlı.
Energiya qurucılığı respublika arhivinde hızmet ete.
Saba işke kele, yüksek, tozlı raflar arasına kirer-kirmez, elektrik plitanı ştepselge keçire, üstüne çaynikni qoya, sabadan aqşamğa qadar qoqulı kök çay içip otura.
Bu yuvaş, uzaq körmez kişi mezkür hızmetni özüne pek kelişikli isap ete.

Barakta tek Raşid bar edi.
Stol başına oturğan, "Gülistannıñ" eski nomerini qarıştırmaqta:

— Çar-Çaqtan eki draglâyn keçirmege razı olğansıñız, — dedi o bizge, — doğrumı?

— Haberni Karamattan işitken olsañ... doğrulığına şübe yoq,— dedi Nikolay.

Karamat geologiya bölüginde çalışa.
Raşid ve Karim — ekisi Karamatnı seveler.
Meraqlı şey, er gece Karamatnıñ laqırdısı ola.
Ekisi de oña evlenmege azırlanalar.
Bir-birlerinden gizli...
Bir kün kelecek, qız eki yigitten birini saylap alacaq.
Qaysını aceba?

— Apansızdan körüştik...— dedi Raşid.
Demek, haberni, er alda, Karamat aytqan.
Lâkin kimden işitken? 
— Nege razılıq berdiñiz?
Vazifeñiz neden ibaret, bilesiñizmi?

— Bizge vazifeni bilmek şart degil,— dedim men, azaçıq külümsirep ve azaçıq ta asabiylenip,— Mansurov bilse, oldı!

Saba İrada bizim barakqa keldi.
Ömürinde ilki defa...
Yeñi haber ketirdi: özenden maşina keçirüvge reberlik Almazovğa avale etilgen.

İrada közüniñ qıyığından Bassaraba betke baqtı:

— Almazovğa... ve Bassarabağa!— dedi. 
Çar-Çaqtan ekskavator keçirüv haberi tez cayrap ketti.
Bunı er kes bildi, lâkin kim ve nasıl keçirecek?
Kişilerni meraqlandırğanı bu edi.
Biz sustıq, bir de-bir usul tapmaq içün tüşünip başladıq.

Biz tüşünmekte ekenmiz, ince Arhipkanıñ qalın sesi çıqtı.

— Eki ekskavatornı bir yalıdan diger yalığa keçirmek... öylemi? — dep soradı o,— fyü!
Balaban iş eken!?

İrada eleslendi.

— Bir tüşünip baqacaq olsañ, elbette...— dedi Arhipqa.
Endi burğuçlap başlağanı duyuldı.

...Kerçekten de, teren ve deli Çar-Çaqtan böyle balaban agregatnı keçirmek mümkünmi?
Mümkün olsa, bu vaqıtqa qadar niçün kimse keçirmegen?
Dağınıq ekskavatornı cıyıştırmaq içün aftalar kerek, çünki işke keder etice manialar çoq ola: de detallerniñ bazıları yolda coyulğan, de cıyıştırayatqanda boltlarnıñ, yahut şaybalarnıñ yarısı sınıp kete...
Qısqası, detallerni toplamaq degil, çoqusını yeñiden yapmaq kerek ola.
Bunı ise, turğanı kibi sol yalığa keçirmek kerek.
Ya yelquvanı?
Onı çıqarıp almasañ, keder etmezmi?
Çıqarayım deseñ, vaqıt alacaq... baraban, tros, valik!
Yoq, canım... dağıtılacaq-cıyılacaq olsa, bunda Cevdetniñ ve Nikolaynıñ ne kerekligi bar?
Şturmlamaq... bugün onı turğanı kibi, özenden keçrip, yarın aylanma kanalda çalıştırmaq kerek.
İşni Cevdetke ve Nikolayğa avale etilüviniñ sebebi bunda.
Mansurov: ükümet vazifesi, demedimi?

Çar-Çaq ne qadar deşetli olsa-olsun, elbette, ekskavatornı çekip alıp ketalmaz.
Amma onıñ astı oba-töpe... rels qoyıp, üstünde yürsetmek mümkün degil, üstüni deral taşlar, kütükler basarlar...
Nikolaynıñ, ekskavatornı özenniñ suvu astından demir yol boyu keçirsek... degen proyekti kelişmey.
Öyle ise, ne yapmalı?

Bugün tüşünmek-taşınmaq, bir de-bir neticege kelmek kerek.
Böyle fikirnen dağıldıq.
Zevqlı şey.
Kimse kelişikli usul tapalmay oturğanda, Arhipka taptı.
O gece barakta körünmedi, qaydalardadır bıralqılanıp yurdi.
Basitniñ aytqanına köre, gidromonitorlarnıñ baragında eken.
Amma Rahil bunı inkâr etti.
Qısqası, sabağa yaqın maalde sarğuş alda, entir-tentir keldi.

— Bu alıñnen nasıl çalışacaqsıñ, sersem?— dedi Nikolay.
Çeñgesinden türtti.

Arhipka açuvlanmadı.

— Çalışmağa ne acet?
Ekskavatorlarnı sol yalığa keçirsek, oldı,— Arhipka qızarıq ve areketsiz közlerinen küldi,— ne?
İçmek isteysiñmi?— dep soradı Nikolaydan,— rica etem! — fufaykasınıñ cebinden şişe çıqardı: — Afyon patlatmaq içün qaldırğan edim.

— Maña raqıñ kerekmey!
Kişilerniñ qafaları ükümet meselesine meşğul.
Keder etme!

— Nasıl ükümet meselesi?

— Ekskavatornı sol yalığa keçirmek...— dedi Nikolay.— Buña "ükümet meselesi" deyler.
İnanmasañ, Mansurovtan sora.

— Hucur adamlarsıñız...
Bunıñ üstünde gece-kündüz tüşünmek ne kerek?
Ağaçtan balaban çana yasamalı, üstüne qoyıp alıp ketmeli, vesselâm!— Arhipka şah-şah küldi.

— Yat, yuqla,— dedi oña Kandıba,— sen yuqlamağa sevesiñ.
Miyiñ de daima yuqlay.

— Yuqlağanı ne?
Men doğrusını aytam!

— Toqta!
Toqta!— dedi Kandıba, işaret parmağını köterip,— aqiqaten, zevqlı.
Maşinanı çanağa belki bütünley qoymaq olmaz, lâkin yelkuvannı ayrı, kevdesini ayrı keçirmek mümkün.

— Aferin, Arhipka!— dedim men.

— Niçün aferin?— Arhipka taaciplendi. 
Kandıba işke ciddiy ve muqayt baqıcı kişi.

— Bunı saña kim ögretti?— dep soradı Arhipkadan.

— Neni?

Nikolay niçün böyle sual berdi?
Arhipka oña küsti, sarğuşlığı deral bitip ketti.
Maşinanı özenden keçirüvniñ yeñi proyektini muzakere işine o da qoşuldı.

— Meni yamanlamaqtan başqa şey bilmeysiñiz.
Arhipka öyle, Arhipka böyle... çana yasamaq fikiri evelâ kimniñ aqılına keldi?
Arhipkanıñ degilmi?
Amma bir adam sorasa: özümiz tüşünip çıqardıq, dersiñiz.
Men bilem...
Şimdi Şadmanovağa barıp aytam: bu usulnı men keşf ettim.
Ebet!— Arhipka fufaykasını kiyip, qapuğa doğruldı.

— Paçavrasıñ sen!— dedi Kandıba.— Maña baq!
Bizge seniñ şüretiñ kerekmey!

— Kerekmi?
Kerekmeymi?
Onı körermiz.
Men kettim...— qapunı açtı, çıqayatqanda ilâve etti:— Şadmanovağa bildirecegim.

Lâkin tezden Arhipka qaytıp keldi.
Pek açuvlı edi.

— Soñ, doktor?

— Maşşalla dedi maña İra, amma kir evge, otur, demedi!

Arhipka üstündeki fufaykasını çıqardı, soñra kölmegini yırtıp, köterip attı, qarnen yıqanmaq içün azbarğa çıqtı.
İç böyle şey yapmay turğan.

Biz ayretlendik, bir-birimizge baqıştıq.

— Böyle adamda bile kibir ola...— dedi Hristofor ve küldi.

— Şeytanlı...— dedi Kandıba, başını çetke siltedi.

— Magellan!— dedi Raşid, omuzlarnı qıstı.

— Ayınsın.
Biraz esini toplasın,— dedi Karim.

— Elbette!— dep ilâve etti Bassaraba. 
Men Arhipka İradanı begengenine ve bu nefishor, bralqı kişide İradağa nisbeten sevgi ve işanç yaşağanına taaciplendim.

...Çar-Çaqnıñ keñ ve say yerini tapmaq kerek, lâkin nasıl?
İdareden gidrologiya tedqiqatları malümatını istetip adam yolladıq, amma İrada beklemek istemedi, Paromnıñ biraz aşağısında özen kenişçe edi.
Yarın üyle maalinde anda körüşecek oldıq.

Eki traktor, büyük çananı arqalarına taqıp, paromnıñ yanına çekip ketirdiler.
Çana aman-aman parom keñlikte olıp çıqtı.
Soñra, sol yalıdan sağ yalığa yeñi troslar uzatıp, uclarını sol yalıda bekittiler.

Ekinci künü saba erte kene paromğa keldik.
Sağ yalıda, özenden elli metr uzaqta, demir yol platforması üstünde yeñi draglâynlar turmaqta ediler.
Olar, güya Amerikadan dağınıq alda ketirilip, Taşkentte cıyıştırılğanlar.
Dağınıq alda Çar-Çaqqa ketirilip, soñ toplanılğan olsalar... biz çekişmez edik.
Lâkin bunı kimge añlatacaqsıñ?
Bir azamatlı maşinağa, bir de bizim ağaç çanağa köz ettik, ayrette qaldıq.
Bu qaleni, özenniñ diger tarafına keçirmek tursun, çananıñ üstüne qoymaq elimizden kelecekmi?
Tek men degil, er kes acizlikte edi.
Etrafımızda adam çoq.
Mansurov degenini yaptı.
Amma olar draglâyn özenden nasıl keçirilecegini qasevet etmeyler.
Bu hususta Kandıba ile menim qafalarımız işlemek kerekler.

— Ne yapacaqmız?— dep soradı menden Nikolay, başını ekskavator betke siltep,— bu, qardaş, şpal taşımaq degil!

— Ne?
Kene muzakeremi?— Hristofor şimdi peyda oldı.— İşke kirişmek kerek.

— Selâm!— dedi Nikolay oña, açuvlanıp,— kirişecegiñ kelse, kiriş!
Yol açıq.

— Böyle ekenini bilmey ediñmi?— dedi Hristofor.— Endi keç...

Laqırdımızda em qatiyet, em qatiyetsizlik sezildi.
Adamlar, mürekkep hızmetke başlamazdan evel, teren fikirler ifa etemiz dep, emiyetsiz ibarelernen fikir alışıp-berişmege seveler...
Men bunı bile edim.

Yalığa yaqın keldim, Eki nijnik öz araları laqırdı etmekteler.

— Men red etmek istedim,— dey birisi.— Añladıñmı?
Soñ: toqta sen, dedim.
Başta barıp baqayım...

— Men?
Yoq...
Men böyle qalabalıq işlerni sevem.

— Men de sevem.
Lâkin özenden ekskavator keçirmek?..
Böylesini degil.

— Niçün?
Tek cesürlik kerek.

...Kişi özüniñ yapayatqan işiniñ neticesi yahşı olıp çıqacağına emin olmalı.
İnsan içün faydalı şey — vatan içün de faydalı ola bile.
Biz kimseniñ yapa bilmegen işini yapmağa kirişeyatamız.
Buña lâyıq qıymet kesilirmi eken?
Kişi ömürinde ne qadar çoq hızmet ete, bilesiñizmi?
Albu ise, bir teşkerilip körülse, çoqusı içki nizam qaidesi mücibi, bu adamnıñ degil de, diger adam yapmağa borclı hızmetni yapqanı añlaşıla.
Lâkin kişi yapa.
Em ekseri vaqıt avesliknen yapa.

İrada maşinistlerni yanına topladı, de paromnı, de sağ yalını körsetip, olarğa bir şeyler añlattı.
Maşinistler İradanıñ yanından çekilip, bizge taba keldi, draglâynnı platformadan çana üstüne tüşürmek mümkünmi, yoqmı... onı, yani özümizniñ olardan yahşı bilgen şeyimizni bizge añlattılar.
Bu arada, özenniñ dalğalarını quturta berip yalığa parom kelip yanaştı.

— Ey!
Ülemalar!— Nikolay nijniklerge muracaat etti.
Bassaraba eleslenip, başını köterdi.— Maña baqıñız!
Evelâ platformağa dört-beş qalın tayamalar tiremek kerek.
Yelquvannı alınğan soñ draglâynnıñ kevdesi, tayamalar üstünden tayıp, çana üzerine tüşecek.
Soñra çananı traktorğa taqıp paromğa çekip alıp ketmek... işte, birinci vazife!

Gece bizim içün kütükler ve qalın, uzun şpallar azırlap qoyğanlar.
Olardan platformanıñ qabırğasında eñiş tambır yasadıq.

Biz qızışıp işledik.
Arhipka qurnazlıqqa urdı.
Daima İradanıñ etekleri yanında dolanıp yurdi.

İrada bunı eslemedi... eslemege vaqıtı da yoq edi.
Biz de çoq qulaq asmadıq.
Amma Bassaraba ve Agapovnıñ brigadalarındaki adamlar Arhipkanı, İradanıñ yardımcısı bellep, onıñ emirlerini eda ete berdiler.
Biz küldik...
Arhipka açuvlandı.

Eñiş tambırnı yasap bitirdik.
İrada çıhrıhlarnıñ çelik alatları teşkerilmesini emir etti.
Atlarnı teşkerdik... ve eñ küç hızmet de ondan soñ başladı.
Etrafı çelik yiplernen bağlı ekskavator aqırın-aqırın bütün kevdesinen aşağı cılışmaq kerek edi.
Bunıñ içün çarhlar ve mürekkep bloklar areketke keldiler.
İradanıñ tam, keskin emirleri mücibi, alatlar tartıldı.
Tekaran daa, tekaran daaa... draglâyn, niayet, qıbırandı, yerinden köçti.

— Toqta-a! — İrada elini başı üstünde yüksekke köterip, davuşını soza berip qıçırdı,— platforma qaburğasındaki tiremeler sınayatqanğa beñzeyler.

Çelik yipler ekskavator kevdesine bağlanılğan ve ağaç çanalar platformağa yanaştırılğan vaqıtta kimse: endi nasıl maal dep tüşünmegen edi.
Şimdi hatirlerine saat keldi...
İşke başlağanımız altı saat olğan.
Kişilerniñ maddesi açılğan.
Üylelik toqtamağa tedariklengende, sol yalıdan kene parom kelip yanaştı.
Üstünde Arhipka ve Sabira hala...
Halanıñ eki elinde eki büyük bidon.
Ayrette qaldıq.
Kimdir: "acele yardım" dep qıçırdı.
Biz külüştik.

— Arhipkağa şan-şeref!— dedi Raşid, onıñ omuzını taptap,— sensiz Çar-Çaqnıñ alı ne olur edi?
Tasavur etalmayım.

İnsan qarını aç ekende açuvlı, toq ekende merametli, yuvaş ola.
Aşap toyğan soñ ne Hristofor, ne Nikolay, ne Karim — Arhipkağa ters söz aytalmadılar.

Kimer usullarnı işniñ ketişatında tüşünip çıqarmaq, birini digerine uydurmaq kerek oldı.
Şimdi bu şeyler hususında laqırdı etsek, safiyet sözler olıp keleler.
Amma o vaqıtta Raşid ekskavatornıñ arqasına bir bolt qaqıp, ucuna şayba ve vint keçirse — ulu keşf isap etile edi.

Sağ yalıda eki traktor emir beklep turalar.
Draglâyn çana üstüne qoyılıp, yerinden köçkende men, Raşid ve Karim, ondan soñ, Agapovnıñ nijniklerinden biri — dört kişi çana üstüne mindik, çünki çelik alatlarğa ve çana üstündeki demir kenetlerge köz-qulaq olıp turmaq kerek.

Apansızdan Krasnânskaya peyda oldı.
İrada ile çananıñ etrafını dolanıp çıqtı, soñ maşinistlerden birer-birer soradı: draglâynnı yerge tüşürmek mümkünmi-degilmi?
Sabadan beri yelquvannı ekskavatornıñ kevdesinden qurtarıp aluv-nen meşğul maşinistlerden: "mümkün!" cevabını işitken soñ, İradağa, işke başlamaq içün emir bermege ruhset etti.
Soñ traktorlarnıñ motorları uvuldadı, yipler areketke keldi, signalcılar küçük bayraçıqlarını köterdi... çana yerinden sıcırıp köçti.

Traktorlar, draglâynnı paromnıñ ucuna çekip ketirgen soñ, bir-birinden ayrılıştılar.
Biri arqadan kelip, çananı üytedi...
Üytegen soñ, çana paromnıñ üstüne mindi.
Ustten ekskavator basqan soñ, paromnıñ özü suvğa kömüldi, ekskavatornıñ köpçekleri suv üstünde qaldılar.
Parom cönedi.
Biz ekskavator kögertesindemiz.
Parom de sağğa sallana, de solğa.
Bir yalıdan diger yalığa uzanğan çelik alatlarnıñ qarardan ziyade tartıla bergenlerini körip, susıp turamız.
Qazaq-Tas qaynaq burunnı keçken soñ parom, qamaçavdan qurtulğan at kibi, birden ögge qanğıdı.

Draglâynnıñ kevdesine dalğalar sıçradı, soñ üstümizni, başımıznı ğarq etti.
Parom de suv astına endi, de töpege sekirdi.
Soñ tekrar aşağı endi, bir daa...

Qollarımızdaki küçük bayraçıqlarnı köterdik, yalıdaki kişiler bunı sezdiler... lâkin ne fayda?
Olar — anda, biz — mındamız.

— Çekil, Karim!— dep qıçırdım men.— Aşağı egil!

Omuzından tutıp, özüme taba çekmek içün elimni uzatqan edim, parom birden sekirdi... çelik alat ğıçırdadı, çana üstündeki mahas — ağaç demir qamuttan qurtuldı, avada yarım daire yasap, Karimniñ köküsine urdı.
Karim başlı-ayaqlı aylanıp, özen astında yoq oldı.
Bir talaydan suv üstünde peyda oldı, paromğa uzanayata edi... suvğa şişken pamuq urbası ve uzun rezina çızmaları onı aşağı tartıp alıp kettiler.

— Sol yaqqa yur!
Sol yaqqa!— dep qıçırdı Krasnânskaya yalıdan,— burunğa yaqın barma!

Karim parom betke eppi cılışqan edi, dalğalar onı qaqıştırıp, özenniñ ortasına üyteklep alıp kettiler.
Men acizlikte qaldım.
Karim sol yalığa yaldap çıqa bilirmi eken dep qasvetlendim.
Taqatı yetermi eken?
Amma çoq tüşünip turmağa vaqıtım yoq edi.
Ayağımdaki çızmalarımnı, üstümdeki fufaykamnı çıqarıp, ekskavator kögertesine attım.
Baqsam, Raşid de soyunayata.

Kimdir:

— Ma, güzel tut!— dep qıçırdı, uzaqta Karimniñ yanında şap etip yip ucu tüşti.
Karim can alâmetinen eki qollap yipke yapıştı.
Biz diger ucundan özümizge çektik.
Suvuqtan qat-qan, mecalsızlanğan Karim, niayet, paromğa ayaq basqanı kibi, gurs etip yıqıldı, serilip qaldı.

Yarım saattan soñ parom kelip skelege urundı, Krasnânskayanıñ maşinası Karimni medpunktqa alıp ketti.
Onı gece aşhanede rastketirdik.
Üstünde yeñi urba.
Yanaqları ve közleri, qıp-qırmızı... özü İskander betke keteyata edi.

— Draglâyn...— dedi o, meni körer-körmez,— draglâyn ne oldı?— Karim ğaliba sarğuş edi.
Oña medpunktta qarardan çoq spirt içirgenge beñzeyler.

— İş sırısında!— dedi Almazov oña ve ne oldı-ne qaldı, episini ikâye etti.— Meni pek qorquzdıñ, Qış-qıyamet künü böyle muqaytsızlıq... mümkünmi?

Karim suvğa nasıl yıqılğanını añlatmaq istedi, sözleri bir-birine bağlanmadılar.

Yoq... onı kimdir, yahşı sıylağan.
Ne ile?
Spirtnenmi?
Ödekolonnenmi?
Alla bilsin...
Dudaqlarnıñ etrafı yem-yeşil.

— Saña ne oldı?
İçtiñmi?

Karim küldi, cevap bermedi...

— Öyle olsa, kettik!— dedi Andrey Zaharoviç.—

Yarın ekinci draglâynni keçirecekmiz.

Ertesi künü iş qıyın ve mürekkep körünmedi.
Tünevinki kün içinde eppi tecribe elde etkenmiz.
Arhipka bugün de ğayretli edi.
O yelquvannı ve kovşnı sol yalığa bir nevbette, maşinanıñ kevdesini ise ekinci nevbette keçirmek kerek, dedi.
Biz onıñ degeni kibi yaptıq.
Tecribe... er hızmette tecribe kerek.
Epimiz Arhipkağa taaciplendik: eki kün evelki Arhipka qayda?

Arhipka daima böyle idrakli olması içün oña, belki, daima mesül vazifeler berip turmaq kerektir?
Belki de daima İradanıñ yanında bulunuvı zarurdır?
Amma, yoq... soñunda Arhipka kene eski Arhipka olıp ketti.

Eki ekskavator Çar-Çaqtan keçirip, aylanma kanalnıñ ağızında yerleştirilgen soñ, men tüşündim: yahşı, biz bu hızmetni yaptıq, lâkin tek men ve Nikolay yaptıqmı?
Parom başında ekskavatorlarnıñ yanında ne qadar adam bar edi?
Biri onı yaptı, digeri bunı.
Öyle ise Mansurov bu işni maña ve Nikolayğa niçün "ükümet vazifesi" del berdi?

Pek taaciplendim.
Soñ taaciplenmedim.
Bu qadar adamnıñ arasında — platformağa birinci tırmaşıcı, suvğa özüni birinci atıcı, ekskavatorğa birinci minici ve er tesadüfiy zorluqnen küreşmege birinci çapqılıcı eki kişi tapılğan olsa, kim bile, belki vazife eda etilmez de edi.
Otuz beş adam içün otuz beş maşinist, yahut injener kelgen olsa bile, ep-bir, iş olmaz edi.
Çünki bu eki adam: men ve Kandıba — barakta o sade adamlarnen beraber yatqan-turğan, aşağan-içken, beraber nefes alğan kişilerimiz.
Biz — olarnıñ özlerimiz.

Bunı Mansurov yahşı bile.

Menim Baş-Dugümde bulunğan ilki aftalarımda, hatrimde ebediyen qalacaq müim adiseler olıp keçtiler...

...Yeñi yıl arfesinde ava deñişti.
Qaç künler sıdırğı küçlü yağmur yağdı, yollarnı balçıq bastı, Baraktan çıqıp aşhanege barıp yetmek qaramanlıq isap etildi.
Ekskavatorda çalışmaq meşaqatlı.
Amma tabiat felâketleri nazar itibarğa alınmadı.
Kovşqa balçıq ne qadar yapışsa-yapışsın, biz — nijnikler ne qadar bulaşsaq-bulaşayıq, demir yolnı vaqıtında yasap yetiştirmek kerekmiz.
Em yasap yetiştire edik.
Soñra yağmurlar toqtadı.
Cıllı künler keldiler.
Hazar-Kend deresi boyunda yalılarğa urunıp, uvuldap, çarpınıp yürgen suvuq yeller qayda qaldılar?
Ava cıllı...
Bugün küneş bütün kün şavlelerini saçıp turdı.
Topraq sarpanı üstüne qaç kereler çıqıp, aylanma kanal boyuna köz ettik.
Kanal uzunlaşmaqta, Çar-Çaq yalısı yaqınlamaqta.
Aylanma kanal ne vaqıt bitecek?
Bunı kim ayta bilir?
Toqtabayevmi?
Nikolaymı?

Geceniñ bir maalinde sel tüşti.
Küçlü yağmurlar... ve yağmurdan soñ bütün kün külümsiregen küneş uzaqlarda yüksek dağlar töpesindeki qarlarnı irite başlağan.
Bir qırnıñ suvu yavaş-yavaş digeriniñ suvuna aqıp kelgen.
Bir dereniñ suvu digeriniñkine qatılğan.
Olar bir-birlerinen birleşip, qırlarnı aşıp, yol açıp, qırmızı lay ve taşlar alıp keldiler.
Dağlardan ne qadar aşağı enseler, suv ve sel o qadar çoqlaştı. 
Sel taşqını, niayet, Çar-Çaqqa kelip yetken soñ, özen quturdı, yüksek qayalarğa qırlarğa oqtaldı.
Hazar Kendniñ yanında yalıdan çıqıp, qışlaqlarğa, çöllerge ve bağçalarğa yayıldı.
Sel baraklarnıñ aralıqları içinde rastkelgen er şeyni bastı-yoğurdı, Ayiq-Burun betke keteyatqanda yolundan çıqtı, gidromonitorlar skladına, demir yol qulbesine çapqıldı.

"Mavı qayağa" yaqınlağanda, gecelein bizni uyanttılar.
Biz, elbet de, selni toqtatalmadıq.
Toqtatalmaz edik... uzun, teren çuqurlar, arıqlar qazıp, Qazaq-Tas betke doğrulttıq.
Sel bizim körsetken yolumıznen ketmedi.
Ögündeki çuqurlarnı toldırıp, topraq yığınlarını oyup, teşip Ayiq-Burun yamaçlarına yuvurdı, bizim qum tolu çuvallardan, taşlardan, kütüklerden yasalı kestirmelerimizni özünen beraber süyreklep alıp ketti.

Biz yandıq-küydik... sel aylanma kanalnı toldıracaq, bir yıllıq zametimizni çakağa çıqaracaq dep qorqtıq.
Qaranlıq içinde bizim kişilerniñ qaysı — ne iş yapayatqanını bilmek küç edi, amma biñlernen ellerde kürekler, kirkalar, ketmenler — bu felâketnen küreşmekteler.
Birisi: ağaç qazıqlar ketirilsin, dep qıçıra, digeri — sel tolu arıqnıñ çetlerine taşlar ketirip qoymaq içün peşine adamlar taqıp, Hazar Kend betke çapa, kimerler asabiy areketler ve davuşlarnen aşağı-yuqarı yurtqalay, lâkin er kes biri-biriniñ sözüni diñley, yorğunlıq ve telüke hususında kimse tüşünmey.
Yanğın söndüreyatqan alayğa beñzey.

Ayiq-Burun betten deşetli gurultiler işitildi.
Yarım saatten soñ selniñ aqıntısı zayıfladı.
Biz aylanma kanalnıñ kenarında toplandıq... ne ikmet ekenini bilalmay, taaciplenip turğanda, Arhipka...— kene Arhipka — talağı qatıp, yuvurıp keldi.

— Qaya patlatıldı...— dep qıçırdı o, yırtıq sesinen,— sel endi Çar-Çaqqa aylandı.

— Ey Alla!— dedim men öz-özüme, içten,— niayet, aylanma kanal qurtuldı.
