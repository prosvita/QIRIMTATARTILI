## On beşinci bab — Canbazlıq

Soñki künlerde, mektepten barakqa degil, dos-doğru "Mavı qayağa" qaytıp kelem, smena vaqtınace mında konspektlerimni közden keçirem ve ekinci künge berilgen vazifelerni azırlayım.

Bugün pek yorulıp keldim.
Fufaykamnı çıqarıp, divar yanında pol üstüne töşey, yattım.
Yattım, degence yuqlap qalğanım.
Ğaliba, çoq yuqlamağanım, çünki kişiler kire-çıqa berdi, içeri kirgen suvuq meni uyanta berdi.

Buña açuvlanayatqanda, qulağıma hucur söz kirdi.

— Onı maşinadan azat etmek kerek...— dedi kim-dir.
Sesni Mansurovnıñkine beñzettim,— çoq zayıf...— dep ilâve etti kişi.

— Niçün zayıf?— İrada taaciplendi.

— Zayıf... nasıl etip añlatayım!?

— Öyle eken, qaysı maşinistiñizni küçlü isap etesiñiz?

— Kişi bütün yıl çalışıp keldi,— dedi Toqtabayev,— şimdi azaçıq surüngeninen... zayıf oldımı?

— Zayıf... başqa laqırdı yoq.
Lâkin oñaytlı yolu bar...— dedi Mansurov.— Bassarabanı Andrey Zaharoviçke yardımcı etmek mümkün.
Şimdi Bassarabanıñ ekskavatorında edik.
Maşinistligi osal.
Pek çiy.
Yardımcı olaraq yahşı.

— Özünen laqırdı etip baqmaq kerek...— İrada elindeki bloknot üstünde nelerdir yazıp qoydı, tüşünceli alda yerinden turdı, evniñ törüne yürüş etti.
Üstüme basmasın dep, divarğa taba çekildim.

Bunda, çibin necasetinden ve tozdan qararıp qalğan çatlaq şişeli lampanıñ ülkün yarığında insannı yalıñız davuşından tanımaq mumkün.
Hucur şey...
Büyük ekskavatorlar, karyerler ve beton zavodı elektrik küçünen çalışqanları, er obyekttte dünya elektrik küçü sarf etilgeni alda, nevbetçi mehanikler odasında, bir buçuq aydan beri kerosin lampatı yanmaqta.
Bu ne ikmet, bilmeyim.
Maşinistler: Toqtabayevniñ inatlığı... deyler.
Çünki bir defa onıñ: "Bu — idare degil.
Yazuv-çızuv yeri, meclisler zalı degil.
Qızındıñmı, açıl!" degenini işitken edim.

— Yoq, yoq, Abdulla Sadıkoviç.— Kene İradanıñ davuşı...
— Bassaraba, siz aytqan kibi, çıqımsız degil, oña yardım etmek kerek.
Siz özüñiz...

— Men?
Siz kimerde hucur şeyler aytıp yiberesiñiz, Şadmanova... ayrette qalam.
Ekskavator parkı başlığınıñ rıçag başında oturğanını qayda kördiñiz?
Bilesiñizmi ne?
Eger maşinist çalışmağa bilmese, kursqa ketsin, oqusın!
Kerçek, anavı... ne edi şu?
Bekirov!..— menim adımnı aselet çoqçıp-qazğalap oturdı,— o da maşinist olmaq istey.

— İstese, ne?— dedi Toqtabayev.
— Kimden eksikligi bar?
Sen tez Bassarabanı çağır, laqırdı etip baqayıq!
Yardım kerek olsa, özüm yardım eterim.
İnsannıñ taqdirini böyle, ayaq üstünde, al etmek olmaz.
O qadar vaqıttan berli çalışıp, planını toldırıp kelgen maşinist, şimdi, niçündir, begenilmey qaldı.
Maşina eski, bir kün çalışsa — dört kün tura.
Bunda Bessarabanıñ qabaatı yoq.
Adamlarğa, Mansurov arqadaş, Adam muamelesi kerek.
Kadrlar... özüñiz bilesiñiz, er şeyni al eteler!

— Menim birevge osal muamelem oldımı?

— Siz quru adamsıñız,— dedi Toqtabayev,— maşinistler ögünde itibarıñız yoq.
Lâkin bu hususta soñ laqırdı etecekmiz.
Şimdilik Bassarabanıñ meselesini çezmek kerek.

Toqtabayev çıqtı.
Evniñ içini sukünet bastı. 
Men turıp ketmek istedim, mümkün olmadı.
Tekrar Mansurovnıñ sesi işitildi.

— Siziñ kavaleriya yuzsiz kişi eken,— dedi o İradağa.
Men buz-buzladım.

— Kimniñ kavaleriyası?— İrada açuvlandı,— kavaleriya — ekskavator parkınıñ nijnigi, parknıñ başlığı ise sizsiñiz.
Menden, Abdulla Sadıkoviç, ne isteysiñiz?

— Sizden?
İç bir şey!— Şay degen soñ sustı.
Hayli vaqıt artına-ögüne yurdi, soñ devam etti,— aytmaycaq edim, amma sabırım tükendi.
Elbette, bu şahsiy mesele.
Bekirov menim qadınıma, bilesiñizmi, ne degen?
"Mansurovta ne taptıñ?
Bıraq o harabeni!
Taşkentke köçeyik, beraber yaşayıq!" degen.
Añladıñızmı?

— Ya siziñ qadınıñız ne cevap bergen?— dep soradı İrada,— o yaqı da meraqlı...

İradanıñ davuşı eecanlı çıqtı.
Demek, Mansurovnıñ sözlerine çoq inana qoymadı!
Bu, er alda, bir şey demek.
Yekaterina Vasilyevna namussız adam eken.
Novorossiyskten kelgenimniñ ilki künü İradanen körüşe bilgen olsam, episini olğanı kibi aytır edim.
İrada maña inanır edi.
Demek, Yekaterina menden evel ortalıqnı qarıştırıp yetiştirgen.

Odanıñ içi birden yarıqlanıp ketti.
Közlerimni aralıq ettim.
Mansurov sernik çertken, sigarını yaqayata.

— Yekaterina Vasilyevnamı?
O böyle alçaqlıqqa dayansınmı iç!?
Ayıp degilmi saña, küçelek?!— degen oña,— men evli-barqlı qadınım.
Anañ kibim.
Bu ne seniñ aytqanıñ?— Şart etip bir şamar yapıştırğan.

— Yalan!— atılıp ayaq üstüne turdım,— qadınıñız yalan ayta.
İnsafsız kişi... özü meni tutıp, zornen öpti.

İrada abdırap, yerinden qalqtı.
Men stolğa yaqın keldim.

— Siz bu yerde ediñiz... er şeyni işittiñiz, öylemi?— İrada titrek sesinen qıçırdı.

— Men iç bir şey işitmedim.
Yuqlay edim.

— Yuqlay ediñiz?
Niçün?
Birevniñ laqırdısını diñlemek... bir şeyler uydurıp-çıqarıp, özüñizni aqlamaq içünmi?— qapunı şart urıp, tışarı çıqıp ketti.

— Demek, öpüştiñiz!..— Mansurovnıñ qalın, uzun qaşları ekişer yerden sınıp-sınıp keterek, areketsiz qaldılar.
— Çoq aşağı insan ekensiñ!

Şırh etip yerge tükürdi.
O da çıqıp ketti.

Men qaldım.
Vaziyetim, elbette, parlaq degil.
Maña endi kimse inanmaz.

Bassaraba ve Menjevetskiy kirdiler.

— Toqtabayevni körmediñizmi?— dep soradı Bassaraba.

— Seni qıdırmağa ketti,— dedim men. 
Sigizmund Genrihoviç yanıma keldi.

— Rica etem, maña smena injenerini ve ekskavator parkı başlığını tapıp beriñiz!

— Yañçıq mında ediler,— dedim oña,— biraz sabır etiñiz!

Menjevetskiy maña öyle ökünçli baqtı ki, utanğanımdan "şimdiçik..." dep, tışarı sıptırıldım.

Mansurov ve İrada ağaç köpür yanında ediler.
Mansurov ellerini sallap, yüksek sesnen bir şeyler ayta.
İrada yanında tura.
İndemey...
Yaqın keldim: — Sigizmund Genrihoviç sizni bekley,— dedim.
Mansurov sözlerimni diqqatnen diñlep turdı, soñ: hi-hi-hi etip küldi.

"Bu da ne eken?" — dedim öz-özüme, açuvlanıp, keri qayttım.

— Şimdi kelecekler, dedim Menjevetskiyge.

— Sağ ol, Bekirov!— O, peçkanıñ ögünde tiz çökip oturğan, ateş içinde qalıp telniñ ucunı qızdırmaqta ve Bassarabanen laqırdını devam etmekte edi: — Bilmeyim, arheologlarğa aytsam, belki külerler,— dey edi o,— lâkin insan elinen yapılğan şey ekenine eminim.
Bu ülkelerde ta, arab ükümdarlığından evel yüksek seviyeli medeniyet olğan.
Bu yerlerde İskander Zulkarnayn bile bulunğandır.
Amma topraq pevrenk içün... eki biñ yıl — aqılğa sığmaz müddet degil.
Böyle suv yolu Romada şimdi de bar...
Madamki öyle, bu insan elinen yasalğan şey.
Geologlar bunı eslemegenler.
Yer qazılğan vaqıtta yanaşada beş teşik teşip, keçip pevrenkke ilişmemek mümkün edi.
Böyle adiseler çoq olalar.

Toqtabayev kirdi.

— Seni qıdırdım!— dedi o Bassarabağa.

— Biz yalıda edik.

Sigizmund Genrihoviç qıp-qırmızı telni çıqarıp, sigarını tutandırdı.

— Demirci tükânında çalışqan vaqtımda sigarnı daima böyle yaqa edim,— dedi o,— balalığımda, babam sigarnı niçün ateşnen yaqmay eken, dep taaciplene edim.
Soñundan añladım.
Sigarnı böyle yaqmaq, belli derecede, aristokratlıq eken.
"Demirci olıp, sigarnı kibritnen yaqa..." deycekler.
Ateş, adetince tütey — medeniyetten uzaq şey.

İnjener Toqtabayevke çevirilip, başınen Bassaraba betke işaret etti.

— Buña teşekkür etiñiz!
Sezikli kişi eken.
Acaip maşinist.
Topraqnı kovşnen qaza, amma yerni parmaqlarınıñ,— Menjevetskiy parmaqlarını közlerine yaqın ketirip, olarğa diqqatnen baqtı,— parmaqlarınıñ uclarınen tutıp baqqan kibi is ete.

Menjevetskiyniñ tırnaqları arasında balçıq tolu ekenini körip, taaciplendim.
Menim taaciplengenimni sezdi.
Deral cebinden yavluğını çıqarıp, ellerini sürte başladı.

— Demirci ne vaqıt oldıñız?— dep soradı ondan Toqtabayev.

— İnjenerlik ameliyatım vaqıtında oldım.
Meni kelecekteki injener dep, demirci hanege yolladılar.
Anda üç ay balaban demir çöküçnen çalıştım.
Yahşı ki, ustam yuvaş qart edi, tırışıp çalışqanımnı körip, soñundan meni injener hızmetine avuştırdı.
Amma mında, Çar-Çaqta tırış-tırışma, daima pişken-tüşken injenersiñ.

Toqtabayev külümsiredi.

— Afu etiñiz, Sigizmund Genrihoviç, men partiyalı adamım...

— Ne?
Partiyalı ekenligiñiz içün afu isteysiñizmi?

— Mümkün olsa da, sözümni bölmeseñiz... soñuna qadar aytıp bitirsem...— dedi Toqtabayev,— çünki...

— Baş üstünde, naçalnik arqadaş!— qart injener şaqalı sözge şaqalı cevap berdi.

— Men partiyalı adamım, Sigizmund Genrihoviç, ve işiñizge partiya közünen baqmaq isteyim.
Yüregiñiz temiz, men bilem.
Künü kelir, partiya sizge beñzer eski, tecribeli mütehassıslar hususında öz fikirini söyler.

— Söylermi?

— Söyler!— dedi.
Toqtabayev qatiyetnen ve sözüne devam etti: — amma ıncınğan olsañız, o hususta er yerde ayta berüviñiz yahşı şey degil.
Belki canıñıznı ağırtqan kişiler olğandır, lâkin biz sizge ürmet etemiz, sizni saya-sevemiz.
Siziñ içün bu azmı?
Daa ne kerek?
Canıñız ağırğanını er yerde ayta bermek kerekmi?
Er kesniñ yüregi bar.

— Belki siz aqlıdırsıñız...— dedi Menjevetskiy ve tüşünceli alda cılmaydı, soñ laqırdını başqa tarafqa çevirdi,— Bassarabanıñ kovşı ilişmegen olsa, bir şey bilmeycek edik,— dedi.

İrada ve Mansurov kirdiler.
Mansurov, Sigizmund Genrihoviçniñ qolundan tutıp selâmlaştı, al-hatir soradı, Bassarabağa ise başını bir silkitip almaqnen kifayetlendi.

— Dostlar!— Menjevetskiy sözge er kesten evel kirişti. — Dostlar, maşinist Bassaraba ne yaptı?
Şimdi sizge aytayım...

— Biz onı ciddiy laqırdı içün çağırdıq,— dedi Mansurov,— siz toqtap turıñız!

— Afu etiñiz, men sözümni bitirmedim...
Bitirmek degil, atta başlamadım, Şay... biz aylanma kanalnı tezce qurmaq içün tırışamız, öylemi?— Sigizmund Genrihoviç cebinden yavluğını çıqarıp, pensnesini sürte başladı.— Özen içün yeñi yol quramız.
Amma onıñ astında ne bar?
Aytıñız, ne bar?
Bilmeymiz.
Töpesi küyük qarağaç esiñizdemi?
Esiñizde olmasa, çıqıp baqıñız.
Mından dört yüz metr uzaqta tura... onıñ yanında, yer astında, büyük kanal tapıldı.
Nomay suvlu kanal.
Tasavur etip olasıñızmı?

— Kanal?
Yer astındamı?— Mansurovnıñ közleri bir-birine baqtılar,— onı Kim yasağan?

— Kim yasağan?
Bunıñ şimdi emiyeti yoq,— dedi Menjevetskiy,— kanal...

— Siz yañlışmaysıñızmı, Sigizmund Genrihoviç?

— Yoq.

— Ümüt etilmegen şey.

— Elbette...— dedi Sigizmund Genrihoviç,— suv Hazar Kend betten kele, aylanma kanalnıñ astında yüz metr yürip, töpesi küyük qarağaçnıñ yanında, Çar-Çaqta tamam plotinanıñ özü olacaq yerge çıqa.
Bu, işni mürekkeplendirecekke beñzey.
Söz kelimi, Çar-Çaqnı qurutmaq içün, suvnı aylanma kanalğa yiberdik, amma yer astındaki kanaldan Çar-Çaqqa saniyede qırq kubometr suv aqıp turacaq.
Demek, suvdan kene qurtulalmaycaqmız,

— Bu mümkün degil!— dedi Mansurov.

— Niçün mümkün olmasın?
Mümkün...

— Sen buña inanmaysıñmı?— Toqtabayev meseleni añlatıp başladı.
— Men mında ilki sefer kelgende, özenniñ yüksek yalısında eski arıq kördim.
Oña suv nasıl çıqqandır deysiñ?
Elektrik motornenmi?
O vaqıtta elektrik motornı kimse tüşünde körmegen.
Amma plotina bar eken.
Qaç sene evel?
Beş yuzmi?
Biñmi?
Lâkin plotina kerçekten de bar eken.
O yerniñ ozgo plotina yasamaq içün pek kelişikli.

— Biz bu adamnen beraber,— Menjevetskiy Bassarabağa çevirildi,— meselege eki taraftan yanaştıq.
Menim plaşçım tünevin paromda qalğan edi.
Hatirime tüşti, aylanma kanal çetindeki topraq yığınları üstünden paromğa kettim.
Yanıq töpe qarağaçnıñ yanına kelgende suvnıñ astından köpükler çıqayatqanlarını esledim.
Özenniñ qaynağan yeri... aylanma belledim.
Yalığa tüştim: köpükler terenden çıqalar.
Kene töpege köterildim, anda Bassaraba turmaqta edi.
Ekimiz susıp, diñlenip baqtıq.
Yerniñ astından suvnıñ sağır uvuldısı işitildi.
Eki yerden topraqnı qazıp baqtıq — qaydan çıqqanını körmek istedik, lâkin truba qalın... suvnı köralmadıq.

— Toqta sen!— dedi Toqtabayev.
Aqılına bir şeyler tüşkenge beñzedi.
— Gece smenasında kovşnıñ tişleri beton trubağa ilişti, degen ediñ.
Aqılıñdamı, Bassaraba?
Kovşnıñ köpürçigi ve eki tişi sındı.

— Bilem, o beton degil, taş eken,— dedi Bassaraba.
Çaqmaqtaş.
Kovş vastasınen eki lâpek taşnı birden köterip aldım, tübünden quyu çıqtı.
Ekskavatornı arqağa cılıştırğanda, itimal, yerniñ astı — büyük qobadır, batıp ketermiz dep qorqtım.
Lâkin qoba yoq edi.
Quyu ise yer astı kanalnen birleşik eken... şimdi añladım.

— Kim bilsin?
Elbet de...— Sigizmund Genrihoviç muayyen neticege kelalmayıp, tamşana berdi.

— Öyle olğanda, bütün maşinalarnı sol tarafqa cılıştırmaq kerek,— dedi İrada.

— Anda eki ekskavator bar.
Menim şimdi kelüvimniñ sebebi de şu,— dedi Menjevetskiy,— eki maşinanı acele surette çetke çekmek kerek.

Laqırdı meraqlı edi.
Men diqqatnen diñlep oturdım.
Demek, bizim ekskavatornıñ uçurımdan aşağı yuvarlanayazğanınıñ sebebi de bu ola bile eken!?
Eski kanalnıñ etrafındaki topraq, er alda, boş eken.

Bu arada Mansurov meni köre qaldı. 
— İşke!
- İşke!
Tez!— dep qıçırdı o, qırmızı köz qapaqlarını oynatıp,— özüñizge alâqası yoq işke qarışmañız.

Kişiler oña taaciplenip baqtılar.
Menjevetskiy öksürip aldı, burunınıñ ucuna tayıp tüşken közlügini, işaret parmağınen üytep, töpege köterdi.
İrada yanımda tura edi.
İndemedi maña arqasını çevirdi.

Öylemi?
Men kettim.
Yüregimdeki ağrı ve kederge çıdayalmay kettim.
Qafamnıñ içinde çeşit tüşünceler bir-birlerinen çekkeleşe berdiler.
"Böyle oldımı, İrada?
Men sizni dünyada eñ dülber, eñ insaflı qız belley edim.
Sizni sevdim daima sizni tüşündim.
Siz keçken soqaqlarda yurdim, siziñ cigerleriñizge kirici avanen nefes almağa tırıştım.
Men sizni adamlardan, dağlardan, ruzgârlardan künledim.
Şimdi... men qabaatlı olıp çıqtım.
Yekaterina Vasilyevna meni özü öpti, özü raqınen sıyladı.
Men..."

Ava quru ve suvuq.
Özen betten küçlü yel ese.
Yüksek topraq yığını üstünde turğan ekskavatornıñ yelquvanı kök yüzünde dolana.

— Ey!
Kazak!
Saña ne oldı?— degen davuş işittim.
Başımnı köterdim, Arhipka,— biz seni bekleymiz...— o çirkin davuşnen küldi.

Ekskavator çalışmay, tura.
Maşinistniñ kabinası boş.
Yaqın keldim.
Topraq yığını artından Kandıba ve Almazov çıqtılar.

— Niçün keçiktiñ?— dep soradı menden Almazov,— işlerniñ sıqlet ekenini bilmeysiñmi?

Men indemedim.
Kovşqa köz ettim.
O çuqur içinde yata.
Tros avada sallanıp tura.

— Çekil... men çıqayım,— dedi Kandıba,— bugün çalışmasaq, grafik harap olacaq.
Agapovdan ayıp.

— Bana aytmadımmı?— Almazov ziyade eecanlı edi,— suvuq yel sılaq yelquvannıñ üstüni buzlatqan.
Töpege çıqmaq kerek... çünki tros valikten tayıp, boltnıñ ucuna asılıp qalğan.
Tünevin yahşı maylanmağanğa beñzey, lâkin...

Onıñ töpesine nasıl çıqmalı?
Rezina çızmalarnen buz üstüne basmaqnıñ çaresi yoq.
Er kes areketsiz, indemey baqıp turmaqta.
Kabinağa kirip, çızmalarımnı çıqardım, çılğavlarnı ayaqlarıma sarıp, tobuqlarımdan yuqarısını telnen bağladım, fufaykamnı dögmelep, çilengir anahtarını, kiçik çöküçni ceblerime tıqıştırdım, may qutusını qoltuğıma qısıp, yelquvanğa tırmaşa başladım.
Men bugün er türlü hızmetke azırım.
Ayğa uç deseler, bir sözsüz uçacağım.
Tek ayğa degil, eñ uzaq seyyarege bile... köpek-mışıq, sıçavul qıdırıp oturmaq kerekmey.

Yelquvannıñ ortasına yetken edim, qulağıma aşağıdan Almazovnıñ sesi keldi.

— Tüş?
Tez tüş!— dep qıçırdı o.
Men elimni salladım: "selâm!" Soñ yoluma devam ettim.
Kelgenimniñ ilk künü Hristofor töpede valikni maylayyatqanını körgende —"bir şey degil..." dep tüşüngen edim.
Elbet de... aşağıdan baqsañ, öyle.


— Tüş, deyim saña!
İşitesiñmi?— Almazov kene qıçırdı.

Men yuqarı cılışa berdim.
Özümni köstermek içün degil.
Şay... közüm battı, onıñ içün, kimseniñ sözüne qulaq asmadım.
Bu ne?
Qaramanlıqmı..?
Söz sırası aytıp keçeyim.
Men bir defa, çelüskin epopeyasınıñ iştirakçisi İbraim Fakidovdan: "Nasıl!
Buz deryasında geminiñ batuvı deşetli edimi?" — dep soradım.
O hucur etip, küldi: "Deşetli?
Öyle degeni ne?— dep taaciplendi,— eger qorqunç manasında olsa, böyle deşet gemige mingen ilki künümizde başlağan ve biz onı ilki künümizde aqıldan çıqarıp atqan edik.
Lâkin biz Neapolge degil, Şimaliy qutupqa keteyatqanımıznı bile edik...
İşittiñizmi?"

Töpege köterilir ekenim, aşağı baqmamağa tırıştım çünki ...kim bile?
Şu vaqıtqa qadar öyle oldı-böyle oldı, maña Çar-Çaqnıñ buzları arasında, ister-istemez, bir qaç kereler yuvunmaq kerek oldı.
Bu sefer belki uçmaq sırası kelir!
Yuvunmalardan soñ sağ qala bildim, lâkin bunıñ töpesinden uçsam...— çünki yelquvan pek yüksek,— ne olacağını alla bilsin.
Ekskavatornıñ özü yüksek topraq sarpanı üstünde tura.
Uçsam, parçalarımnı cıyıştırıp yürecekler.
Menim içün kim ağlaycaq?
Bir İradam bar edi, o da...

— Tüş!
Tüş!— aşağıdan qıçıra berdiler.

Yuqarığa köterilgen sayın yel quvetlendi.
İstinad noqtam — sağ elim.
Sağ ayağımnen qarmalap, aşağıdaki köndelen demirge basam, ondansoñ sağ elimnen töpege köterilip, eki ayağımnı tekrar basamaqqa qoyam.
May qutusu ziyade keder ete.
Qutuğa baqayım degende közüme deli özen çalına.
Yuqarıdan baqqanda, özümni güya aylanma kanaldan atlap keçeyatqan, Çar-Çaq suvları üstünde asılıp qalğan kibi is etim.

Bir talaydan soñ alıştım.
Yuqarı adım atqanda, kevdemni yelquvanğa sıqıp, sağ elimni yuqarı uzattım.
Muqayt areket ettim... çünki özümni yel çekip alıp keter dep qorqtım.

Bir defa ayaqlarım yerinden qurtuldı ve bizim Bademlikniñ ibaresinen aytqanda — çompas keras aşağı yuvarlandım, yoq... bu maña şay keldi, asılında tek ayaqlarım qurtuldı, qollarıma asılıp qaldım.
Bundan soñ aşıqmadım, aşağı köz etüvni bıraqtım.
Kimerde yelkem üstünde elektrik qığılçımları çapqalağan kibi oldı.
Bu şübe edi.

Niayet, yelquvannıñ töpesine çıqtım.
Yıqılmamaq içün, sağ ayağımnı köndelen demirniñ arasına keçirdim, may qutusını eki demir arasına tıqtım, soñ valikni qıbırdatacaq olıp baqtım.
Buzlap, qatıp qalğan.
Bir qaç defa çöküçnen urdım, balçıqlı qattı maynı temizlep baqtım.
Valik qıbırdamay qaldı.
Parmaqlarım suvuqtan evelâ qızardı, soñ ağardı... soñ kögerip başladılar.
Valikni aylandırmaq istedim, ellerim tabi olmadılar.
Bilegimni demir arasına keçirip, ellerime sıcaq nefesnen üfüre başladım.
Çoq vaqıt üfürip turdım, soñ qıbırdatıp baqtım.
Daa üfürdim... avuçımnı açıp-yapıp baqtım.

Öz-özüme vazifeler berdim.
Biraz vaqıt keçken soñ olarnıñ icrasını teşkerdim.—"Güzel tur, sen yelquvan üstündesiñ.
Ayaqlarıñ tüpsiz dünyağa asılıp turalar.
Qollarıña küçlüce üfür, küçlüce!
Baq, işaret parmağıñ işten çıqayata!
Aydı, qıbırdatıp baq!
Güzel... endi avuçıñnı aç!
Yap!
Aç!
Yap!
Sızlaymı?
Zararı yoq.
Aç!
Yap!
Aç!
Yap!
Baq, elleriñ qızarıp başladılar.
Demek, ayat qaytıp keldi.
Belki suvuq yel eksilgendir?
Yoq, yel, evelkisi kibi, küçlü.
Endi qolçaqlarıñnı kiyip, gimnastikanı devam et: Aç!
Yap!
Toqta!
Bu ne demek?
Men mında gimnastika içün çıqtımmı?
Bunıñ içün aşağıda yer azlıq ettimi?
Ellerim qızdılar."

Öz-özümnen laqırdı ete berdim, аşağı baqmadım.
Balçıqlı may parçalarını urıp tüşürmek içün köçerniñ etrafını qırıp temizledim.
Valik qıbırdağan kibi oldı.
Çöküçnen eki-üç defa urdım.
Yerinden köçti.
Bir qaç kere aylandırıp baqtım.
Delik içindeki qattı may parçaları tüştiler.
Yañıdan mayladım, Yel küçleşti.
Uvulday başladı.
May yaqqan soñ valikni bir daa aylandırıp baqacaq oldım, tirsegim may qutusına toqundı, qutu avada sızğırıp, özen içine tüşip ketti.
Pek afıdan tura eken.

Qutu tüşeyatqanda, nasıl ettim de, aşağı baqmadım, bilmeyim!
Bir ayağımnı demir arasına qıstırıp, trosnı valikke keçirdim.

İş bitti.
Azaçıq nefes almaq mümkün.
Mañlayımdan, qulaqlarımnıñ artından ter aqmaqta.
Kölmegim şır-suv.

Aşağı tüşmek, töpege çıqmaqtan qolay keldi.
Elde may qutusı yoq.
Aletlerni kene ceblerime ve qoynuma tıqıştırdım.
Ayaqlarım barmı-yoqmı, duymayım.
Olar, añlaşıla, pek üşügenler.
Kim bilsin, belki çılğavlar tüşip ketken, men buzlı demirler üstüne çıplaq ayaqlarımnen turmaqtadırım?
Ayaqlarıma baqmaq istemeyim, baqsam — yerge de baqacağım, yerde ise Çar-Çaqnıñ dalğaları uvuldamaqtalar.

Yavaş-yavaş aşağı tüşe berdim.
Baqsam, endi ekskavator üstünde rıçaglar yanında turam.
Dört qol meni ilindirip aldılar.
Közüme İrada çalındı.
Beti ap-aq, qansız.
Başını aşağı egiltken, tüşkün alda kögertede turmaqta.
Közleri telâş tolu.

— Ayaqlarını qarnen şıqlamaq kerek!— dep qıçırdı o,— Bu suvuqta, bu yelde...

Almazov ve Kandıba indemediler.
Meni aletler saqlı yaşçikniñ üstüne oturttı, çılğavlarımnı çezip, ayaqlarımnı qarnen şıqlay başladılar.

— Soñ, nasıl?— dep soradı Kandıba.— Canıñ tabanıñdan çıqıp ketmedimi?

— Yoq...— dedim men.— Daa içimde.

İradanıñ emirine binaen, çılğavlarnı tekrar ayaqlarıma sarıp, çızmalarımnı kiydim.
Almazov endi rıçaglar başında edi.
O trosnı aşağı tüşürdi.
Nikolay alel-acele kovşnı taqtı.
Men yerde turdım.
Közlerim ep töpedeki valikte edi.
Tros valikten çıqıp ketermi-ketmezmi?
Yoq... tros ziyade tartıldı, endi çıqmaycaq.
Kovş topraqnı boşatıp, kene çuqurğa endi.

Ekskavator, demir yolnıñ ucunda, uçurım üstünde turmaqta edi.
Biz oña yeñi yol yasamağa başladıq.
Maşina bugünki kibi, ritmnen iç bir vaqıt çalışmağan edi.

Dört saatten soñ onı artqa cılıştırdıq.
Almazov meni töpege, özüniñ yanına çağırdı.

— Kel, otur!— dedi o maña, rıçagnı kösterip,— ögren!
Tezden mektepni bitireceksiñ!

Onıñ yengil, sabırlı çalışayatqanını körip, suqlandım.
Kovş de topraq yığını üstüne qapaqlana, de aşağı tüşe, de töpege çıqa.
Kovşqa, yığın üstünde toqtalmağa imkân bermey, aman yelquvannı sağ tarafqa aylandıra, kovş kene çuqur içinde ğayıp olıp kete.
Sılaq topraqnı kovş içinden boşatmaq qıyın, lâkin hızmet ustadan qorqa, deyler.
Kovş yuqarı keteyatqanda içindeki topraq avadaki sarsıntı neticesinde divarlarından ayrıla, kovş yığın üstüne qapaqlanğan vaqıtta tökülmesi qolaylaşa.
Bu protsesske tsikl... bir tsikl deyler.
Smenada episi ne qadar tsikl ola bile?
Beş yuzmi?

Maşinanı men de böyle usta idare ete bilsem...
Almazov qafamdaki fikirlerni oqudımı, ne yaptı?

— Sabır et, sen de ögrenirsiñ!— dedi maña ve rıçaglar başından turdı:
— Otur!

Bir saatten soñ İrada peyda oldı.
Ne vaqıt ketken edi?
Bilmeyim.
Topraq yığınınıñ ziyade yükselip çıqqanını körgen soñ, Almazovnıñ ustalığını, becerikligini maqtap başlağan edi, maşinist onıñ sözüni böldi.

— Bu tek menim işim degil,— dedi Andrey Zaharoviç,— Bekirov de çalıştı.

— Bekirov?— İrada inamsızlıqnen külümsiredi.
— Cevdet rıçag başında oturıp olamı?

— Yoq, oturalmay...— dedim men yüksek, sert davuşnen,— eki adam, eki omuzından tutıp tura.
Tutmasalar, yıqılıp kete.

İrada menim açuvlanğanımnı sezdi — indemedi.
Almazovnıñ yanına barıp:

— Men niçün keldim, bilesiñizmi?— dep soradı.

— Yoq.

— Yarın saat onda idarede tehnika aktiviniñ muşaveresi olacaq.
Krasnânskaya ve Vadim Semönoviç Taşkentten qaytıp keldiler.
Akveduk meselesi çezilgenge beñzey.
Özüñiznen beraber ekipajnı da alıp keliñiz!— dedi İrada,— Meselâ, Karimni, Kandıbanı...
Bekirov arqadaşnı da mümkün.

İrada ketken soñ, Andrey Zaharoviç maña köz qıptı.

— Ne qadar büyük resmiyet... kördiñmi?— dedi o,—"Bekirov arqadaş"... halq komissarı. 
Soñ davuşını küçültip, menden soradı: — Qavğa ettiñizmi? 
— Öyle oldı!

— Kerekmey, Cevdet!
Qavğa etmek kerekmey!— Almazov terenden köküs keçirdi.
— Tünevin men de özümniñkinen qıçırıştım.
Şimdi peşman etem.
Bala bağçasına işke kireyata.
Anda dört mürebbiye bar.
Bizimki — beşinci.
Özümizdeki eki daneni anda alıp ket, deyim.
Alıp ketmeseñ, evde cenk toqtamaz.
Yoq, alıp ketmem, dey.
Niçün?
Bağçada balalarnı yahşı baqmaylar, hastalanırlar, dey.
İşitesiñmi?
Özü mürebbiye olğan bala bağçasına öz balasını alıp ketmege qorqa.
Bu ne demek?

Evge qaytqanda, Andrey Zaharoviç yol boyu qadını hususında şikâyetlendi.
"Daa işke kirgeni yoq, bütün gece balalarnıñ adlarını aytıp, sandıraqlap çıqa" dedi.

Aşhane yanında toqtaldıq.

— Qayda?— dep soradı menden Almazov.

— Biraz tıqınmaq isteyim...— dedim men.

— Anda bizimkini körseñ,— belki aş almağa kelgendir — ayt, saba muşaverege ketecek, de!
Qısqası, bir aftadan beri daima böyle: men işten evge, o evden işke.
Körüşip, laqırdı etip olamaymız.
Tünevin kâğıt yazıp qaldırıp ketken.

— Ne yapsın?
Qurucılıqqa yardım etmek kerek!— dedim men, ne aytacağımnı bilmegenimden...

— O da şay: yardım etmek kerek, dey.
Men itiraz etmeyim, yardım ete bersin, lâkin neticede ne olıp çıqa?
Men mındam, o anda, balalar evde.
Qarma-qarışıq.

...Aşhanede adam az edi.
Ekinci smena aşap ketken, şimdi gece smenasından qaytıp keleyatqan işçiler birer-ekişer kire bermekteler.

Zalnıñ bir köşesi brezentnen bölüngen.
Bunda, adeti üzre, bulaşıq savutlar turalar.
Sabira hala maña tüy pastası... üstünden etli şorba qoyıp bergen arada, perde artından qadın sesleri işitildi.

— Ne?
Men onıñ hızmetkârımmı?— dedi birisi.
Bu, fikirimce, Yekaterina Vasilyevna edi,— tañ atqanda turdım, azlıq ettimi?
Er kes aşhanede aşay, o da aşasın.
Qızdırıp bermesi qıyın degil, lâkin borşç pişirem dep, ısqa tutunmağa vaqıttım yoq.

Bir talaydan soñ özü zalğa çıqtı, elinde boğça içinde çanaq-çölmek.
Meni körgeni kibi, kelip yanaşamda oturdı.

— Selâm-aleyküm, Cevdet!— dedi maña, yasama nezaketnen,— körüşmegenimiz çoq vaqıtlar oldı.
Sağındım sizni.

Eppi vaqıt susıp oturdım.
O, bir-birinen bağı yoq, dadsız sözlernen, nasıldır, hucur bir tarihnı ikâye etti, qaç defa haqıldap küldi.
Sabira hala çette turıp, bizni seyir etti.
%

— Öşek darqatıp yüresiñiz, öylemi?— dep soradım men Yekaterina Vasilyevnadan.
— Bunı ne maqsadnen yapasıñız?

— Nasıl öşek?
Sizni begengenimni başqalardan gizlemek kerekimmi?
Toqta!
Bu şeytanlı hala sizge bir şeyler qarıştırdımı?
Eger Mansurov sizni birde-bir şeyde öpkelese, maña aytıñız, özüm laqırdı eterim.

— Özüñizden başqa kimse bir şey qarıştırğanı yoq.
Men añlamayım, siziñ ile menim... ekimizniñ aramızda ne ola bile?

— Ne bar?
Onı bilem.
Sevgi...
Sizni sevem.
Amma ne ola bilecek... aytıp olamayım.
Siziñ kibi tülenlerni qozğay bermege sevem.
Adamlarnıñ alıñız tabiatça bir-birine aks soyları birleşe ekenler.
Lâkin ebediy degil...
— O bir şeyler daa aytmağa tedariklengende, Mansurov kirip keldi, bizim stolımızğa oturdı.

— Seni beklep olamaycağım,— dedi o qarısına,— bare aşhanede aşap keteyim.
Zaten sabalıq aşnı daima mında aşap kete bersem ne?

— Pek güzel...— dedi Yekaterina Vasilyevna.
Yerinden sıçrap turdı, elindeki savutnı tars etip kürsü üstüne qoydı.

— Mına sabalıq yemegiñ bunıñ içinde!— dedi o,— üyleligiñ de bunda!
Rica etem,— o quturıp başladı.
Eki-üç adım ögge, eki-üç adım artqa yurdi, soñ:

— Sağlıqnen qal, Cevdet!— dedi maña,— er kün smenadan soñ mında kelip aşaysıñmı?

Men cevap bermedim.
%

Mansurov aş savutını eline alıp, qarısınıñ peşinden ketti.
Maña aylanıp bile baqmadı.

Gece ekskavatornıñ yelquvanı üstünden tüşeyatqan maalimde İradanıñ maña baqıp turğan telâşlı közleri hatirime keldi.
O, ğaliba, maña bir şeyler söylemek istedi... söyleyalmadı.
