## Muqaddeme (Mektüpten)

Güzel İrada!
Men qaytıp keldim.
Ayuv terisinden tikili yün urbam alâ üstümde.
Çıqarğanım yoq.
Qış yalıñız Arhangelskdedir bellegen edim, albu ise Moskvada da qar ve ruzgâr edi.
Tayyarege biletni qolaylı taptım, tekrar yaz ülkesine kelip tüştim.
Qapunı anahtarımnen açtım...
Burunıma birden qavun — taacipli şey!
Qavun qoqusı urdı.
Aşhaneniñ aralıq qapusından közüme stol üzerindeki, yüzüm, alma ve nar çalındılar.
Mücize!

Seyyare artıq institutqa derske ketken.
Server ise uyquda.
Paltomnı çıqarıp turmağa sabırım yetmedi, oğlannıñ başı ucuna keldim.
O yuqu içinde tamşana, yutquna.
Dört ay ve on bir kün içinde ne qadar deñişken!
Atta ösken.
Baq qaşlarını nasıl sıttı... nasıl teren nefes aldı!
Ebet, onıñ da kendisine has kederi olmalı.

Böyle eken, Sabira hala peyda oldı: "yavaş ol!" degen kibi, parmağını dudağına toqundırıp, meni yataq odasından quvıp çıqardı. 
— Vanna azır!
Saña yuvunmaq kerek! 

O işniñ böyle olıp çıqacağını güya evelden bilgen.
Menim keleyatqanımnı tüşünde körgen, onıñ içün ocaqnı sabadan yaqıp, vannanı qızdırıp qoyğan.

Şay etip, bir saat, bir buçuq saat keçe.
Men, üstümde çapanım, sabalıq yemek stolı başına oturam.
Ağızıma ne qapsam, lezetli kele.
Sabira hala, men olmağan vaqıtta, özü ve balalar evde nasıl ömür keçirgenlerini ikâye ete.

Diqqat ile diñleyim: eger Dikkenste tufanğa oğramağan olsam, seniñ ile körüşe bilecek ekenim...
Furtuna tayyaremizni çoq tutıp turdı.

Saba yemeginden soñ Sabira hala öglüginiñ cebinden seniñ mektübiñni çıqarıp, maña uzata.

— Bunı niçün kelgenim kibi bermediñiz? — deyim.
Sabira hala külümsirey, indemey.
Onıñ bu areketinde özüne mahsus mantıq olmalı.
Mektgopte ne yazılsa-yazılsın, adam evelâ yıqanmaq ve aşap toymaq kerek, mektüpni soñra da oqumaq mümkün.
O qaçmaz.
Bu qılıq maña pek hucur kele, lâkin hala içün öyle degil.

Çernışevskiyniñ romanındaki Vera Pavlovna ve aqayı ayrı evlerde yaşağanlar.
Biz ekimiz, ise daima seyaattamız.
Men evge kelsem — sen yoqsıñ, sen olsañ — men çıqıp ketem.
Lâkin iş yalıñız bundamı, aceba?

Men cebede eken vaqıtımda hayalım ep sende edi.
Okopımızğa kirip kelesiñ.
Ustgoñde öfitser urbası, beliñde nemse parabellumı, ayaqlarıñda eski çızmalar.
Pogonlarıñ... tankçınıñkimi?
Atlı askeriñkimi?
Alla bilsin!
Cenk, vaqıtında bunı tain etmek mümkün degil.
Er şey yeşil tüste.
"Ayaqqa qalqıñız!" — dep cekiresiñ bizge.
"Bu sukünet niçün?
Rostovnı nemsege teslim ettiñiz!
Novoçerkasknı oña berdiñiz!
Bu azlıq etti de, Kavkaznı da elden qaçırmaq isteysiñiz, öylemi?
Vicdanıñız-namusıñız qayda?
Doquzıncı ve on ekinci ordular!
Qalqıñız!
Peşimden... ileri!
Aziz vatan... ana topraqnıñ saadeti oğrunda!
Ur-rra!"

Sen daima gizliden peyda ola... gizliden de ğaip olıp kete ediñ.
Aqiqatta ise — soñundan añladım — sen cenkte sapör vzvodınıñ komandiri ekensiñ.
Eger bizge körüşmek qısmet olsa, ekimiz on sene yalıñız muarebe hususında laqırdı etip oturırmız, dep tüşüne edim.
Körüştik.
Lâkin cenk hususında laf etmege unuttıq.

Sabira haladan seni sorayım.
Çoq vaqıt susıp, tüşünip otura, soñ:

— Qadınıñ üç biñ ada üstündeki memleketke ketti...— dey.

— Öyle memleket ki, gülleri, çiçekleri, terekleri sararmaq-solmaq bilmey, bağçalarında ebediyen baar ükümran.
Adalar memleketinde hızmetiñ ne vaqıt bitecek?
Ne vaqıt qaytacaqsıñ?
Bu hususta iç bir şey aytalmay.
Kelecek künüñni bildirmegeniñ içün İrada pek darıldı, dey.
Bir afta evel kelgen olsañ ne qadar yahtı olur edi!

Elbette, bildirgen olsam, yahşı olur edi!
Böyle degende qalbimni, niçündir, keder basa.
Ebet, ebet.
Sabira hala daima aqıllı şeyler söyley.

Bu ne?
Ayağım kene sızlap başlaymı aceba?
Kene şu eki qurşun...
Vena yanındaki qaranlıq gece, suvuq yağmur ve çamurğa batqan top arabası.

Yoldan yazıp yollağan mektübiñni tekrar-tekrar oquy ve sen ketken soñ, boşap qalğan küskün odalarnı dolanam.
Evniñ ögündeki kiçik bağçamızda qaranfil açqan...
Mektübiñni oquğan sayın tilim "T" ve "R" arflerine ilişip, toqtala berem.
Sen olarnı başqa arflerge qoşıp yazasıñ; "T" ve "R"-ni açıq yaz dep saña qaç kere ayttım!?

Mektübiñ, şübesiz, meraqlı.
Hususan Karaçi aerodromındaki vaqia...
Men bu levhanı yahşı tasavur etem.
Siz epiñiz yolcular salonında, yahut saninspektor kabinetinde oturasıñız.
Yuqunçlı hastalıqlarğa qarşı aşlamadan keçkeniñe dair tezkereñ olmaq şart.
Barayatqan memleketiñde holera, ya da çuma zuur etse, elbette, bunı yapmağa mecbursıñ.
Sizni birer-birer çağırıp, vesiqalarıñıznı teşkere ve er biriñizge biñ bir sual bereler.

Özüñnen nevbette turğan adamlarnı pek zevqlı tasvir etkensiñ.
Kibirli seyaatçı, renkli adamlarğa büyük nezaketsizliknen baqqanda, közüne sen çalınasıñ.
O seni de asiyalı bellegendir.
Aysa!
Asiyalı olmay, nesiñ?

Divardaki kilim üstünde asılı suretiñe köz etem, qaşlarıñ, közleriñ, şaqaq kemikleriñ... tıpqı asiyalı.
"Bu nasıl terbiyesizlik!" degensiñ sen oña rus tilinde.
Pek güzel aytqansıñ.
Tasavur etem: ingliz buña pek taaciplengen ve "Raşen?
Soviyet?" degen olsa kerek.
"Ebet, ser.
Siz kendiñizni ğayet osal tutasıñız!" degendirsiñ!
Bilem, bilem...
Sen inglizce acaip söylenesiñ!
Onıñ senden ingliz ve rus tillerinde afu istegeni taacipli şey degil.

Bu ne qadar müim mesele, bilesiñmi?
Biz sovet ruhunda terbiye körgen kişiler, millet ayıruvnı yalıñız ecnebiy memleketke tüşken soñ sezemiz.
Milliy meseleniñ astında beynelmilel mesele köremiz.
Teessüf ki, bazı memleketlerde adamlarnıñ pek çoqları bunı añlap olamaylar.

Eki kün keçken soñ, İndoneziyada qadınlar ile subetiñ de, zanımca, çoq meraqlı olğan.
Sen onı oldıqça tafsilâtlı yazğansıñ.
Men, Asiya qadınları bir-birleriniñ tillerini çabik añlağan adetleri barlığını bilem.
Kerçek, sen musulmanlıq ananeleri esirliginde çoq bulunmadıñ...
Sen de, men de mektepte aptiyikni yalıñız til buruçqa qadar oquya bildik, lâkin din ve mezep hususında bayağı şeyler bilesiñ.

Sabira hala kibilerni alayıq.
Olar, ellerine uquq berilgen soñ bile, ondan faydalanmaq içün çoq küreşmege mecbur oldılar.
Sen ise ğalip kelgen bahtnıñ quçağında östiñ.

Şay degende, hatirime Raşidniñ sözleri tüşe.
Ecnebiy memleketten kelgen kişilerniñ biri ondan: "Özbekstan qadınları aqiqaten erkeklernen musaviy uquq aldılarmı?" — dep sorağan, Raşid: Qanun mücibi uquq aldılar,— degen ve şaqa sırasında ilâve etken — lâkin aqiqatta olarnıñ ellerindeki uquq, berilgeninden ziyade...

Mektübiñde maña tek bir selâm yazğansıñ.
Başqa şey yoq.
Lâkin menim buña canım ağırmay.
Çünki mektüp küçlü adiselerniñ teessuratı altında asıl olğan, ondan da ğayrı, bu mektüp tek menim içün degil, epimiz içün.

Mektübiñni oquğanda men sıñırlar hususında tüşündim.
Umumen sıñırlar hususında...
Tayyarede uçqanda men, ğaliba, bütün ömrümni tayyarede keçirdim — sıñırlar çoq sezilmey. 

Taymırda qış sentâbrde başladı.
Biz buz tabaqaları üstünden uçıp keteyatqanda deñiznen sail arasındaki sıñırnı tain etmek içün çekiştik.
Aşağıda, astımızda, suvuqtan qatqan buzlu okean susıp turmaqta edi.
Biz, de deñiz, de tundra üzerinden Arhangelsk betke uça bersek de, er alda, yer közümizge tutaş buz sahrası olıp köründi.
Astımızda qar içinde terekler közge çarptılar.
Yuqarıdan olar evelâ bayırlarğa beñzep köründi, soñundan dağlarğa çevirilip kettiler.
Arhangelskde altı saat toqtadıq, soñra hayli vaqıt qarlı ormanlar üzerinden uçtıq, bulutlarnı teşip keçtik.
Moskvağa yaqınlağanda, duman içinde peyda olğan "pencerelerden" aşağı baqtım.
Anda-mında sürülgen, saçılğan topraqlar köründiler, soñra tutaş ormanlar peyda oldılar.

Aradan üç saat keçtimi-keçmedimi, men Vnukovoda "TU-104"-ke minip, Taşkentke cönedim.
Aralskten soñ ucsız-bucaqsız çöller... bu çöller tezden sahrağa çevirildiler.
Taşkent aerodromına qonğan soñ, üstümdeki urbam esime tüşti, meni qasevetlendirdi.
Qış ile yaznıñ, suvuq ile sıcaqnıñ sıñırı ne yerde edi?
Onı köralmadım.

Sıñır meselesi hatrime qaydan tüşti, bilmeyim.
Sen mektübiñde: İndoneziya sıñırından keçer-keçmez kendiñizge muamele deñişkenini yazasıñ.
Sıñırlar, elbet de, türlü olalar.
Barışıq ve alicenaplıq ğayesiniñ tantanası içün ise sıñır zaruriy degil.
"Barışıq ve alicenaplıq" dedim men, bunıñ manasını añlatmaq isteyim.
Men, er çeşit qabaatnı afu etmek kerek, demek istemeyim.
Yer yüzünde, bir-biriniñ ğırtlağını üzip, bir-biriniñ qanı ile ğıdalanuv ğayesini yoq etmek kerek, deyim.
Bu cietten vekâletiñiz büyük hızmet köstere bilir.

Men tayyarede uçıi keleyatqanda aşağı baqa berdim.
Buzlı deryalar, qarlı dağlar, küneşli çeller ve, niayet, pamuq tarlaları ve meyva bağçalarını kördim.
Er şey insanlarğa bağlı... er keske muabbet ayat kerek.

Men saña bir defa özümniñ balalıq devirimni ikâye etken edim.
Hatiriñdemi?

...Menim babam dülger edi.
Onıñ eki lağabı bar edi: "dülger" ve "qınalı baş".
Babamnıñ saçları ve saqalı, kerçekten de, ateş kibi qırmıvı edi.
Onıñ zenaatı — dağda ağaç kesip, evge ketirmek ve araba, senek, tırnavuç yasap, yarmalıqta satmaq edi.

Sıra beyaz uçırımlar arasında gizlengen qadimiy şeerge çıqıp ketken vaqıtında, babam hatirimde öyle qalğan edi.
O bu vaqıtta elli yaşında, oldıqça sağlam, küçlü kişi edi.
Bütün ömürinde baltanen hızmet etkeninden, elleriniñ parmaqları avuçınıñ içine qaytıp, qıyışıp, terisi qatıp qalğan.
Tañ atar-atmaz töşekten tura, atnı çanağa yeke — çünki ağaçnı yüksek dağdan köyge yalıñız çana ile ketirmek mümkün — yarım ötmeknen eki baş sarımsaqnı boğçağa qoyıp, dağğa çıqıp kete turğan.

Dülger meni ve ağamnı qışımlı şaraitta östürdi.
Onıñ fikirince, yigit qaba, ağır müitte terbiyelenip ösmek kerek.
Yaz mevsiminde er cumaertesi künü bağçada, ceviz teregi astındaki kütük üstüne oturır ve ağam Fikret ile meni küreştirir, kendisi ise ağızındaki çubuğını dumanlata berip, seyir eter edi.
Babam açuvlanmasın deseñ, qaidege riayet etip küreşmelisiñ.
Men Fikretni, yahud Fikret meni iç ırğaqqa, yahut yanbaşqa alıy, yerge şıpırmaq kerek.
Bunıñ içün, ekimiz ne qadar çoq qurnazlıq ve canbazlıq bilsek, episinden faydalanıp, de men Fikretni, de Fikret meni belden tutıp, töpege kötererek, yerge ura ve urğan sayın ya onıñ, ya menim bir-de bir yerim ezile ve qanay... lâkin ekseri allarda indemey turıp ketemiz.
Men Fikretniñ qalın, yunli elleriniñ tazıyıqı altında yerge yıqılsam, babam ağızındaki çubuğını deral yerge bıraqa, yuvurıp kele, meni yaqamdan köterip ayaqqa tursataraq, qulaq tozıma bir-eki şamar çekken soñ, tekrar küreşmege mecbur ete edi.

Küzde cevizler pişse, babam uzun tayaq alıp, terekniñ eñ yüksekteki köndelen pıtağına minerek, ellerinen iç bir şey tutmay, ceviz qaqa ve bizni de böyle yapmağa mecbur ete edi.
Men buña pek tez alışqan edim.
Şimdi bile yapıp körsete bilem.

Biz babamnen avğa da bara edik.
O maña qattı topraq üstünde tavşan izi tapmaqnı, çıtırman dağ içinde quşlarnıñ çeşit ilekâr sadaları ne demek ekenligini ögrete turğan.
O bizge, eñ azdan, birer tavşan atıp öldürmegence, evge qaytmağa ruhset etmey edi.
Avcılıqnıñ ilki künlerinde babam bizge toyğance aşamağa ötmek bermedi.
Er birimizniñ arqamızda torba içinde birer kesek ötmek ve birer baş sarımsaq olsa da, babamnıñ ruhseti olmay tura toqunmadıq.

Onıñ eñ ziyade sevgen şeyi — qoşu edi.
Bir defa at çapmağa maña degil, ağama ruhset etti.
Ertesi künü saba Fikret "Ruzgârnı" ahırdan çıqarıp, qaşağa ve çötkinen temizledi, quyruğını örip, qısqa etip bağladı, Soñ atnıñ etrafında saatlarca aylanıp-üyrülip yurdi, ondan iç ayrılacağı kelmedi.
Men ise sofa içinden seyir etip oturdım.

Babam meni yanına çağırdı.

— Bıraq, oğlum! — dedi o maña ciddiy davuşnen,— bıraq olarnı!
Barsın, Fikret "Ruzgâr" ile köz-kozge qalsın!
Keder etme!

Bu meni pek taaciplendirdi.
Amma soñundan añladım...
Babam biñ defa aqlı eken.
Qoşudan evel yigitnen at arasında, başqası içün añlaşılmaz muqaddes subet olıp keçe.
Dülger bunı yahşı bile edi.

Qoşuda yigirmiden ziyade atlı yigit iştirak etti.
Atlılar Qapandı köpürinden keçeyatqanda men endi Ruzgârnıñ eñ ögde keleyatqanını esledim.
Babama körsetmek istedim, albu ise, o menden evel körgen.
Dülger alel-acele arqasını maña çevirdi ve adımlarını keñ-keñ atıp, evge taba cönedi.
Soñundan bildim, babamnıñ yüregi bu arada sevinçnen tolu olğanından, köz yaşlarını körsetmege istemey, evge ketip qurtulğan.

Lâkin babamnıñ bizge ögretken şeyleri yalıñız bular degil edi...
O bizge, er şeyden evel, namuslı ve sade oluñız, dep ögütlegen edi.
Ve özü de namuslılıqnıñ timsali edi.

Men onıñ bizge aşlağan bu iliminden çoq memnünim.
Barsın, terbiye usullarınıñ bazıları davalı olsun, lâkin biz ayatta... alelhusus Vetan oğrundaki qanlı çatışmalarda, olardan çoq fayda kördik.

Ya Çar-Çaq?
E! Çar-Çaqta işler mürekkep edi.

Server alâ yuquda.
Onı uyatmalımı?
Beraber bağçağa çıqıp kezinmelimi eken?
Yoq, canım...

Yuqlay bersin!

Men, içlerinde seniñ nefesiñ gizlengen, susqan boş odalarnı dolanam, ekimizniñ Çar-Çaqta keçirgen künlerimizni hatırlayım...
