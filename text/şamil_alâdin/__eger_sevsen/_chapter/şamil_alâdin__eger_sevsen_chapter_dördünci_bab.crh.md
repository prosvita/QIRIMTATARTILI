## Dördünci bab — Sen ne kördiñ? Men ne bilem?

Er kes barakqa qayttı.
Men yalığa tüştim.
Qapaqlanıp, buz içinde qatıp qalğan çapçaqnıñ üstünde oturmağa niyetlengende, yanaşamda ayaq davuşları işittim.
Kevdemni doğrulttım.
Qarşımda İra turmaqta edi.

— Mında ne yapasıñız? — dep soradı o menden, - işten soñ aşamaq ve raatlanmaq kerek.
Siz yalıda kezinesiñiz!
Bir şey añlamayım.

— Özenni körmek isteyim.
Gece qaranlıqta sezilmey.

— Nasıl?
Begenesiñizmi?

— Deşet...
Lâkin, adı hucur...
Çar-Çaq!
Bu özbekçemi?

— Yoq.
Qadim vaqıttan qalğan şeyge beñzey.
Ressamsıñızmı?

— Ressam?!
Menden ressam?
At üstünde yürmek, onı qaşağanen temizlemek... başqa mesele!

Qız sustı.
Soñ egilip, yerden küçük, tögerek lâpek taşçıq aldı, erkek bala kibi, elini soza berip, bar küçünen özenniñ ortasına fırlattı.
Taşnıñ suv üstünde sıranen qaldırğan alqalarına baqıp, seyir etip, zevqlanıp turdı.

— Yuriñiz! — dedi o, soñ maña, — smena bitti.
Men artıq smena injeneri degilim.
Komsomol komitetiniñ sekretarım...
Rica etem, yuriñiz! 

— Qayda?
Niçün?

— Turıñız!
Soñ aytırım.

"Mavı qayağa" keldik.

— Kimse yoq...
Pek güzel, — dedi İra, — şimdi siz bir şey köreceksiñiz, lâkin taaciplenmek kerekmey.
Qana, qapaqnı tutıp turıñız!

O kürsüni qaranlıq köşege çekti, tavannıñ çetinde mıhı qurtulıp, aralıq qalğan fanerniñ arasına qolunı tıqtı, içeriden yeşil çiçekli bir rulon divar kâğıtı çekip çıqardı.

Men kâğıtnı tanıdım.
Onı Merkeziy komitetniñ sekretarı komsomol reberlerine taqsim etken edi.
İra uzun parça kesip aldı, qalğanını kene tavanda saqladı.

— Yazıñız nasıl? — dep soradı menden, — dülbermi?

Bu qızğa qaydan rastkeldim, aceba?
Polkta ekende divar gazetasında çalışqan, maqalelerni temizge çekken edim.
İnjener bunı qaydan işitken?
İşitkenmi aceba?
Belki meni sınamaq isteydir?

Başlañız! 
— O, qısqa teri paltosınıñ cebinden küçük fırçı ve üstünde bir şeyler yazılı kâğıt çıqarıp, maña berdi.

— E!
Yazıñız acaip eken de! — dedi İra, yazayatqanımnı körip, — siz bizim içün hazinesiñiz!
Haberiñiz barmı?

Tezden "Yengil kavaleriya" bülleteni azır oldı.
İra ayttı — men yazdım:

"Tünevin birinci smenada elektrik energiyası olmadı.
K-70 ekskavatorı eki saat işsiz turdı.
Mansurovqa ve Toqtabayevge ayıplar olsun.
Ekskavator parkınıñ böyle qanaatlendiricisiz çalışuvı esas işlerniñ, hususan aylanma kanalnıñ, bitirilüvini telüke altında qaldırmaqta.
Yengil kavaleriya: Şadmanova".

— Öz familiyañıznı da yazıñız! — dedi İra.

— Reydde iştirak etmeyip, nasıl?..

— Ne farqı bar?
Yazıñız! 
Men tabi oldım.
Kâğıtnıñ astına familiyamnı yazdım.

— Ne?
Ne? — dep soradı İra. 
— Bekirov?
Tanış familiyağa beñzey.
Qaydan keldiñiz?

— Uzaqtan.
Sıñırdan...

— Taşkenttendirsiñiz belledim.
Anda menim yaqın kişilerim bar.
İnstitutnı da anda bitirdim.
Kimerde barıp kelem.
Anam ve babam Samarqandda yaşaylar.
Babam hasta.
Basmaçlarnen çatışmada qurşun sağ cigerini delgen...
Anam raykomda işley.
Teminat hadimleri Samarqandqa barsalar, bizim evde qonalar.
Babam yaqında yürip başlağan, amma çalışmağa mecalı yoq.
Ekimler ruhset etmeyler.

Qapu açıldı.
Toqtabayev kirdi.
Kepkasını çıqarıp, astarına yüzündeki ve boynundaki terini sildi.

Yandım, piştim...— stolnıñ yanından keçeyatqanda, közlerine bülleten çalındı.
Toqtaldı, oqup baqtı,— birincide, eki saat degil, bir saat...— dedi o, ökünçli davuşnen.
Astındaki imzalarnı körgen soñ, esini ğaip ete yazdı, — Bekirov?
— Yalq etip betime baqtı: 
— Sizsiñizmi?
Zevqlı şey!
Kelir-kelmez, yengil kavaleriya oldıñızmı?

— Atlı asker olğan soñ... ne yapacaq?
İra asıl da keyfini bozmadı.
Küle berdi.
Niçün küle berdi?
Añlap olamadım.
Menim şporlarımnı mısqıllapmı?
Toqtabayevniñ sözlerini mantıqsız tanıpmı?

— Barsın, öyle olsun! — dedi Toqtabayev.
— Öz-özüni tenqid yahşı şey.
Partiyanı temizlev komissiyasınıñ reisi olğan vaqıtımda özüm de tenqid etken edim.

Toqtabayev darıldı, lâkin sezdirmek istemedi.
Bu arada aqılına nasıldır müim mesele keldi... paltosınıñ qoyun cebinden kâğıt çıqardı.

— Baq!
Buña baq? — dedi, İrağa uzatıp,— bazar meselesinde kommunstroynen qavğamız asıl da bitmeycek.
Pavilyon yasamaq kerek.
Kimse özüni sıqmay.
De şifer yoq, de tahta yoq... de adam yoq.

— Bunı sizge partkom avale etkenge beñzey...
Siz ise bizge, komsomolğa yüklemek isteysiñizmi? — dedi İra, öpkelenip, — hucursıñız, Mavlân aka!
Bizim qolumızdan ne kelecek?
Bir şey de...
Aydı, teşkerip baqayıq, soñ?

Toqtabayev külümsiredi.

— Sağ ol!
Üstümden bir yük tüşti.
Endi komunstroynıñ tırmalanğanını kör...
Amma "komsomolğa yüklemek" meselesine kelgende, bilesiñmi...
Bu yahşı.
Siz bizim yerimizni tutacaq yaş nesilsiñiz!

— Yuriñiz kettik! — dedi maña İra, yerinden qalqıp.

— Yoq, Bekirov mında qalsın. 
— Toqtabayev maña kürsüni körsetti: 
— Oturıñız!

İra meni qorçalar belledim, lâkin indemey, çıqıp ketti.
Azaçıq canım ağırdı.
Arqadaşçasına olıp çıqmadı.
Toqtabayev şimdi meni tınçıqtırmağa azırlanayata.
İra bunı duyıp, sıptırıldı.

— Sen ne?
Kerçekten de atlı askerde hızmet ettiñmi? — dep soradı Toqtabayev.

Men başımnı qaqıttım. 
— "Ebet!"

— Demek, şay! — qart mehanik hayli vaqıt susıp turdı.

— Menim qardaşım da atlı askerde, — dedi soñ, — rastelişmediñizmi?
Toqtabayev.
Adı Madamin.

— Menim hızmet etken polkımda böyle şahs yoq edi.

— O Saratovda.

Toqtabayev kene sustı.
Men bekledim: "evelâ çalış, er şeyni bil. Başqasına aqılnı soñ ögretirsiñ!" — dep başlaycaqtır belledim.
Amma Toqtabayev başqa saadan baas etti.

— Bu yerde ilki çadırnı men qurdım...— dedi o ve sıçrap ayaqqa turdı, qapunı aralıq etti.
İçeri suvuq yel kirdi.
Men de ayaqqa turdım: 
— bu yerde ise, — o selbi terek betke işaret etti, — geologlar yaşay ediler.
Cigerlerim suvuqlanğan vaqıtta olarda yattım.
Yıqıldım... bilesiñmi?
Uçurumdan ayaqlarım kurtuldı, başlı-ayaqlı yuvarlanıp, özenge tüştim.
Özü de dekabr ayı.
Üstümde pamuq urba.
Yahşı ki, suvnıñ quturğan vaqıtı degil edi, yoqsa çekip alıp keter edi.
Başımnı taşqa nasıl urıp parlamadım, bilmeyim.
Ecelim yetmegen eken.
Zar-zorına yaldap çıqtım.
Lâkin suvuqlanğanım.
Özümiz çadırnıñ içinde yaşay, aşnı ise tışarıda, küçük ocaqta pişire edik.
Dnepirdeki kibi degil...
Anda geologlar içün mahsus barak bar edi.
Soñundan men özüm ayrı kötecde yaşadım.
Bir qısımında ecnebiy memleket mütehassısları, diger qısımında — biz edik.

Toqtabayev qapunı qapattı, soñ çöyün ocaq yanına kelip, qatranlı ellerini qızdırmağa tutundı.

— Sen otur.
Men şimdi saña episini añlatırım, — dedi o, — mında ilki partkomnıñ sekretarı kim edi?
Men edim.
Dnepr qurucılığında Toqtabayevnıñ mına böyle... balaban sureti asılı tura edi.
Ekskavatorcı edim.
Çar-Çaqtaki maşinistlerniñ çoqusı andan keldi.
Tursunov, Krasnânskaya, Almazov, men özüm.
Lâkin dünyada elektrik stantsiyalarınıñ episini Dnepr ve Volga üstünde qura bermek mümkün degil.
Şarqqa... meni işitesiñmi?
Şarqqa da ketmek kerek.
Bizim şarq, alâ qışlaqqa beñzey.
Sanayı meselesinde pek ğarip: araba, eşek, çigir, ketmen...
Maşina qayda?
Biñ sene evel, on biñ sene evel adamlar topraqnı tıpqı böyle qazğan, böyle saçqanlar.
Afrikadaki kibi.
Bizge qışlaq ealisini — episini işçi sınıfı etrafına birleştirmek kerek. 
Nasıl?
Olarğa traktor ve elektrik küçü berüv yolınen.
— Toqtabayev bu yerde toqtaldı, nelerdir tüşüngen kibi oldı, soñ başını doğrulttı: 
— seniñnen kimse musaabe yapmadımı?

Men başımnı köndelenden salladım. 
— "Yoq!"

— Bu da yapmadımı? — o qapu betke işaret etti.

— Yoq.
Şadmanova da yapmadı.

— Tevbe!
Böyle komsomol olurmı?
Vatandaşlar muarebesi devrinde... ana komsomol qayda edi!
Aç, çıplaq, üstünde yırtıq şinel, özü ep ögge yuvura edi.
Şimdi yaşlar çeşit şeyler uydurıp çıqaralar.
"Yengil kavaleriya", "Reyd brigadası", bilmem daa neler.
Bu saña, eliñde vintovka, duşmanğa ücümge yuvuruvğa beñzemey, qardaş! 
— Toqtabaev elini cebine soqtı, kisesini çıqarıp, sigar yasay boşladı. 
— Şimdi, elbette, devir başqa.

O vaqıtta Toqtabayevnen olğan subetni şimdi hatrime ketirsem, taaciplenem.

Munasebet kelgende, men: bizim devirimizdeki komsomol tamamınen başqa edi, deyim.
Albu ise iş onda degil...
Biz özümiz deñişe bere ekenmiz.
Biz yaşlıqqa, endi eppi qartayğan közlerimiznen baqamız.

Toqtabayev devam etti:

— Bizim Çar-Çaq kombinatını al!
O biñlernen tonna kübre çıqaracaq.
Ne içün?

— Pamuq içün,— dedim men, ögüni aldırıp.

— Pamuq içün... öyle! —
Toqtabayev közlerini yuma berip küldi. —
Bunı quçaq balası da bile,— dedi maña,— bizim Orta Asiyada pamuqnı istegeniñ qadar asramaq mümkün.
Nasıl?
Topraq yeterlik, amma suv az.
Plotina qurayatamız.
Suv cıyacaqmız.
Añladıñmı?
Ondan da ğayrı… pamuq ösemi?
Öse.
Ğıdanı qaydan ala?
Topraqtan.
Ebet!
Yerden yüz biñlernen tonna azotnı çekip ala.
Onsız ösüv mümkün degil.
Evel biz kübreni qaydan ala edik?
Ecnebiy memleketlerden.
Azotnıñ tonnası bizge dört yüz kümüş altın parağa otura edi.
İsap etip baq!
Bir taraftan, Orta Asiyada, şarqta, işçi sınıfı meydanğa ketirmek içün zavodlar qurmaq, ekinci taraftan, pamuqnıñ topraqtan alğan ğıdasını qaytarıp bermek kerek.
Ecnebiy memleket teminatından qurtulmaq içün, kombinat quracaq, anda kübre yasap çıqaracaqmız.
Bu — kapitalizmge darbe.
Perokoptakinden küçlü.

Toqtabayev artqa-ögge yürer eken, birden toqtaldı, quşağı astından küçük şişeçik çıqarıp, tiliniñ astına nas qoydı.

— Men anda cenk ettim...— dedi o,— aysa!
Qızıl bayraq ordenim de bar.
Ordenim bar, lâkin taqmayım, çünki maqtanğan adetim yoq.
Er alda ondoquzıncı seneden berli partiya azasım.
Ne yerde olsam-olayım, birinci nevbette özümni kommunistim dep bilem.
Boş vaqıtım olsa, mürekkep adiselerni, siyasiy momentlerni aytıp añlatmağa sevem.
Kimge olsa-olsun.
Sen çekinme!
Men saña darılmayım.
Elbette, işke başlar-başlamaz, bülletenge imza çekkeniñ — güzel şey degil.
Kişiler, özüni körsetmek içün yapqan, dep tüşüne bilirler.
Şadmanovanı mında er kes bile.
O hızmette ateş-yalın.
Seniñ içün türlü hızmetler tapmağa aqılı yeter.
Amma seni mında kimse bilmey.

Men başımnı aşağı egilttim.
Toqtabayev bunı başqa manada añladı.

— Sen darılma,— dedi, meni piyazlap,— men müitni añlatam...
Aqiqiy bolşevik partiyanıñ ğayelerini halqqa yetkizmege borclı.
Özüñniñ aziz borcıñnı başqasınıñ boynuna yükleycek olsañ, nasıl kommunistsiñ?
Saña doğrusını aytayımmı?
Er kommunist teşviqatçı ve küreşçi olmaq kerek.
Leninden misal alayıq.
O, em işçiler kütlesine ögretken, em ondan ögrengen.

Vu arıq betli, uzun mañlaylı adamnıñ közlerine baqtım.
Yaşı elliden ziyadege beñzey.
Yüzü ağır qanlı, yorğun, közleri azaçıq şişik, daima aşağı baqıp turğan kişi.

Soñundan İradadan añladım: "Toqtabayev bir defa pek ağır hastalanğan, onı ekskavator üstünden rıçaglar başından, essiz alıp ketkenler.
Ondan soñ eski hızmetine qaytıp barmağan.
"Mavı qayada" mehanik hızmetinde qalğan.

Tasil, bilgi ceetinden pek küçlü körünmegen bu adamnıñ namuslı laqırdısını meraq ile diñledim.
Partiyağa ğayet sadıq kişi.

Toqtabayev tekrar qapunı açtı.

— Biraz ava kirsin,— dedi o,— ocaq tütep başladı.
Uçurumnı köresiñmi? — közleriniñ areketinen yalını kösterdi,— qırq ayaq... meni andan alıp çıqqan ediler.
Niçün qırq ayaq?
Çünki özenniñ yalısı ketken sayın yüksele, sırımlar açıla bere.
Çar-Çaq plotina qurulacaq yerde qaynay, qutura, soñ vadige çıqıp kete.
Bu qayanıñ içinde — nasıl devirde, bilmeyim, qırq ayaqlı merdiven yasağanlar.
O zamanda canbaz adamlar yaşağanlar, basamaqlarnı pek yatımlı yasağanlar, çoq asırlar devamında selden, küneşten, suvdan aşalıp, qıyışıp qalğanlar.
Tüşmesi-çıqması telükeli.
Bir kere, tüşip-çıqtım.
Güzel...
Ekincisinde yıqıldım.
Aşağıda, aylanma kanalnıñ bitken yerinde, aqıntı biraz sakince, yalı yüksek degil.
Amma mında pek deşetli.
Özüñ ayt, plotinanı qayda qurmaq mümkün? — Toqtabayev parmağınen ögündeki avanı türtip körsetti: — Mında!
Tek bu yerde!
Geologlar zevqlı kişiler.
Plotina qırqayaqnıñ yanında olmaq kerek dediler.
Lâkin bunı olardan evel tabiat özü tain etken.
Qadim vaqıtlarda bu yerde Hanım degen kişi arıq qazğan.
Şimdi arıqnıñ izi qarnen örtüli.
Baarge çıqsaq, saña körsetirim.

Toqtabayev saatine baqtı, çeresi deral deñişip ketti.

— Ketmek kerek.
Yoqsa, ortağa kene "bülleten" kelip kirer.
Sen de ket!
Menim aytqan şeylerimni arqadaşla-rıña añlat!

O kepkasını kiydi, bosağadan tışarı atlayım degende, artına aylandı.

— Radio diñleysiñmi? — dep soradı menden.

— Kimerde... elbette.

— Bugün diñlediñmi?
Abissiniyada işler nasıl?

Men omuzlarımnı qıstım: qaydan bileyim?

— Şaqanı bıraq.
Cenk yañı qozğalayata.
Faşizm büyük zeval.
Bizim devletimiz iç bir vaqıt onıñ qurbanı olmaycaq.

Biñ doquz yüz qırq ekinci senesiniñ küzünde Mozdok cebesinde okopta yatqan vaqıtımda bu sözler hatirime kelgen ediler.
