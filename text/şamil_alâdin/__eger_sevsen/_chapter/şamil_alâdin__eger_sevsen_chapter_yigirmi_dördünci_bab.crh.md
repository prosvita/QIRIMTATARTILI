## Yigirmi dördünci bab — Sevgi... küçlü sevgi

Saba keç uyandım.
Pol üstünde küneş şavleleri örnekler yasağanlar.
Evni şeñlendirgenler.
Turdım... biraz kerildim-sozuldım, vucudımda tükenmez quvet is ettim.
Qurucılıqnıñ birinci deviri bitti.
Ekincisi başlamaqta...
Soñ fikirlerim keçmiş ömür etrafında aylana başladılar.
Keçmiş ömür hususında yatqan yeriñde tüşünmek oñaytlı.
Tekrar koyka üstüne uzandım.

Komsomol Merkeziy Komiteti sekretarınıñ kabineti hatirime keldi.
Anda şimdi de öyle qalabalıq ekenmi?
İsrail Artıkov defterine menim familiyamnı yazıp qoyğan edi.
O defter endi tolğanmı eken?
Artıqov böyle etip, er kün kişilerni inşaatlarğa yollay, kişiler kelgen soñ, bir afta içinde ağa-qardaş olıp qalalar.

Er kes böyle.
Arhipka ve oña beñzegenler?
Yoq.
Beş-altı adamnıñ esamesi oqulmay.
Kişi evelâ öz taqdiri hususında tüşünmek kerek.
Arhipka...
Muşuq bizim ailege ne yapa bilecek?

Sabira hala ile olğan laqırdımız şimdi hatirime keldi.
Hala maña niçün sataşa bere, bilmeyim.
İradanen munasebetni yañı tüzettim degende keldi, bozdı-taşladı.
Men bilem, hala meni begenmey.
İradanen körüşkenimni istemey.
Niçün?
Men qızğa aqran degilim, Sabira halanıñ fikirince, İradanıñ aqranı Tursunov.
Ebet!
Sabira hala öz İradasınıñ bahtlı olğanını istey.
Onıñ içün qıznı daima menden muafaza etip kelmekte.
Amma dünyada sevgi degen şey bar.
Sabira hala bunı unuta.
Unutamı aceba?
Belki asıl da bilmeydir?

Men İradağa nişanlanğan, bunı er kes bilgen soñ, qısqası, olacaq şey olğan soñ, siz, Sabira hala, menimnen ne qadar nazlı ve nezaketli olıp ketken ediñiz, esiñizdemi?
"İrada sizsiz, siz de İradasız yaşap olamaycaqsıñız..." degen ediñiz.

İradanıñ hatiri içün maña, İradadan yahşı muamele körsete ediñiz.
İradanıñ hatiri içün bizim evimizni, bizim ekimizni ve, birinci nevbette, balalarımıznı terbiye etüvni öz üzeriñizge aldıñız!
Men Volgo-Donda Tsımlâ plotinası qurğanda, İrada otpusk vaqıtında maña kelgen: balalar evde, Sabira halasınen beraber qaldılar, degen edi.

Yazıq ki, kişi, soñundan başına ne kelecegini bilmey.
Bilgen olsam, Sabira halağa açuvlanmaz edim.

Geceniñ bey vaqtında hala maña o suallerni bergen soñ, men onıñ, elbette, İradanı maña qarşı silâlandıracağına, meni oña baştaq kişi dep taqdim etecegine inandım.
Şimdi barakta yuqudan uyanğan soñ, böyle tüşündim.
Lâkin Sabira hala çoq yaşağan, çoq körgen qadın.
İrada?
Gece onı qayda, niçün çağırdılar?
Barıp da, başqa uçastkağa avuştırsalar?
Çünki şimdi bütün smena injenerlerine yeñi uçastkalar berilecek.
Yarın plotina qurucılığı başlay.
Barıp da, men İradanıñ uçastkasına tüşmesem?...

Mümkün degil.
İrada meni seve.
Tünevin men onıñ evine kirgende, çeresinde ne qadar dülber ğurur ve sevinç sezildi...
Belki men İrada hususındaki fikirimde yañlışadırım?
Belki o da başqa qızlar kibidir?!
Ne olsa-olsun, men onıñ içün ateşke ve suvğa kirmege azırım.
Niçün?
Ne olğan o qadar?
İrada dünyada yekâne qızmı?
Bunı aytıp añlatmaq mümkün degil.
İradanı başqa yerge avuştırsalar, men de avuşırım.
O qayda olsa, men de anda olurım.
Men onı... onıñ güzel közlerini, ince, sınıq qaşlarını, yengil ve keskin areketlerini er kün körip, onıñ yımşaq sesini işitip turmaq isteyim.
Kimselerge beñzemez İrada daima közümniñ ögünde olmaq kerek.

...Atta şimdi, aradan çoq seneler keçken soñ... stol başında oturıp, İrada hususında bu satırlarnı yazayatqan vaqıtımda bile yüregimde onıñ içün kene saf isler uyanmaqtalar.
Niçün?
Onıñ dülberligi ve cazibeli areketleri içünmi?
Yoq!
İş tek onda degil.
İş, zanıma qalsa, onıñ yüreginiñ lekesizliginde...
Lâkin dülberligini de inkâr etmem.
Dülberlik — İrada demek.

Men İradanı iç bir vaqıt Elpide ile qıyas etkenim yoq.
Eger o vaqıtta...
Batumda qalbimde çırpınğan şey sevgi isap etilgen olsa, demek, sevginiñ çeşit soyları ola eken.
Demek, sevgi iç bir vaqıt tekrarlanmay eken.
Elpide sevginenkun-cülikniñ arasındaki sıñırnı bilmey edi.
Men onıñnen bir afta bulundım.
Bu vaqıt içinde o, meni biñ defa künledi, meni sevgeni içün biñ defa yemin etti.
Bu — suniy duyğu degil, aqiqiy, küçlü, samimiy is edi.
Belki öyle bir vaqıt kelir — o kelmedi, lâkin, kele bilir edi — men Batumdan ketmez, qart Duranidiniñ evinde qalır edim.
Men şimdi koyka üstünde yatqanım alda, çıtırman yüzüm tereklerinen tolu azbarnı ve ağızında uzun çubuğı, qapu ögünde tapçan üstünde oturğan qart Duranidiniñ özüni tasavur etem.
O daima başını aşağı egiltip otura, daima yuqsırağan kibi körüne, lâkin diqqatnen baqılsa, çubuq tütegeni sezile, demek Duranidi yuqlamay, bir şeyler hususında tüşüne edi.
Men bu azbarda özümni de yahşı tasavur etem.
Asma yüzüm terekleri tübünde topçan üstünde qart, stol başında Elpide ile men, soñ Hristofor — oturamız...
Bularnıñ episi ola bilir edi?
Aysa?
Elpide meni bütün ömüri boyunca künlep, öpkelep yürer edimi, aceba?
Şimdi bile bu hususta tüşüngende telâşqa tüşem.
Yoq, canım.
O bütünley başqa kişi olıp keter edi.
Çünki bir-birimizni seve Edik.
Men sevginiñ tılsımlı qudreti hususında, soñra sevgi özü saf ekenligi, közge körünir şey degilligi ve tek tasavur etilmesi mümkünligi — episi öz-özlüginden kelip çıqa bilgeni hususında tüşündim.
Onıñ içün, sevgiden marum kişilerge acındım.

Yekaterina Vasilyevna ne qıdıra?
Ğayıp etilgen yaşlığınımı?
Aqaretlengen sevgisinimi?
Niçün bir adamdan diger adamğa çapqıla bere?
Yüregi ne qadar boş, özü ne qadar pervasız, sevgi dep bellegen tüşünceleri ne qadar tez kelip-keçici şeyler?
Mansurov onı seve.
Onıñ qalbindeki isleri Yekaterina Vasilyevnanı bıraqmağa mecbur etalmaylarmı?
Mecbur etalmasalar, demek, Yekaterina Vasilyevna qocasınıñ sevgisinde bir şeylerni añlap olamay — onıñ içün özüni böyle tuta.

Valânıñ Nikolaydan, Arhipka hususında alicenaplıq istep kelgeni hatrime tüşti... onı Rahil yollağan.
Rahil özü kele bilmey edimi?
Lâkin Valâ keldi.
Çünki Valâ Nikolaynı seve.
Valâ pek çoq içkicilerniñ cemiyetlerinde bulunğan, lâkin Rahilden büyük farqı bar...
Men, Valânıñ niçün Rahilge beñzemegenini bilem.
Valâ bir adamnı sevmese, onıñnen bağlanmay.
Rahil sevmegen adamlarına olğan munasebetini kimseden gizlemey, atta maqtanıp yüre.
Rahil er bir erkekke teslim ola bilici qız.
Zevqlanmağa seve.
Kerçek, kimerde Arhipkağa pek açuvlı körüne, lâkin açuvlanuv — yürekten çıqqan is degil.
Rahil ve Arhipkanıñ serbestlik hususındaki tasavurları pek hucur.
Eger Rahil ile Arhipka arasındaki muamele kerçekten de sevgi olsa, Rahil öz keçmişini çoqtan unutır ve şimdiki "serbestligini" çoqtan bıraqır edi.
Lâkin, doğrusını aytqayda, kimerde "erkekniñ esareti altında bulunmağa seve".
Eger istese, perişan, yengil qadınlarğa has adetlerini çoqtan taşlaya bilir edi.
İstemey.
Özü Yekaterina Vasilyevnadan temiz ve alicenap.

Bir adam sevgi hatiri içün fenalıqta bulunsa, onı afu etmek kerek.
Men öyle tüşünem.
Yekaterina Vasilyevnada sevgi yoq.
Onı afu etmek mümkün degil.

Ayat aqqında böyle sade, böyle acele muzakere etmek belki doğru degildir?!
Belki er bir sevginiñ öz incelikleri bardır?!
Başqa türlü sevgi...
Karamatnıñkine beñzegen sevgi de ola.
Aydın-açıq ve er keske añlaşılğan sade sevgi.
Karamat canlı, ayattan hoşnut, kendi ıntıluvlarında soñ derece qattı, adamğa inanıcı qız.
O, büyük sabırnen, Karimni bekley.
Karim onıñ işitmek istegen sözüni mıtlaqa söylecek.
Tezden...
Karamat buña emin.
Karamat özüni, "Karimniñ qarısı" degen fikirge azırlap qoydı.
Bu sade ve tekaran bala areketine beñzegen fikirde, özüne mahsus bir qaramanlıq ve fedakârlıq bar.
Karamatnıñ yüreginde diger bir is daa bar: Karim onı sevmese, oña evlenmek istemese, Karamat başqasına qocağa çıqmaycaq.
Kimseni sevmeycek.
Çünki, yüregi yalıñız Karim içgon urmaqta.

Bizde bir kişi... bir qadın daa bar.
Onıñ şahsiy ayatı meni pek meraqlandıra.
Onıñ aqqında çoq tüşündim.
Kimerde bu qadın hususında İrada ile laqırdı etip baqmağa ımtıldım.
Lâkin men laqırdığa başlar-başlamaz, İrada çıq-çıq balaban kibi, birden qabuğına kirip saqlana.
Anna Yakovlevna Krasnânskaya... o da seve.
Vadim Semönoviçni seve.
Bunı isbat etip oturmaq kerekmey.
Amma onıñ Vadim Semönoviçke olğan sevgisi ve bir vaqıtta qocasına olğan sadaqatı bir-birinen üzviy bağlı.
Tul qadınnıñ sadaqatı sevmege keder etemi?
Yoq.
Anna Yakovlevna bu işniñ farqına bara bilecek derecede aqıllı.
Lâkin onıñ balaları... şimdi öz anasınıñ evinde yaşamaqta olğan balaları bar.
Olar anasını qalbten añlamaq, onıñ niyetini doğru tanımaq yahut tanımamaq kerekler.
O sebepten Anna Yakovlevna bir qararğa kelalmay, bekley.

O yüregindeki bütün areketini, bütün arzularını hızmetke sarf etmekte.
Qocası sağ olğanda, balaları Vadim Semönoviçni — yaqın kişimiz, dep bile ediler.
Anna Yakovlevna bir işke qıymetni, qocasına baqıp kese edi.
Qocası buña ne der eken, qocası nasıl yapar eken, dep tüşüne ve onıñ kibi yapa edi.

Anna Yakovlevna on altı yaşında ekende evden, patriarhal, diniy qorantadan çıqıp ketken ve professional inqilâbcı yoluna mingen.
Narva yanındaki okoplarda qocasınen tanış olğanda daa yigirmi yaşına kirmegen edi.
Soñra, beraber Permde yaşadılar.
Arbiy senelerdeki dostluq — evlenüv ve yaşayış içün eñ müim emel isap etilgen namus ve qarşılıqlı ürmetni doğurdı.
Sanayı Akademiyasında oquğan vaqıtlarında Vadim Semönoviç ürmetke lâyıq kişi edi.
Onıñ içün Anna Yakovlevna mında onıñnen rastkelgende pek sevindi.
Qocasınıñ dostı, özüniñ vatandaş muarebesi şaraitında fikirdeşi — işkir kişi.

Kerçek, Anna Yakovlevna, injener ve tehniklerniñ meclisinde Vadim Semönoviçniñ laqırdısını begenmegen edi.
Lâkin soñundan: "A!Torizonen munasebetini bozmaq istemey, bu da devirniñ serpindisi..." dep tüşüngen, unutmaq istegen edi.
Neni?
Tek Vadim Semönoviçniñ sözlerinimi?
Bu hususta soñundan da davalaşmaq mümkün.
Er alda, Anna Yalovlevna, adamda böyle qattı deñişmeler ola bilgenine taaciplengen, açuvlanğan edi.
Bu açuvlanuv oña bazı hayallardan qurtulmağa yardım etti.

Bu saba men sevginiñ hucur ceetleri hususında çoq tüşündim.
Niçün?
Bilmeyim.



Nikolay ve Hristofor kirdiler.
Şimdi olar er yerde beraber yüreler.
Kirdi degence, koykalarına yattılar.
Soñra pısırdaşa başladılar.
Nikolay hihıldap küldi.
Hristofor burunı astından "Kirpiçiki"ni yırladı.

— Eliñ nasıl?— dep soradım men.

— Bir coruq,— dep cevap berdi Hristofor.

— Sağlığıñ?

— Fena degil!
Gece qayda çıqıp kettiñ?

— Bıraq, Hrist!
Böyle şeylerni sorap oturma!— dedi Nikolay,— sen onıñ qulaqlarına baq!
Bir gecede ne qadar öskenler.
Bir gecede aqıldan ne qadar eksilgen..!

— Yoq.
Bu mümkün degil...— dedi Hristofor.
Soñ, yarı ğurur, yarı mısqılnen ilâve etti: — Men hastahanede yatqan vaqıtta ekiñiz de büyük adamlar olğansıñız.

— Nasıl büyük adamlar?— dep soradı o,— ne işte?

— Biriñiz maşinist, digeriñiz maşinist yardımcısı...
Bu iş yuqarı maalle qoquy.

— Belki bizge endi bedava teri palto ve hrom çızmalar da berirler?— dedim men ve küldim. — Büyük olmağa-oldıq.
Lâkin nemiz deñişti?
İç bir şeyimiz!
Gece ekskavatornıñ trosı üzülse, aman çöküçni alıp, çuqurğa çapamız.

— Bu seniñ eski adetiñ.
Özüñni alâ nijnik isap etesiñ.
İsteseñ — çap, istemeseñ çapma, özüñniñ işiñ!
Seniñ bu hızmet içün adamlarıñ bar!— dedi Hristofor.
Soñ sol elinen yavaştan sağ eliniñ tirsegini köterip, yastıqnıñ üstüne qoydı. — Amma maaşıñ arttı.
Bizim qardaşnıñki kibi degil, öylemi?

— Öyle.
İlişmege şey bar.

— Ya kvartira?
Naçalnik olğan soñ, kvartira da bermege borclılar.
Nikolayğa nasıl, bilmeyim, amma saña... sen ev-barq saibi olmaq tedarigindesiñ.

Bu saba Hristofornıñ keyfi yerinde edi.

— Soñ?
Aqşamğa qadar böyle yataqlay bereceksiñmi?— dep soradı o, ayaqlarını koykadan yerge tüşürip. — Men aşamaq isteyim.
Ekşi qapısta şorbasımı?
Makaronmı?
Ne olsa-olsun.

— Aşamaq isteseñ, tez tur!— dedi Nikolay. — Keteyik!
Seniñnen beraber barsaq, belki bizge de ürmet olur!

Sabira hala Hristofornı körgende eecanlandı, ağlamsıradı, soñ hastahanede aşamağa qaç kere ve ne bergenlerini, yarası nasıl?
Yahşımı?
Fenamı?
Episini soradı.
Kuhnâdan aş ketirgen soñ, doktorlarnıñ ve emşirelerniñ adlarını sorap bildi.
Laqırdı eteyatqanda, Hristofornıñ çanağında aş eksilgenini körip, kene kuhnâğa ketti, bir çanaq gulâş ketirdi, Hristofornıñ ögüne qoydı.
Soñ Nikolayğa ketirdi.
Men?
Men güya dünyada yoq edim.

Bundan soñ İradanen qaç kereler körüştim.
Ellerinde eski papkalar, iş çatqıları, daima bir yaqqa aşıqmaqta... çeresi daima ciddiy.

— Selâm, İrada!

— Selâm, Cevdet!

Başqa söz yoq.
Sabira hala bu sefer onı yahşı işlegen.
