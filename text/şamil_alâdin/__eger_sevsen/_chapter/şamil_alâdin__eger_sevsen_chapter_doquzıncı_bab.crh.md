## Doquzıncı bab — Hurma satıcı Samson emce

Mektüp aldım.
Selime uzaqta, Or qapu bette, emcesiniñ evinde apansızdan vefat etkenini yazalar.

Bir kün evel pek şeñ eken...
Cevdetten mektüp kelmedimi? — dep sorağan.
Zavallı Selime...
ne men oña, ne o maña iç bir vaqıt mektüp yazğanımız yoq.
Körüşmegenimiz ise çoq vaqıt oldı.
Men onıñ hatrine nasıl etip keldim aceba?
Aqşam emcesiniñ kelgenini beklegen.
Emcesi qoyuncılıq sovhozında veterinariya ekimi hızmetinde olıp, insanlardaki bütün hastalıqlarnıñ da şifasını bulucı adam eken...
— emcesi kelgen soñ, qız ondan bir meşrebe şarap istegen... ve üç kişi olıp, muabetlik eşqına içkenler.
İçken soñ, emcesi tüşünceli alda başını sallap alğan, soñ qarısına "Selimeniñ çırayı meni raatsızlandıra..." degen.
Geceniñ bir vaqıtında yengesi qıznıñ hucur davuşnen qıçırğanını işitken.

Bu, Selimeniñ gül kibi saf, qabaatsız ömüriniñ niayeti eken.
Köyimizde anası bu haberni işitken soñ, bizim evge kelgen, anama episini söylegen.
Amma qıznıñ babasına bir şey aytalmağan.

Ağamnıñ mektübi meni pek kederlendirdi.
Köyimizni hatırladım .
Onıñ soqaqları boyu dolanayatqanımnı kördim.
Evimizniñ qapusı ögündeki aylançıq soqaq ile derege tüşeyatqanda, aylanıp artıma baqtım: sofada anam otura.
O, artımdan baqıp, öglüginen közleriniñ yaşlarını sile.
Yoluma devam ettim.
Evlerniñ pencerelerinden, bağçalarnıñ isarları töpesinden, aralıq qapulardan köydeşler maña kederli-kederli baqalar.
Olardan birisi: "ğarip Cevdet... sevgili qızınıñ ölümi içün, kim bile, ne qadar yanıp-küymektedir..." — dey.

Köyde bulunğan olsam, elbet de, öyle olur edi.
Bu haber Taşkentte, bizim institutnıñ yataqhanesinde de yanıqlı isler doğurır edi.

Aqılımda... studentniñ biri, sevgili qıznıñ vefat etkeni hususında mektüp alğanda, ziyade qasevetlengen edi.
Lektsiğa barmadı .
Köridorlar boyunda sesiz-soluqsız dolandı yurdi.
Yorulğan soñ krovatına yatıp, tüşündi.
Qomşu korpusta yaşağan qızlar kelip, yanıqtan ölüp qalğan bu yigitni seyir etti, atta ağladılar.

Şimdi mında, barak içinde, maña da bir de-bir kişige derdimni aytmaq kerek, edi...
lâkin kimge?
Stol başında Elpidege mektüp yazmağa qurundım.
Ağamdan mektüp alğanımnı, qıznıñ vefat etkenini yazdım.
Yandım- yaqıldım, amma közlerimden yaş çıqmadı.
Tek, göñlümniñ üzerinde bir bürüşik daa asıl olğanını sezdim.
Elpidege bularnıñ episini yazdım.
Bu mektübimde onıñnen, ilki defa olaraq, bir dost sıfatında laqırdı ettim.
"Şimdi menim, senden ğayrı, yaqın kişim yoq,— dep yazdım.
— Elbet de, yahşı yigitler barlar... söz kelimi, Raşid, Hristofor, Karim, Nikolay.
Lâkin men olarnıñ ögüne barıp, derdimni aytıp olamam.
Selime vefat etti... işittiñizmi?
demege mecalım yetmez.
Bu sözlerni söylemek içün yalıñız saña baznam öte".
Ondan soñ men Elpidege aylanma kanal hususında da eki satır yazdım...
O menim ne işnen meşğul ekenimni bilmek kerek.
Öyle degilmi?

Konvertni yapıştırdım, poçta bölügine alıp kettim.
Yaşçikke qoyğan soñ hatrime tüşti... mektüpniñ soñunda: "közleriñden öperim" — dep yazmağa unutqanım.

Elpide evelleri menim mektüplerimde "közleriñden öperim" degen sözler mıtlaqa olmasını talap ete edi.
Men ise yazğanda "kozleriñden öperim"... dep yazmağa unutmay edim.
Olğanı-olacağı eki söz... lâkin bu sevgimizniñ simvolı olıl qalğan edi.

Simvol... sevgi!
Acaip sözler!
Lâkin bunıñ endi ne faydası bar?
Asıl da, Elpidegе şimdi niçün mektüp yazdım?
Şimdiki Elpide, dört sene evelki Elpidemi?

Böyle yanıq ve keder içinde baraktan çıqtım.
Aşhanede Hristofornı rastketirdim.
Üylelik yemegini aşap bitireyata edi.

— Arhipka aqlı eken,— dedi o, menüda yazılğan "gulâşnı" körsetip,— bizni nenen sıylaylar... köresiñmi?
Özüñ "yengil kavaleriyasıñ!"
 Niçün bir çareler körmeysiñ?

Men kuhnâ betke... aş almağa kettim.
Birincini, ekincini, üçüncini — episini birden ketirip stol üstüne qoydım.
Üçüncige, adeti üzre, kök renkli qoyu botqa bereler.
Oña kisel deyler.

— Elpideni körmek isteysiñmi? — dedi maña apansızdan Hristofor.
Ötüm patlayyazdı.

Elpide beyaz anternen çıqqan.
Çeresi tınç ve miskin.
Onı böyle durğun iç körmegen edim.
Daima ateş, furtuna edi, Yanında hoş körümli yigit bar.
Galstugı yerinde köbelek.
Külecegim keldi.
Batumda yaşağan bütün kiyevler, üç qara ayğır yekili taçankanıñ üstüne oturıp, boyunlarına köbelek taqıp resim aldıralar.
O dekorativ atlar menim vaqtımda da bar ediler.
Bazar yanında...
Birisiniñ yanbaşı ta o vaqıtta azaçıq qopqan edi, öyle de qalğan.
Resimde körünip tura.

Hristofor meni, aşap bitirgence, bekledi, soñ beraber çıqtıq.

Suretke özüm de taaciplendim...— dedi Hristofor.

Men cevap bermedim.

— Keyfiñ bozuqmı, ne?

— Menimmi?
Yoq!

— Yalan aytasıñ.
— O Elpideniñ laqırdısını devam etti,— menim içün tesadüfiy şey.
Lâkin bunı beklemek mümkün edi.
Yigitnen Krasnodarğa ketecegim, dep yaza.
Aptekada çalışa eken.
 — Böyle degende, Hristofornıñ davuşında azaçıq ğurur bile sezildi.

"Sen onıñ nasıl kişi ekenini qaydan bilesiñ...— dep tüşündim men.
 — İczacımı?
Nijnikmi?
Bunıñ ne emiyeti bar?
Tek sevgi olsun..."

Aqılıma kene Selime keldi.
Boğazıma bir şey tıqıldı, nefes alması qıyınlaştı.
Soyunmay, koyka üzerine yattım.
Sukünet içinde yüregimniñ duküldisini işittim... hucur şey.
Soñra Hristofor ve Nikolaynıñ yavaştan bir şeyler hususında pısırdaşqanlarını sezdim.
Diger yaqıma aylandım, ögümde Nikolay turmaqta edi.
Olar yüregimdeki keder ve asretni añlağanlar.

Ne qadar vaqıt keçti?
Bilmeyim .
Yuqu içinde:

— Zararı yoq, er şey keçer keter...— degen davuşnı işitip, uyandım.

— Tur, Cevdet!— Nikolay omuzımnı silkitmekte edi,— er kes ketti.
Sen qaldıñ!
— Yatqan yerimde kerilip ve esnep aldım, zornen közlerimni açtım.
Vucudım parça-kesek, ayaqlarıma demir putlıqlar bağlanğan kibi.
"Bu ne demek?
Hastalandımmı men?"

— Kettik, kettik!..— Nikolay ayağımdan tutıp çekti.
Çızmalarımnı zar-zorına kiydim, fufaykamnı omuzlarımnıñ üstüne alıp, onıñ peşinden çıqtım.

— Aqılsızsıñ sen...— Kandıba qulaqqa hoş kelmegen bu sözlernen menim göñlümni almaq istedi,— bir şeyden haberiñ yoq.

Menimmi?
Elbet de...
Men: "Tavernalarda madera içmedim.
Toreadorlarnıñ küreşini seyir etmedim" deycek oldım.
Peşman ettim.
Bu ne içün?
Nege kerek?

"Mavı qaya" yanından keçkende, er vaqıttaki kibi, bunarlı pencereden içeri köz ettim, kimse yoq...
Yalıñız çöyün peçka qıp-qırmızı olıp yana bermekte edi.
Demir yolğa yaqınlağanda Toqtabayevke rastkeldik.
O, qalın parmaqlarınen mıyıqlarını bura berip, şpallar boyu dalğın adımlamaqta edi.
Bu keyfi bozuq ekenliginden delâlet.

— Tez oluñız!— dep qıçırdı o bizge,— bu nasıl yürüş?
Bugün qayda barsañ, asabiy davuş işitesiñ.
Nasıl şey?

— Taş-qaya... yer qazılmay!— dedi Hristofor,— ne yapacaqmız?

Ekskavatornıñ maşina bölüginden Almazov çıqtı.
O endi smenanı qabıl etken.

— Mesuliyetsizlik... ziyankârlıq.
Başqa şey degil...— dep ayqırdı o,— dört saat çalışmay tur da, yer patlatıcılârnı çağırma...
Aqılğa sığacaq şeymi?
İra kelgen, qavğa etip ketken.

Qavğadan ne fayda?— Almazov böyle kergin şaraitta bile qızışmamağa tırıştı.
Tekrar kompressor bölügine kirip ketti, ondan soñ davuş açıq işitilmedi.

— Ne yapacaqmız?—dep soradı Raşid, Andrey Zaharoviçke kirip,— kene ateş yaqacaqmızmı?

Almazov nasıl cevap berdi, bilmeyim.
Bir talaydan soñ yerge tüşti, Raşidniñ qolçaqlarını alıp kiydi, trosqa asılıp, özen yalısına endi.
Biz onıñ peşinden kettik.
Astta qalın taş tabaqası sezilmekte edi...
Biz özen boyu yuqarı yurdik.

Bayağı yürgen soñ, qaranlıqta Almazovnı ğaip ettik.
Büyük taşlarnıñ ucunı tapmaq istep, qırğa tırmaştıq, qaytıp derege tüştik, balçıqqa battıq.
Topraq obası üstünde bizni Almazov beklemekte edi.

— Yigirmi metr uzaqta taş yoq,— dedi o.

— Men de o fikirdem...— Arhipka bunarlı ve qırmızı közlerini elleri ile örtip, küldi,— Nikolay razı degil.

— Oturmaqnen iş bitmez,— dedi Andrey Zaharoviç,— yeñi yol yasap azırlamaq kerek.

Yasap azırlamaq...
Ya rels yetecekmi?
Maşinist küskün çerelerimizni körip, bizni opladı, piyazladı.

— Bir saat qıynalacaqmız,— dedi o bizge,— olğanı-olacağı.
Soñ sabağace ateş başında qızınacaqsıñız.
Maşina işleycek.

Onıñ fikiri doğru edi.
Maşinist ekenligi içün degil.
Ziyrekligi içün.
Zaharoviçniñ degenini yapmasaq, sabağa qadar boş oturacaq, soñ, Karim degeni kibi, parmaqlarımıznı burunlarımızğa tıqıp barakqa qaytacaqmız.
Eger bizni yolda İrada köre qalsa, başımızğa ne qadar mısqıl ve öpke yağacaq bilesiñizmi?
Elbette, bu çıqımsızlıq içün er kesten ziyade injener Şadmanova mesül.

Yerni tegizledik, relslerni ve şpallarnı yerleştirdik, boltlarnı sıqtıq.
Almazov ve Raşid de işlediler.
Eñ zevqlısı Arhipka oldı.
İş başlamazdan evel kimse onı yerinden qıbırdatamadı.
Başlağan soñ, özüniñ arzusına aks olaraq qızışıp ketti.
Amma Arhipkada yer qazıcı işçige has qabiliyet yoq: kirkanı başınıñ töpesine kötere, yerge urğanda, özü kirkanıñ sapı üstüne yata, ne yerge urğanını közleri körmey, taqatı böten sarf oluna.
Özü tez yorula, soñ Curayevten tutıp, Krasnânskaya ve Torizoğa barğance, bütün yetekçilerni sögüp çıqa:

— "Olarğa qurucılıqqa reberlik yapmaq degil, Alay bazarında suzma qurt satmaq kerek" — dey.
 Epimizden salmaqlısı Hristofor .

Yigirmi metr mesafelik demiröl... onı qurmağa eki buçuq saatlıq vaqıtımız ketti.
Niayet, maşinanı yerleştirdik.
Andrey Zaharoviç rıçagnı bastı, töpede asılıp qalğan kovş aşağı endi, tişleri yerniñ içine kirdi.

Ekskavator iç de toqtamay işledi.
Saba maşinist Semen Agapov keldi.
Azır uçastkanı körip, sevindi.
Bortqa mindi, rıçag başında daa turmağan Almazovqa pek qıçırıp, dedi:

— Sağ ol, Andrey!
Başqası olsa, bunı yapmaz edi.
Belki aqılı da yetmez edi.

Bu teşekkür menim qulağımnı yırtqan kibi oldı.
Ne?
Biz estrada teatridemizmi?
Nikolay ise buña başqa türlü baqtı.

— Kişige sataşa berme,— dedi o,— Agapov nezaketli kişi.
Siz, şaqallar, terbiye körmegensiñiz!
Menim hoş sözler işitecegim kele.

— Agapov rıçagnıñ başına oturğanı on daqiqa oldımı-olmadımı, kompressornıñ astından qap-qara tütün çıqtı.
Agapovnıñ beti mos-mor oldı.
Maşinanı toqtata qoydı.

— Daa ne?

Men Andrey Zaharoviçke baqtım, o, rezina çızmalarını çıqarıp, özüniñ işçi potüklerini kiymekte edi.
Motornıñ özü güzel çalışmaq kerek eken — dep tüşündim men.

O devirde bütün Özbekstanda eki gidroelektrostantsiya bar edi.
Bizge eñ yaqını Qadırya.
Andan bizge yüksek voltlı tok kele.
Tok kimerde deñişe, bunıñ ekskavator motorlarını büyük tesiri ola.
Qarardan ziyade qızalar.
Onıñ içün biz, nijnikler, montörlar, smena injenerleri Şadmanova ve Curayev — epimiz elektrik tellerine ve kabellerge daima köz-qulaq olıp yüremiz.
 elektrik küçü olmasa, ekskavator çalışmay.
Tursunov tsehte motorlarnı baştan-ayaq dağıtıp, soñra yañıdan cıyıp qoyğan.

Baş Dugümde motorlar çoq işletile.
Beton zavodında, asma yolda, maşina tsehinde, mesken qurucılığında, episinde, er şeyni elektrik küçü al ete.
Bu vaziyette qurucılıq grafiklerini vaqtında eda etmek mümkün degil.
Vahid Tursunov elektrik stantsiyasına donatma ketirmek içün Dneprge ketken.

Stantsiyanıñ binası azır.
Donatma şimdi kelip başlay.
Onı sağ yalıdan sol yalığa, iç bir türlü nevbetke riayet etmey, keçireler.
Sotsialist şeerçikke taşıylar, amma Tursunovnıñ özü alâ körünmey.
Mında elektrik energiyasına bir şey olsa, deral Tursunov añıla.
Şimdi de öyle...

— Smena acınıqlı başladı.
Niayeti nasıl olur eken?— dedi kimdir.

Aylanıp baqtım: Curayev.
Ne vaqıt kelgenini sezmey qaldım.
O, teri paltosınıñ yeñini köterip, saatına baqtı.

— Bizge evge qaytmaq kerek.
Qaytalmay turamız.
Agapovnıñ motorı qızğanı içün güya biz qabaatlımız...

— Sen çalışqanda motor qızdımı?— dep soradı Curayev Almazovtan ve öz-özüne dedi:— Tursunov tez kelse eken...
Bu azaptan qurtulır edik!

— Yoq,— dedi Almazov,— bizde motor qızmadı.
Smenanıñ başında tutarlandı.
Soñ güzel ketti.

— Böyle şeyge canım ağıra,— dedi Agapov,— yañı qızışqan vaqıtta...

Curayevke köz ettim.
O bir şeyler aqqında tüşünmekte edi.
Bir şeyler yapacaq.
Ebet-ebet!
Men Curayevniñ eñ mürekkep, eñ ağır vaziyetten qolay-qolay çıqmağanını bilmeyim.
Şimdi de maşina bölügine kirdi, elini motornıñ üstüne qoydı... qoydı degence, çekip aldı — pek qızğan.

— Çullar... sılaq çullarnen sarıñız!— dedi Agapovğa.

Çullar evelâ pışılday berdiler, soñra töpege buv köterildi.
Elbet de, bu — belâdan qurtuluv degil edi.

Curayev hayli vaqıt motorğa baqıp turdı.
Soñ yerden fanera parçası aldı, kebapçılar kibi, motornıñ üstüne sallap baqtı.
Çeresi birden deñişti.
Bizim yaqqa bir köz taşladı, faneranı daa küçlü sallağan soñ tahtanı yerge bıraqtı.

— Başlañız işke!
Çullarnı sıqça deñiştire beriñiz.
Bugün böyle yapıp baqayıq, yarın belki ventilâtor taparmız.

Bu endi meseleniñ çezilüvi edi.
Tursunov kelgen soñ ekskavator motorı üstünde ventilâtor turğanını körip, ayrette qaldı.

— Eşq olsun Curayevke!
Bizim aqılımız buña yetmedi!

O yıllar — yengil yıllar degil ediler.
Zavodlarımız ekskavator çıqarmağa yañı başlağan devir.
Motorlar az, yetişmeyler.
Olarnı işletmek içün çeşit usullar tapmağa mecbur edik: "çullar", "ventilâtorlar"...
Külünçli şeyler.
Motornı salqınlandırmaq içün ventilâtor qoyuv... buña nasıl keşf deyler?
Lâkin başqa çare yoq edi.

Men eminim ki, Magnitka, Küznetsk, Çar-Çaq olmağan olsalar — bugünki Kuybışev devlet elektrik stantsiyası, adımlayıcı ekskavatorlar, kibernetik maşinalar, yerniñ suniy yoldaşı ve fezadaki gemiler de olmaz ediler.
Biz olarnı ta o senelerde yasap başladıq.
...Evge qaytqanda demiröl keçidi yanında İradanı kördim.
O, yer patlatıcı işçiler arasında — ellerini sallay berip, ciddiy laqırdı etmekte edi.
Transformator budkası artında toqtaldım, onıñ areketlerine baqıp turdım.
Çeresi yorğun, asabiy köründi.
Kombinezonlı yaş kişini tızıqtırmaqta.

— Material berdim.
Adam yolladım.
Niçün yerni patlatmadıñız?
Sizden sorayım: niçün vazifeni eda etmediñiz?
Siziñ mesuliyetsizligiñiz sebebinden eki smena işsiz oturdı.
Bu ziyankârlıq degilmi?
— O senelerde pek çoq nuqsanlarımızğa ziyankârlıq dey edik.

Kombinezonlı kişi, soñundan añlağanıma, kore, yer patlatıcılar bürosınıñ başlığı eken.
O, İradağa bir şeyler añlatmaq istep, ıdırna, İrada fursat bermey.

— Yalan!
Ammonal yeterlik edi.
Mesele cezasız keçip keter bellemeñiz.
Krasnânskayanıñ ögüne özüñiz cevap bereceksiñiz!

Yer patlatıcılar, omuzlarında aletleri, Çatal çinar betke kettiler.
Artlarından kombinezonlı Kişi cönedi.
Başı aşağı sarqıq edi.

— Parovoz maşinistine aytıñız, patlavlar vaqıtında telüke davuşı bersin,— dep qıçırdı İrada.

Men budka artından çıqtım, demir köpür üstünden keçeyata edim, astta, kanava içinde qap-qara, maylı suv göllenip yatqanını körip, etim-tenim çimirdedi: bu ne çirkin suv?
Dört-beş adım ileri yürgen soñ, artımda ayaq davuşları işittim: İrada.

— Cevdet, menden qaçasıñızmı, ne? 
Adımlarımnı yavaşlattım.

— Soñ, nasıl? — dep soradı qız.
— Elbette, bütün gece ateş başında ediñiz...
"Ali baba ve qırq aydut", öylemi?
Bu işte yer patlatıcılar qabaatlılar.
Konglomeratnı tünevin patlatıp, yerni azırlap qoymaq kerek ediler.
Yapmağanlar...

— Biz çalıştıq,— dedim men. 
İrada maña hucur-hucur baqtı.

— İnanmaysıñızmı?
Andrey Zaharoviç qaya yanında yımşaq yer taptı.
Biz ekskavatornı artqa cılıştırdıq.
Sabağa qadar çalıştıq.

— Kerçekmi?— çeresi şeñlenip ketti,— maşşalla Almazovqa!
Bütün smenada bir aqıllı adam tapılğan.

— Siz körünmediñiz, İrada!

— Menim yerime Curayev çıqacaq edi.
Onı apansızdan obkomğa çağırğanlar.
Toqtabayev ise bu hususta maña bir şey aytmadı.

— Tursunov degenleri kim?— dep soradım men.
Bu sözler ağızımdan nasıl çıqtılar, duymay qaldım.

İradanıñ beñzi türlendi.
Qaşları qaç defa töpege köterilip, aşağı endiler.
İndemey eppi yurdi.

— Siz bilmeysiñizmi? — dedi, niayet, maña,— injener.
Vahid Samatoviç.
O sizge niçün kerek oldı?

— Şay, özüm soradım.
Büyük mütehassıs deyler.
— ağızımnı tez-tez qapatmağa aşıqtım.

Laqırdını çolpa başladım, nasıl bitirecegimni bilmedim.
Tursunovqa ne vaqıt qocağa çıqacaqsıñız dep de sorayımmı?

Sustım.
Sukünet İradağa tesir ettimi — yoqmı, lâkin ümütsizden maña yaqın keldi, elini omuzım üstüne qoydı... qoydı degende, qoltuğı astındaki papkalar ve tığırıqlı kâğıtlar yerge tüştiler.

— Cevdet!
Sizge, Tursunov keldi, dep kim ayttı?

Men taaciplendim.

— Ne?
Tursunov keldimi?— qaytarıp ondan soradım,— menim haberim yoq.

Egildim, kâğıtlarnı toplap almağa yardım ettim.
İrada kevdesini doğrultqan soñ, közlerini uzaqqa tikledi.

— Vay, Krasnânskaya keleyata... meni sögecek.
Bilem... lâkin, o aqlı.

— Er kes, er işte Krasnânskayanı aqlı köre...— dedim men,— taacipli şey.

— Ebet... o daima aqlı.
Özü Dneprden keldi.
Aqayı anda baş energetik eken.
Bir defa, baarde, Neerde suv tolıp-taşqan vaqıtta, küçlü ruzgâr...— maña bu tarifnı, Anna Yakovlevna ile çalışqan injenerleden biri... a — siz aytqan Tursunovnıñ özü ikâye etken edi. — Krasnânskayanıñ uçastkasındaki biñlernen adamlar taşnı-topraqnı, qumnı çuvallarğa toldırıp, arqalarında taşıyyatqan vaqıtta oña: aqayıñ elâk oldı deyler.
Aqayı elektrik yolundaki büyük qazanıñ ögüni almaq içün tırışqanda yüksek voltlı elektrik teli qopıp, üstüne tüşe.
Anna Yakovlevna: "sağ qaluvı mümkünmi?" — dep soray.
Oña: "Yoq, sağ qaluvı mümkün degil" dep cevap bereler.
Ondan soñ Anna Yakovlevna eki injenerni çağırıp, "bir daqiqalıq işim bar" dep, kete.
Yarım saat keçken soñ evine qaytıp kele ve bir kün — bir gece tışarı çıqmay.
İşte, Anna Yakovlevna kim!

İrada qolunı yüksekke köterip, salladı.

— Şimdi ba-raa-m — dep qıçırdı o, soñ lafını devam etti.— Meni öz qızı yerine köre.
Pek seve.
Mende oña alışıp qaldım.

Şay degen soñ "Mavı qayağa" doğru yuvurıp ketti.
Men artından baqıp turdım.
Baqqanımnı sezdi, maña aylandı.

— Cevdet!— dep qıçırdı o.
Men başımnı salladım. — Bilesiñmi, ne?

— Yoq!

İrada şah-şah etip küldi.

— Bugün aqşam, vaqıtıñız olsa, saat yedide Çatal Çinarnıñ yanına keliñiz!
Men sizni beklerim.

O arıqtan atladı, demir yol çetinden yuvurıp ketti. 
Arqamda erkek davuşı işitildi.— Hristofor.

— Sabur et,— dedi Hristofor,— mesele bar.

— Sen meselesiz olmaysıñ...— dedim men.
Taaciplenip, toqtaldım,— qana, ayt!

— Şimdi Nikolay kelsin de... soñ! 
Avuçım içine, bir sıqım mahorka qoydı.
Sigar yaqtıq.

— Ya, barıp ta, kestirme yolnen ketken olsa?
Arhipkanen kötekleşip oturmasınlar!— dedi o.
Susıp turdı, soñ yelkesini sol yaqqa qaqıttı.

— Yahşı yigit, pek yahşı yigit,— dedi o, Nikolay aqqında,— namuslı... pek namuslı kişi.
Yalan söylegen adamğa çıdap olamay.
İç çıdap olamay!

Hristofornıñ bazan, er vaqıt degil, bir ibareni eki defa tekrarlağan adeti bar edi.

— Men Nikolaynı Batumdan bilem...— dedi Hristofor,— bir kün, sabalein, bir qade muskat içeyim dep Samson emcege kirgen edim.
Bufetçi — qart urum... işlegende felemek kibi aylana.
Pianinocınıñ özü, yahud kemaneci.
Kerçek... kemaneci degende, Batumğa meşur Mihail Erdenko kelgen edi.
Kemanesinen neler yapmağan edi?
Men ağlap yibergen edim.
Vallai-billâi, inanasıñmı, Cevdet, ağlağan edim.
Samson emce de ağlağan edi.
Ebet, qart bufetçi Samson Feryadi, ufaq bala kibi ağlağan edi.
Amma Elpide, yalıñız Elpide ağlamağan edi.
Kiçkene qızçıq, muzıkadan ne añlaya bile edi?

Qısqası, Samsonnıñ bufetine kirdim; teraze ögünde adamlar turalar... tanışlar.
Yalıñız bir adamnı ilki körüşim.
Mazallı yaş kişi.
Matros, tam manası ile... tüzgün müçe, yanıq çere, çevik areketler, mavı közler — episi: matros-matros, dep turalar.

"Bir qade şarap içesiñmi, qardaş?" dedim matrosqa ve gizliden Samsonğa köz qıptım.

Şay degen soñ matros maña: "Mümkün, berader!" — dep cevap berdi ve külümsiredi...
Bizim batumlılardan başqa, böyle kimse külüp olamay.
Birer qade içtik.
Matros "bu bizimce olmadı, berader! — dedi. — Balabanca savut yoqmı?" Samson emce içeriden ağaç meşrebeler alıp çıqtı.
Meşrebe degil, pelit ağaçından yasalğan, saplı küçük fuçılar.

"İşte, bu — başqa mesele..." dedi matros.
"Bu bizimce!"

Ağaç meşrebelerni toldırıp, birer dane içtik.
Soñ oña şeerni ziyaret etmekni tevsiye ettim.
O maña: "sailge barsaq daa yahşı olur edi" dedi.

Bu arada semalardanmı, yer astındanmı, ğayet hoş ses işitildi.
Men töpege baqtım, brezent tavannıñ yırtığından mavı kökni kördim.
Diñlenip baqtım.
Ses töpeden kelmey edi.
Közlerimni kökten-yerge doğrulttım, yanaşamda — qırmızı meşinli nalınlar içnnde, parmaqlarınıñ tırnaqları qınalı, yüksek biçimli, tüzgün ayaqlar turmaqta ediler.

"Rica etem, maña üç funt hurma çekip beriñiz!"— dedi ayaqlarnıñ saibi.

Nazarımnı yuqarı cılıştırdım.
Bizim yanımızda qılabdan saçlı, deñiz kibi mavı közlü qız turmaqta edi.
Onıñ üstünde yipek brici olıp, beyaz koftası arqasını tamamile çıplaq qaldırıp, köküsleriniñ uclarını ortmekte edi.

Qıznıñ Batum küneşi altında kerbar kibi qızarğan acaip ternsine köz ettim.
Qız maña öyle dülber nazar bıraqtı ki, isteseñ — ol, isteseñ — qaç!

"Baş üstünde, hanum...— dedi qart Samson.
Urum dülber qadınlarnen laqırdı etmege usta edi,— canıñız ne istese, onı bermege mümkün!" — Bufetçi hurma çekmege başladı.
Hurmanı çekken soñ karton qutu içine qoydı, yipnen bağlap, qızğa uzattı.

Bu arada matrosnıñ biri, qoyun cebinden bir top para çıqarıp, Samsonnıñ ögüne attı.

"Samson emce,— dedi o,— hurmanıñ parasını menden alıñız".

Yarabbi!— Batumdaki urumlar bir şey olsa, böyle hıtap eteler.— Ne belleysiñiz?
Qartnıñ ögüne paranı atqan kişi, yarım saat evelsi menimnen muskat içken deñizci edi.

Ebet, Nikolay Kandıba edi.
Onıñ sözlerini işitken qız seskendi... yüzü qıp-qırmızı oldı.
İmdat arar kibi, etrafqa baqındı.
Kimse indemedi.
Er kes eykel kibi susmaqta, işniñ niayetini beklemekte edi.
Soñ qız matrosqa çevirildi.

"Bu ne demek ola?
Menim alğan hurmamnıñ parasını niçün siz beresiñiz?"

Amma deñizci özüni coymadı.
Mavı közlerini qızğa doğrulttı.
Qıznıñ ise sol qaşı yuqarı köterilip ketti.

"Rica etem, meni diñleñiz..." — matros, az qaldı, ağlaycaq edi.
Bizim Nikolay...
Aysa!
Kandıbanıñ özü.

— "Hanum! — dedi o,— dört künden soñ men Braziliyağa ketecegim.
Başıma, kim bile, nasıl belâ kelecek!?
Okeanda furtuna, piratlar... bilesiñizmi?
Uzaq yolğa çıquv arfesinde sizge hoşnudlıq ediyesi taqdim etmek isteyim.
Nemseler buña: klâyde froyde deyler. —Matrosnıñ yüzü bulutlandı.
— Qabul etmeseñiz, meni, deñizcini, kederlendireceksiñiz.
Eger qabul etseñiz, meni bahtlı eteceksiñiz".
Deñizci öyle külümsiredi ki, dünyada iç bir erkek böyle usta külüp olamaz edi.

"Bu — çirkin şey.
Ayıp..." — dedi qız, lâkin yüregi artıq irip başlağan edi.
Naz tolu iri közlerini aralıq etip, matrosqa bir nazar bıraqtı.

Öyle nazar bıraqtı ki, añlaması ğayet mürekkep edi.
Nikolay onı añladı.

"Men tanımağan — bilmegen adamımnıñ elinden ediye nasıl etip alayım?"

"Bunıñ iç zararı yoq,— dedi deñizci, azaçıq külümsiredi.
 — Buña Batum, deyler.
Mında er şey alicenaplıqnen nefes almaqta.
Bu yeşil dağlarnı köresiñizmi? — Matros, töpesi brezent ile örtüli kafeniñ penceresi artında açılğan acaip manzaranı körsetti.
 — Bu deñiz, bu küneş ne demek?
Bu dülberlik..."

"Küneş... deñiz, dağlar!
Ebet, acaip şeyler,— dedi qız,— lâkin buña hurmanıñ ne munasebeti bar?"

Öyle degende men qızğa muracaat ettim. 
— Hanum,— dedim men oña,— alıñız!
Bunda iç fenalıq yoq.
Eger siziñ ile tanış olsam, men de özümni bahtlı esap eter edim".

Qız maña diqqatnen baqtı... külümsiredi.

"Biz siziñnen tanışmız.
Ututtıñızmı?" — dedi.

Şimdi aqılıma keldi.
Oña pansionatta yer tapıp bergen edim.
Ey-va, fırsatnı qaçırdım.
Qız, elinde hurma qutusı... matrosnen yan-yanaşa zal boylap yurdi, qapuğa yaqınlaşqanda, deñizci onı büyük nezaketnen ögge yiberip, başını egiltti.

"Sağlıqnen qalıñız, alicenap bariyeli! — dedi qız, dülber külümsirep,— ümüt etem ki, siziñ ile daa körüşirmiz!"

Ekinci künü şeerde qulağıma taze haber ilişti.
Hurma satıp alğan hanım, güya ödessalı professornıñ qızı eken.

...Mında Kandıbanen körüşkende pek sevindim.
Seniñ peyda oluvıña nasıl sevingen olsam, oña da öyle sevindim.

Siziñ ekiñizniñ tabiatlarıñızda bir yaqınlıq bar.
O da kelir-kelmez Arhipkanen çatıştı, sen de...
Nikolay onı başınıñ töpesinece köterip, öyle atıp yiberdiki dört koyka üstünden keçip, yerge tüşti.
Ondan beri ekisi duşmanlar.
Şimdi ekisi beraber kettiler.
Yüregim sızlay, bir belâ çıqarmasa ediler...

Lâkin Nikolay biraz açıqağızca kele.
Açıq ağız degenimniñ manası bar.
Men, közden pek zengin olmasam da, çeşit kitaplar oqumağa sevem.
Ömrümde belki eki yüzden ziyade yahud biñ dane kitap oquğandırım, lâkin olar yahtı kitaplar edi.
Men Nikolayğa "Anna Kareninanı" ikâye ettim.
Eki kün yanımdan ketmedi, ağızı açıq, diñley berdi.

Bilesiñmi, Cevdet!
Nikolay kitap ne ekenini añlamay.
O balaban bir bala... sopa qadar.
Dünyada öyle qadın olğan, amma adı Anna Karenina degil eken, dep añlatmaq isteyim.
İç añlamay.
Senden kitap hususında iç bir şey soramadımı?
Sabır et, sorar!
Er kesten kitap hususında bir şeyler soray, lâkin özü oqumağa sevmey.
Nikolay, Pâtireçyede bulundı.
Seniñ haberiñ barmı?
Lagerde degil, verbovkanen... öz isteginen çalıştı.
Arhipkanen ekisi anda tanış olğanlar.
Mında rastkelişkenleri kibi takleşip başladılar.
 — Bu yerde Hristofor sustı, biraz diñlenip turdı, soñra ağız arap:
 — Bizim injenerde kitap yoqmı?— dep soradı.

— Bilmeyim,— dedim men.

— Men belledim, sen İranen endi... çünki bana onıñ artından öyle baqa ediñ...

— Menmi?
Olmaycaq şey!

— Olmaycaq şey?

Hristofor terenden köküs keçirdi.
Niçün, bilmeyim.
Elpide içün degilmi eken?
