## II

Зеверджеднинъ цех устасы иле ильки корюшюви зевкълы олгъан эди.
О, къызнынъ сёзлерини эшиткенде, хахылдап юксек давуш иле кульди.
Самимиетнен дегиль, мыскъыллап кульди.
Ойле юксек сеснен хахылдады ки, цехнинъ о бир якъындаки адамлар биле элесленип бакътылар.

Кульмек асыл да керек эдими?
Зеверджед онъа, эр кеске белли адетий шейни айтты.
Озю уйдурып чыкъаргъаны ёкъ.
Ариза деген шей, насыл олса-олсун: «Мени ишке къабул этинъиз!..» деген сёзлернен башлай.

— Бу — бала багъчасы дегиль,— деп джевап берди онъа цех башлыгъы. — Сен адашкъансынъ!

Худжур адам эди цех башлыгъы.
Онъа ишке къадын йиберильсе даима хахылдап куле тургъан.
Антер кийген ишчилерни ич де севмей.
Зеверджед исе — даа яш къыз.
Тыпкъы мектеп талебеси... цехке ишке кирмек истей.

— Мен къайда кельгенимни билем, — деди Зеверджед, цех башлыгъынынъ кулькюси токътагъан сонъ. — Ве сиз мени ишке къабул этеджексинъиз.

Зеверджеднинъ озю де кульди.

— Къабул этмем.
Директорнынъ озю эмир этсе биле къабул этмем.

— Къабул этерсинъиз. — Къыз сабырлы, тынч давушнен озь сёзлерини текрарлады. — Директор эмир этмесе де...

Бу энди адден-ашыкъ эди.
Цех башлыгъы артыкь кульмеге истемеди, аксине, къычырмагъа, къаба сёзлер айтмагъа, атта сёгюнмеге истеди.
Амма Зеверджед къаба сёзлер эшитмеди.
Цех башлыгъыны ачувлы ниетлеринен бирликте къалдырып, чыкъты.

Къызгъа комсомол комитети кятибине кирмекни тевсие эттилер.
Кятип Зеверджед иле лакъырды эткенде кульмеди.
Къызнынъ къыйын цехке, къадынлар ишлемеген цехке кирмек истегенине айретленди.

— Ишлемеге пек авессинъизми? — деп сорады о, Зеверджедтен.

— Эбет.
Насыл иш олса-олсун, фаркъы ёкъ.

— Я, кранда чалышмакъ... юк котермек керек олса?

— Керек олса... чалыша беририм.

Кятиб энъсесини къашып алды.
Тургъан еринде къыз башына беля ачты.

— Бир дакъикъа сабыр этинъиз!

Кятиб кетти.
Къайдалардадыр ве кимлернендир лакъырды этип кельди.
Бир дакъикъада дегиль, он дакъкъа да да дегиль, бир саатта.
Лякин мемнюн чере иле кельди.

— Бахтлы экенсинъ, — деди о къызгъа. — Кранда шакирд оладжакъсынъ.
Лякин бир шарт иле...

Зеверджед шарт-март таныгъан киши дегиль.
Бирев-биревге эйилик этсе, онъа къаршылыкъ оларакъ деръал сокъурджасына эйилик япмакъны яхшы адет деп бильмей.

— Бизде завод Медениет Сарайында авескярлар тёгереги бар.
Онынъ ишлеринде иштирак этеджексинъ, — деди кятиб.

Зеверджед эльбетте, бу «мен санъа — сен манъа» деген шейге бирден патлар эди.
Лякин хусусий бир себептен отьрю разы ола къойды.

— Озюнъиз къыйметли кятиб, авескярлар тёгерегининъ бедий акъшамларында булунасынъызмы?

Кятиб къызнынъ суалини гъалиба башкъа манада анълады... бир себеп тапып, менимнен корюшмек истей деп тюшюндими...
Алла бильсин.
Чюнки йигит озю яш эди.

— Шубесиз...— деди кятиб.

— Мени анда ич корьмединъизми?

— Бизде... медениет сарайындамы?

— Эбет, сизде... мен балет тёгерегинде эки йылдан бери иштирак этем.

Къыз, йигитнинъ юзюнде аджизлик сезсе де, индемеди.
Оны утандырмакъ истемеди.

Эртеси куню Зеверджед крангъа чыкъты.
Тёпеде турар экен, авада учкъан... аякълары астындаки янъгъыравукъ цех бир якъларгъа чыкъып кетеяткъан киби кельди.
Кран огге, арткъа, сагъгъа, солгъа арекет этмекте.
Эр шей машинистнинъ маарети иле олмакъта.
Зеверджед те ишлеп башлады.
Манивелягъа басты, кранны цех тёпесиндеки эки якълама рельслер узеринде юрсетти, амма теджрибели, сабырлы уста оны кимерде токътатты.
Бильмеген шейлерини огретти.
Устаныкъ озю, эр шейни тюшюнип-ташынып япкъан адам, кранны кочюрсе, къакъындырмай-силькиндирмей алып кете, юкни тайин этильген ерине алып барып къоя.
Зеверджедке де ойле япмакъны огретти.
Къыз гъайрет этти, тез вакъытта акъикъий кранджы олды.
Бир талай вакъыт кечкен сонъ Шемснурны озюне шакирд этип алды.
Шимди экиси бир-бирини денъиштирип чалышалар.
Цех башлыгъы антерли ишчилерге алышты.
Лякин къатий ве инат къызларгъа кулюмсиреп бакъкъан вакъыты аз ола — даима кусип юре.
Атта истисал мушавересинде Зеверджедни макътагъан маалинде биле къашлары чатылгъан ола: «огюнъде юрегим ирип кеткени ёкъ... хаберинъ олсун...» демек истейми... ничюн, белли дегиль.

Зеверджед бугунь завод къапусындан ичери хош ислер иле кирди, юреги эеджанлы эди.

О, къальбиндеки сырыны ёлда гъайып этмемек ичюн, кимсеге бакъмады, кимсенен лакъырды этмеди.
Февкъульаде вазифени эда ичюн кетеяткъан киби ашыкъты.
Азбар ичинде токъталып, кельген-кечкен эр кес иле меракъланыджы къызларнынъ янында да эгленмеди.
Тюневин базар куню эди.
Бельки адеттен тыш бир адисе юзь бергендир?
Бирев-биревнен таныш олгъандыр, биревге эвленмек ичюн теклиф этильгендир, ниает, къайдалардандыр-насылдыр яш киши пейда олгъандыр?
Онынъ ким экенини бильмек керек.
Бу къыз сюрюсининъ янындан индемей кечип кетмек мумкюнми?
Лякин Зеверджед къызларгъа къулакъ асмады.

— Зевердже-ед! — къызлар тааджипленип, онынъ артындан къычырдылар. — Къайда ашыкъасынъ?
Токъта!

Зеверджед айланып бакъмады.
Тез-тез цехке кирип кетти.
Анда, цехте, Шемснур беклей.
Зеверджед оны корьмек керек.

Лякин къулагъына бирден даргъын сес кирди.

— Бу не демек ола, къыйметлим?
Кечикип башлайсынъ... биревге даа ашыкъ олдынъмы?

Бу сёзлер шакъа сырасында айтылдымы, джиддий оларакъмы?
Зеверджед анълап оламады.
Къызларнынъ эписи азбарда.
Ничюн эльдиректе мен кечикем?
Адамнынъ юреги бойле этип къырыла, севинчи бойле ольдюриле.
Оны да япкъан ким?
Энъ якъын досты, Шемснур.

— Санъа не олды, къыйметлим? — деди онъа Зеверджед тынч давуш иле.

— Сааткъа бакъ!
Ёкъса, сенинъ ичюн бир смена даа чалышайыммы? — Шемснур кабина къапусыны тарс этип ачты, достына анахтарны фырлатты. — Меним де шахсий аятым бар.
Тек сенинъ дегиль!

Зеверджеднинъ келеяткъан маальде чересинде сезильген тебессюми ирип кетти.
Козьлеринде исе аля севинч янмакъта эди.
Шемснур буны сезмедими аджеба?
Достындан: «Не енъилик бар», деп сорамайджакъмы?

Ёкъ, ойле ниет сезильмеди.
Кетеяткъанда кофтасынынъ якъасыны дёгмеледи, сачларыны тюзетти, айланма демир мердивенден ашагъы акъырын-акъырын тюше башлады.
Тюшмекте экен, агъыр потюклерини басамакъларгъа аселет къатты-къатты урды... ойле тасырдатты ки, цех таваны астында акс сада янъгъырады.

Зеверджеднинъ къальбиндеки севинч кедерге чевирильди.

— Шемснур! — кийик сеснен къычырды о.
Къыз токъталды.
Чевирилип бакъмады.

— Сонъ?

— Телеграмма кельди.

— Мектюплери азлыкъ этти... телеграмма да ёлладымы? — деди Шемснур.

— Насыл мектюплер? — Зеверджед тааджипленди. — Биз оны эляк олды деп биле эдик.

Шемснур, Зеверджед иле мектюплешкен студент устюнде кетмегенини анълагъан сонъ, къаз киби, боюныны тёпеге созды.

— Мен сизнинъ эвинъиздеки сырларынъызны къайдан билейим? — деп ташлады о.

— Шаштынъмы, не?! — Зеверджед, ичиндеки эеджанны тыялмай, сагъ элини араретле къакъкъалады,— Телеграмма агъамдан!

— Агъанъдан?
Насыл?

Зеверджед кечкен кузьде онъа агъасы акъкъында базы шейлер айткъан эди.
Шемснур озь бабасындан да ишиткен эди гъалиба.
Бир вакъытларда Шемснурларнынъ эви Чаушларнен къоншу экен.
Шемснур озю де оларнынъ эвинде бир дефа яш бир бариели корьгени эсинде.
Бу чокътан олгъан шей.
О вакъытта эписи кучюк балалар эди.
Демек, телеграмма ондан.

— Дилявер тири... анълайсынъмы?
Тири! — Зеверджед эеджанлы давуш иле анълата башлады,— Энди келеята.

Арбий бариели, дюльбер яш киши.
Буларнынъ шеэрине келе ята.
Зевкълы шей.
Шемснур бир вакъытларда, эвде озь башында олгъанда, озюни офицер къадыны тасавур этмек истеген эди.
Тааджипленмеге шей ёкъ къараман йигиттен ходжа акъкъында къызларнынъ эписи хаялланмагъа севе.
Зеверджед къач йыллар эвельси, гъалиба, онынъ къарысы дженкте гъайып олгъаныны айткъан эди.
Эбет!
Гъайып олды деген эди.
Гъарип!
Яш экенде олюп кеткен.
Лякин энди иш башкъа... къарысы ольген, озю сагъ.
Киши акъкъында бойле тюшюнмек, эльбетте, яхшы дегиль.
Амма Шемснур тюшюнджеге далды.
Фикир деген шейден къачып къуртулмакъ мумкюн дегиль.
Не япмалы?
Йигирми беш яшында экенде озь бахтынънынъ пешинден авланмакъ керек ола.

Шемснур энди мердивеннинъ астына тюшкен, къапу огюнде токъталгъан эди, босагъадан атлап тышкъа чыкъып кетмеди.

— Буны чар-чапик айтмагъанынъ не? — деди о Зеверджедке.

— Устюме атылдынъ.
Не япмакъ керек эдим?
Къорчаландым,— Зеверджед кедерини бирден айта къойды,

— Мени афу эт, тувгъанчыгъым!
Пек ёрулдым. — Элинен манълайыны сыйпады,— Агъанъ... не вакъыт келеджек дединъ?

— Бурскунь.

— Гузе-эль.
Барып къаршылайджакъмыз!
Ойлеми? — Шемснур баягъы язылгъан киби корюнди — Бакъ, манъа хабер этмеге унутма!

Зеверджеднинъ юрегинде де ынджынув къалмады.
Кулюмсиреп башлады.

— Агъам пек севинир,— деди о ве козюни къыпты.

Акъшам Шемснур кийинип-къушанып Чавушнынъ эвине кетти.
Зеверджед сменадан къайтып кельгенде о, софада Шефикъа енге иле лакъырды этип турмакъта эди.

Азбардаки чичеклер суварылгъан, юзюмлер тюбюндеки сокъакъ сипирильген, сув сепильген.
Чыракъ ярыгъы ешиль япракълар арасындан кечип, ерни айдынлатмакъта.

— Иште, къызынъыз да...— Деди Шемснур, достыны эриштирип.

Шефикъа енге ягъбез иле савут сюртмекте эди.

— Бу насыл къыяфет? — деп къычырды о къызына. — Сен къайдан келесинъ?

— Иштен...— деди Зеверджед ве назары Шемснурнынъ устюндеки енъи антерге тюшти. — Не вакъыт тиктирдинъ?

— Баарьде. — Шемснур этеклерине бакъынды,— Насыл?

— Худжурсынъ.
Ничюн бу вакъыткъадже индемединъ?

— Алемни тааджиплендирмек истедим! — деди Шемснур.

Гуя Дилявер бу вакъыткъадже Шемснурны беклеп отургъан да, шимди оны бахтлы этмек ичюн келе ята.
Шефикъа къызнынъ мерамыны деръал бильди.
Бильди ве эти-тени чимирдеди.
Савускъаннынъки киби тёгерек козьлю бу, идракли ве мустакъиль къыз Чаушнынъ аилеси ичюн телюкели эди.
Эркеклер бойле пич къызларгъа деръал уруналар, джильвелерине къапыла къоялар.
Олар корюниште зиянсыз, ичлери эркек асрети толу ола.
Кимерде къашларынынъ бирисини тёпеге котерип, дигерини ашагъы эндире, кишиге ойле араретли ве эеджанлы назарлар аталар ки, энъ сувукъ къальпнинъ озю алевленип кете.
Дилявернинъ юреги алевленмек керекми?
Я Зейнеби?
Юваш Зейнеби?
Оны къыдырсын, тапсын.
Башкъа шей тюшюнмесин.
Керчек, Шемснур Шефикъанынъ янында бир къушчыкъ киби сайрамакъта, лякин Диляверни Шемснурнынъ къучагъы ичине атмакъ олмаз.

Енге озь ачувыны озь къызы устюне тёке башлады, гуя Шемснурнынъ бу къылыкълары ичюн Зеверджед къабаатлы эди.

— Экинъиз де пек ильванлысынъыз,— Шефикъа козьлерининъ къыйыгъындан Шемснургъа бакъып, аст дудагъыны къыйыштырды. — Ишке кеткенде садедже кийинмек де мумкюн!

— Кене бегенмеди...— деди Зеверджед, океленип. — Меним не ерим ильванлы?

— Устюнъдеки о пуллы антер не?
Ильван дегильми? — енге иддетленди. — Эскидже антер, яхут блузка кийген олсанъ, белинъ сынаджакъ эдими?
Сен машинистсинъ, ишчисинъ.
Оперетта артисткасы дегильсинъ.

— Яхшы... ярын памукълы штан кийип кетерим...— Зеверджед верандагъа котерильди, асабийленип, сумкасыны стол устюне атты.

— Эбет!
Къызынъызны бираз тертипке чекинъиз! — деди Шемснур, озю Шефикъа енгеге козь къыпып алды. — Ишке де, Медениет Сарайына кельген киби, ярашынып келе.
Эр кеснинъ козю онда.

Зеверджеднинъ къашлары чатылдылар.

— Сен сус! — деди о, достына,— Анамны кушкуш-леме!

— Мен догърусыны айтам.

— Догърусыны айтсанъ, озюнъ акъкъында да айт!

— Манъа эр шей мумкюн.
Мен мусафирликке кельдим,— деди Шемснур ясама незакет иле, сонъ иляве этти. — Сизинъ эвде байрам.

Шемснур илякяр къыз.
Япкъан эр шейи самимий олып чыкъа, эр шейи юрекни арекетке кетире.
Енге къызнынъ тыкъыла бергенининъ себебини энди сезди, амма онъа бир шей айтып оламады.
Сувукъ къыз олса, онъа асыл да къулакъ асмаз эди, амма бу сыджакъ, айнеджи.

Чауш багъчада вишне тереги тюбюнде отурыр экен, верандада олгъан лакъырдынынъ эписини ишиткен.
Кийим акъкъында бу къадар иддалашмакъ керекми аджеба, деп тюшюнди о озь башында, сонъ къакъына берип скемледен турды.
Террасагъа догърулды.

— Юреклеримиз севинч иле толу, бу догьру,— деди о, къуру давушнен.
Ойле дегенде къадынлар элесленип онъа чевирильдилер — хусусан меним ве Шефикъанынъ юреклери.
Зеверджеднинъ дегиль.
Зан этсем, агъасы хатиринде ёкъ.

— Хатиримде бар! — деди Зеверджед.

— Меним де эсимде,— Шемснур козьлерини азачыкъ юмып, кулюмсиреди. — Бабамнынъ да эсинде.
Дюльбер йигит эди дей тургъан.

— Ойле эди. — Мустафанынъ давушында асрет ве шефкъат дуюлды,— Матрабас огълумны бильмек керек.
Та, балалыгъындан.
Керчек, бабанъ насыл?
Яхшымы?

— Гузель.
О шимди баш агроном.

— Ойлеми? — Чауш хошнут алда башыны котерди,— языкъ... якъында корюшмедик.

— О, келеджек,— деди Шемснур. — Беклеймиз.

— Демек, тек огъланны дегиль, достымны да кореджегим.
Кельсин... мор-патильджан туршусы да кетирсин.

Чауш бойле деди, юреги исе, ничюндир, сызлап алды.
Къарт Мустафанынъ юрегининъ сызлавы Шемснур ичюн не демек ола?
Къызнынъ мерамы — баъриелини корьмек... озюни де корьсетип, сонъ йигитнинъ башыны нокъталамакъ.
Генчлик, дюльбер черэ ве наз... булар иле йигитни делиртмек кучь дегиль?
Тасавурында бельки огълан энди бу къызнынъдыр.

Не акъкы бар?
Чаушнынъ ачувы къозгъалып кетти.
Шефикъа иле экимиз бахтымызны сонъунадже бекледик, огълумыз адам олсун деп, онъа эр шейни бердик.
Дилявернинъ озю де адамларнынъ саадети огърунда дженк этти, девлет месуд аят корьди.
Шемснур исе айын-оюн иле огъланны эльге аладжакъ.
Аладжакъ, лякин бир шей бермейджек, не козь яшы, не кедер, не маърумиет.

Чауш гедже керчектен де, юкълап оламады, сабагъадже огълуны тюшюнип чыкъты.
Къасветленди, эеджанланды.
Шемснур башкъасы яраткъан бахткъа саип олмакъ истей.
Ничюн?
Къадын ве... яш экенлиги ичюнми?

Ёкъ.
Дилявер эвельки Дилявер олса, намуслы къыз федакярлыгьына ляйыкъ.
Къыз оны дюльбер экени, офицер экени ичюн дегиль, эр шейни джемиет огърунда фида эткени ичюн севмек керек.

Чауш хаялында огълуны эльсиз, аякъсыз, сокъур корьмеге къоркъкъанындан, козьлерини къапатты.

— Дюльбер йигит эди,— деди Мустафа, агъыр тюшюнджелерден къуртылмакъ, Дилявернинъ яшлыгъыны тасавур этмек ичюн.

— Эбет,— Шефикъа теренден кокюс кечирди. — Тали бизге аджаип огъул багъыш эткен эди. — Онынъ тасавурында да, эски эвлеринде яшагъан вакъытта къапудан кирип келеяткъан яш денъизджи корюнди. — Ах, меним Диляверим!

Чауш террасагъа, бу къадынлар джемиетинде ах-вах деп, кокюс кечирип турмакъ ичюн кельмеди.
Онъа сёнген чубугъыны якъмакъ керек эди.
Кибрит къыдырыр экен, юзюни Шемснурнынъ козьлеринден сакълады, чюнки озюнинъ козьлеринден яшлар бюркмекте эдилер.
Кибритни чокъ къыдырды.
Кибрит къыдыргъаныны унутты.
Ниает, тапкъан сонъ сусты, чубукъны шыркъылдатаракъ, тутандырды, басамакълардан ашагъы тюшип кетти.
