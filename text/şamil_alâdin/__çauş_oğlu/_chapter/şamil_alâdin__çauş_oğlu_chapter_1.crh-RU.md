## I

Уйле маали.
Кучюк ишчи шеэрчигинде бир къатлы беяз эвлернинъ къырмызы дамларыны июль кунеши къыздырмакъта.
Эали, сыджакътан къоркъып, салкъын кольгелерде сакълангъан.
Сокъакъларда кимсе ёкъ.

Биз де, мутерем окъуйыджы, бир де-бир къаралтыгъа, яхут тереклер талдасына чекилейик.
Азачыкъ салкъында отурайыкъ.
Энъ олмагъанда, иште, шу тула дыварлы эвчикнинъ азбарына кирейик.
Онынъ пенджерелери корюнмейлер, чюнки этрафы тереклик.
Тек сюйрю тёпеси кокке тирелип тура.

Бунда Чауш огълу Мустафа агъа яшай.
Онынъ мусафири олайыкъ.
Лякин бунынъ ичюн, эвеля, канал устюндеки чоюн копюрден кечмек, сонъ Рават сокъагъы бою эрзакъ тюкяны бетке...— о шимди уйлелик япыкъ — эрзакъ тюкяны бетке юрип, ешиль къапучыкъ огюнде токъталмакъ ве оны къаттыджа къакъмакъ керек.
Бугунь базар куню.
Тюневин хызметте ёрулгъан адамлар, эвде истраат этелер.

Корьдинъизми?
Биз янълышмадыкъ!
Мустафа агъа эвде.
Веранда ичинде сет устюнде отургъан, сол аягъыны янбашы астына тыкъып, сагъ аягъыны миндер устюне узаткъан.
Козьлери юмукъ.
Амма о юкъламай.
Куньдюз юкълагъан адети ёкъ.
Шай... сукюнет ичинде отурмагъа... нелердир хусусында тюшюнмеге севе.
Нелерни тюшюне аджеба?
Ким бильсин?!
Бельки озюнинъ узун омрюни, бельки фани дюньядаки кедер ве ишанчнынъ башы ве ниаети не ерде экенинидир!..
Амма омюрнинъ ниаети узакъ.
Чауш, бабасы ве дедеси киби, такъатлы.
Керчек, бир вакъытта сарышын сачлары шимди агъаргъанлар.
Эви ве эшьясы энди торунларына адалгъан.
Кечкен ве келеджек омрю теразеде чекилип, эсапланып къойылгъан.

Бу эвни Чауш озь эллери иле ясады.
Бунъа къани олмакъ истесенъиз, башынъызны котерип, таванда, софадаки къапу къаснагъында ве пенджере первазларында оюлгъан орьнеклерге козь этинъиз!
Бойлелерни тек Мустафа агъа япа биле.
Аджайып орьнеклер.
Олар багъчадаки арыкъта инълеген сувнынъ нагъмесини, къарылгъачлар чивильдисини темсиль этелер.

Чауш не тюшене?
Кимсе бильмей.
Бильмек де керекмей.

Лякин кишилик эвден чевик ве эндамлы къыз чыкъты.
Яваштан Мустафа агъанынъ янына кельди.
Онынъ юмукъ козлеринен отургъан адети барлыгъыны бильсе де, бу сефер шубэленди, чюнки къартнынъ керчектен юкълагъан вакъыты да ола эди.

— Баба!

Мустафа агъа козьлерини ачты.

— Манъа кетмек керек! — деди къыз. — Ёлда Шемснургъа да кирип-чыкъаджагъым.

Генч омюрнинъ сокъакълары башкъа.
Чаушнынъки киби дегиль.
Сенинъ иле яшайлар-яшайлар, сонъ эвден чыкъып кетелер.
Догъмуш кишинъ сенден айрылып кетеджегини икърар этюв мушкюль шей.

Чауш юкълап къалгъан аягъыны догърултып, сеттен ашагъы тюшюрди, козьлери устюне саркъкъан къалпагъыны тюзетти.

— Зеверджед! — деди о, тынч давуш иле.
Юрегини исе раатсызлыкъ басты, — Зеверджед, къызым!
Бугунь, базар куню, эвде отурсанъ не ола?

Къыз бабасынынъ янына даа якъын кельди.
Ойле якъын ки, тири, шевкълы козьлерининъ этрафындаки бурюшиклери онъа ап-айдын сезильдилер.
Къыз онъа ялварыр козьлеринен бакъты.

— Мумкюн дегиль, баба!
Мен Шемснурнен корюшмек, базы назариелерни текрарламакъ кереким.
Тезден маден технологиясындан имтиан береджегим.

Бир вакъытта Чаушнынъ озю де бойле япа эди.
Достларынен бирликте дерс азырламакъ зарурлигини мана этип, эвден чыкъып кете эди.
Несиль даима бир-бирини текрарлай.

— Технологияданмы?..— Мустафа агъа кинаели давушнен сорады. — Ойле олса, кет!

Меселени экиси де чар-чапик анъладылар.
Лафны узатмакъ экисине де онъайтсызджа кельди.
О себептен алель-аджеле битире къоймагъа ашыкътылар.
Сонъ баба кулюмсиреди.
Къызыны тебессюм иле озгъарды.
Зеверджед тез-тез басамакълардан ашагъы энерек, багъча ичинде асма юзюм тереклери астында гъайып олды.


Зеверджед, шубэсиз, дюльбер къыз.
Дюльбер экенини эр кес биле.
Тек эркеклер дегиль.
Онъа къадынлар да сукъланып бакъалар.
Къадыннынъ дюльберлиги бирден сезиле.
Амма бу дюльберлик неде экенини анълап оламайсынъ.
Чересининъ айдын чизгилериндеми, къолунынъ енъгиль арекетиндеми, аджайып тебессюминдеми?
Неде?
Зеверджед иле юзь-юзьге корюшмек, козьлерининъ саф бакъышларынен хошланмакъ дюнья зевкъы.
Зеверджеднинъ юреги баарьнинъ озю киби, бунарсыз.

Мустафа агъа онынъ адымларынынъ давушына чокъ динъленип отурды.
Къапугъадже, бана бизим кечип кельген копюримизгедже, шеэрнинъ меркезинедже озгъарды.
Адымлар энди кимсеге эшитильмейлер.
Амма Чауш оларны эшите.
Арыкътаки сувнынъ шырылтысы, къушларнынъ нагъмеси оларакъ эшите.
Динъленип талгъан сонъ азачыкъ сезилир кедер иле терен нефес алды, сонъ озь-озюне деди:

— Бар... бар, къызым!
Адамгъа... акъикъий адамгъа не керек, эписини биль.
Севинчни де.
Кедерни де.
Инсан башыны ашагъы саркъытып юрмек керекмей.
Бабам манъа башымны тёпеге котерип юрмекни огреткен эди.
Мен онынъ дегени киби япкъан вакъытымда анам манъа дарыла эди: башынъы керегинден зияде, себепсиз, тёпеге котересинъ дей эди.
Мен, Зеверджед, санъа башынъны насыл тутмакъ кереклигини огретип отурмайым... ашагъы эгильтип юрмесенъ, олды!

Къарт Мустафа кимерде озь-озюнен, иште, бойле лакъырды эте эди.
Ишчи шеэрчигининъ бир де-бир ериндеки сокъакъ бою кетеяткъан яхут артыкъ досты иле дерс азырламакъта олгъан Зеверджед иле субет эте.
Итимал къыз... ёкъ, ёкъ.
Зеверджед бабасыны алдамаз.
Юрегинде насылдыр ислер догъгъан экенлер, оларны гизлемекте не мана?
Зеверджеднинъ севген кишиси ёкъ.
Даа ёкъ.
Ве якъында олмайджакъ.
Чауш бунъа эмин.
Бойле зеккий ве кибар къызнынъ башыны ким айландыра биледжек?
Къайда ойле йигит?
Къарт Мустафа ойле йигитни корьгени ёкъ.
Амма чокъ яшагъан кишининъ назары эр шейни сезе.
О себептен Чауш раат-раат отура.

Юрек тынч олса... шимди бу багъчанынъ ичи киби тынч олса, яхшы.
Дюнья тунчыкъ ава агъырлыгъы алтында юкъусырамакъта.
Оны сувнынъ шырылтысы, япракъларнынъ шытырдысы, къушларнынъ сайравы эйбетлемектелер.

Лякин сукюнет эбедий олмай.
Ола бильмей.
Иште, кимдир, ёл къапуны ачты.
Багъча ичиндеки сокъакъ бою эвге догъру юрюш этти.
Чаушкъа раатсызлыкъ келеята.
О, элесленип, башыны котерди, деръал адамны корип, тааджипленди; чюнки о, даима севинч кетириджи адам дегиль, кимерде онынъ келюви юрекни титремеге де меджбур эте.
Босагъа устюнде Ася пейда олды.
Къоншунынъ къызы Ася.
Бабасы Николай... автобазада механик.
Лякин не къоншулыкънынъ, не де автобазада хызмет этювининъ бунда эмиети ёкъ.
Ася — почтальон, башлыджасы бу.
Къызнынъ элинде мектюп бар.
Чауш Асянынъ пармакълары арасында къысылгъан конвертни яхшы коре.

— Къана, ойнанъыз! — дей Ася.
Озю де джариз кулькюнен куле.

Токъта, къарт Мустафа ничюн ойнайджакъ?
Онынъ кейфлениджи адамлар арасында булунмагъаны не къадар вакъыт.
Яшы да энди башкъа.
Ондан да гъайры, сачлары беяз кишининъ, насылдыр бир джильвели къызчыкънынъ сёзюнен, атылып-турып ойнамасы акъыл иши ола билеми?
Ойнамакъ дегиль, бу сепкилли бет къызны тутып, яхшы этип силиштирмек, бакъ, бельки бу догъру олур эди.
Амма къызнынъ бу талабы, эльбетте, матювлик, яхут осал къылыкъ.
Чауш буны биле.
Чауш озю джебэде экенде, аскерлер почта пейда олгъаныны корип, севинчтен, аякълары тёпеде, эллери устюнде юргенлерини, эвден бир хаберчик кетирген конвертни эльге кечирмек ичюн нидже ошаметли арекетлер япкъанларыны къач дефалар корьген эди.
Озю биле къач керелер къуруна берип ойнагъан эди.
Ася эски аньанеге риает эте, озюнинъ бу сефер Чаушлар эвине келювинде хусусий мана барлыгъыны сездирмек истей.

Мустафа агъа кульмек, севинмек керек.
О исе, козьлерини азачыкъ юма берип, почтальоннынъ къолуна бакъа.
Индемей.

— Сизни, Мустафа эмдже, анъламакъ мумкюн дегиль. — Ася хихылдап куле.
Ойле шенъ къыз ки, козьлерине эр шей кулгончли, зевкълы олып корюне.
 — Юкълайдырсынъыз белледим, албу исе айыныкъ экенсинъиз...— Чауш къызгъа да юкъсырап отургъан киби корюнген.
Къарт адамнынъ тюшюнджели вазиети юкъугъа бенъзей.
 — Ойнанъыз!
Эбет, ойнанъыз!
Ёкъса, бир шей бермем.
Ве айтмам.
Къана, тез олунъыз!

Ойнамакъ, бу шенъленмек демек.
Мустафа ничюн шенъленсин?
Конвертлер ичинде эр вакъыт хайырлы хабер олмай.
Бир конверт Чаушнынъ хатиринден аля чыкъмай.
Баре, ич бир шей кельмегейди.
Эй, алла!

— Насыл хабер кетирдинъ? — деп сорады Чауш къыздан.

Ася келеяткъанда ашыкъкъан.
Бельки де чапкъан.
Арыкълардан атлагъан.
Кунеш шавлелери алтында терлеген-пишкен.
Шимди тынч лакъырды эталмай.
Нефеси тутыла.
Тили курмеклене.
Сёзлери узюлип-узюлип чыкъмакъталар.

— Огълунъыз... огълунъыз келеята.

Къарт Мустафанынъ фикирлери уюгъан эдилер.
Оны Асянынъ узюк, титрек сеслери бирден уянта билирлерми?
Ондан да гъайры, Асянынъ сёзлери асыл да керчекми?
Оларгъа насыл инансын?

— Огълум?

— Эбет!

— Ася!
Къызым, адамгъа къашанмакъ керекмей.
Меним огълум ёкъ.
Ничюн ёкъ экени озюнъе малюм.
Тек санъа дегиль, бу маалледе яшагъанларнынъ эписине белли.

Асянынъ чересиндеки шенъ тебессюм гъаип олды.
Гуя, о ич де олмагъан эди.

— Мен шакъа этмейим, Мустафа эмдже? — деди къыз.
Гунасыз, айдын козьлерини къарт Чаушнынъ козьлерине догърултты.
Къызнынъ бакъышы ве «эмдже» сезюни гъурзуфча аэнкли этип айтувы (чюнки Ася балалыкътан татарлар арасында яшамакъта ве къоншуларынынъ тилинде сёйлене кельмекте эди) Чаушны инанмагъа, даа догърусы — тааджипленмеге меджбур этти.
Амма козьлеринде аля шубэ сезильмекте ве череси кене таш киби арекетсиз къалмакъта эди.
О себептен муляйим давуш иле деди: — Огълунъызнынъ ады Дилявер.
Ойле демегенми эдинъиз?

— Деген эдим.
Сонъ?
Буны эсиме тюшюрмек ичюн кельдинъми?

— Ёкъ. — Асянынъ, юзюнде кедер сезильди.
Онда, эльбет де, кечмишни хатырлатып, Чаушны къасеветлендирмек макъсады ёкъ эди.
— Мен, Мустафа эмдже, янълыша да билем.
Лякин огълунъызнынъ ады Дилявер эди дегильми?

— Ойле!
Ойле! — Чауш асабий давушнен джевап берди.

— Не ачувланасынъыз?
Адынъызгъа телеграмма кельди. — Къыз, ниает, Чаушкъа элини узатты.
Конверт тутып тургъан элини дегиль, дигерини...
Мустафа агъа дёрт буклю кягъытны алып ачты.
О телеграмма деген шейни асыл да севмей тургъан.
Чюнки анда эр шей къыскъа ола.
Эр шей тесадюфий, амансыз.
 — Бу ерде имза этинъиз! - Ася къарындашыны узатты, озю кене кулюмсиреди.
Къыз мемнун.
О акълы чыкъты.
Къартны тааджиплендирди, къозгъады.
Чаушкъа бойле севинч ичюн, керчектен де, ойнамакъ мумкюн.

Мустафа кягъыт узеринде чар-чабик къыйышлы-къонгъырлы имза чекти.
Асянынъ къолундаки телеграмманы аман къакъыштырып алды.
Алды, лякин ачмады, тутып турды, къызгъа бакъты, бекледи.
Не бекледи, алла бильсин!
Бельки ябаний адам огюнде окъумакъ истемейдир?
Ася ябаниймы?
Къыз яваш-яваш къапу бетке чекиле берди, сонъ тизлери устюндеки кягъытны корьди.

Мустафа агъа текрар озь-озюнен курешип башлады.
Къызнынъ сёзлерине инанмакъ истеди.
Пек истеди!
Чаушнынъ юреги, эльбетте, таш дегиль.
Инсан кимерде муджизеге де инанаджагъы келе.
Бу сепкилли бет къызчыкънынъ, шенъ, сафдиль ве намуслы къызчыкънынъ сёзлерине ничюн инанмасын?
Къарт адамгъа келип ялан айтаджакъмы?
Бу мумкюнми?
Ася догърусыны айтты.

Чауш телеграмманынъ кенарына япышыкъ тар кягъытчыкъны къалтыравукъ эллеринен йырта башлады.
Ичинде бир шейлер, эбет, бир шейлер бар.
Учь-дёрт сёз, амма къальпте не къадар севинч яхут къасевет догъурув къабилиетине малик!
Чауш энди ич бир шей керьмей.
Козьлери огюнде арифлер секириклейлер.
Козьлюк!
Козьлюги къайда?
Керек маальде ич еринде олмай.
Эй, алла!
Джыйнакъ Шефикъа оны даима кишилик одагъа алып кете.
Энди, эки джам парчасыны тапмакъ ичюн орталыкъны ашыр-нешир этмек керек.
Амма онсыз бу кягъыт устюндеки боджек шекилли арифлерни бар да, окъу.

Элини миндер астына тыкъты, козьлюк ёкъ эди.
Къалкъты, сагъ аягъындан акъсай-акъсай ичери одагъа кетти.
Иште, козьлюк — стол устюнде ята.
Алель-аджеле буруны устюнде ерлештирди.
Кене софагъа чыкъып, телеграмманы элине алды.
«Йигирми учюнде Дилявер ёлгъа чыкъты.
Поезд отуз дёрт.
Вагон еди.
Сервер».
Окъуды... бир шей анъламады.
Текрар окъуп бакъты.
Сонъ, бирден йиберильди... козьлеринден яшлар акъып кеттилер.

— Дилявер... огълум!

О инанмакъ истеди.
Кягъытчыкъ устюндеки сёзлерге, муджизеге инанмакъ истеди.
Лякин бутюнлей дегиль.
Чюнки юректе шубэ къыбырданды.
Чаушнынъ огюнде «ничюн?», «ничюн?» деген сёзлер сырагъа тизилип турдылар.
Булар не демек ола?
Олюлер къайтып келе билелерми? — деп кедерленди Мустафа агъа,— оларнынъ тирильгенлерини ве текрар къырджыман йигитлер олып кеткенлерини бир де-бир кимселер корьгенми? — деп тааджипленди Чауш огълу, сонъ иляве этти: — Амма мен кореджегим, яхут алдавнынъ къурбаны оладжагъым.
Меджит акъайнынъ иши башкъа тюрлю олгъан эди.
Былтыр онъа телеграмма кельген эди.
Бухарадан.
Фурунджы Нафе оны, аптесининъ матем мерасимине давет эткен эди.
Меджит агъаны, гъарипни, къасевет басты.
Эр шейни быракъып, къышнынъ аязында дженазеге кетти.
Кетти... лякин Нафенинъ огълу Якъубнынъ тоюна барып тюшти.
Бу телеграммадаки сёзлернинъ нетиджеси де акс манада олып чыкъса... алла косьтермесин.
Мен дели олурым.
Менде юрек ёргъун ве юфкъа.
Энди санджым тутып башлай.

Чауш эллеринен самайларыны сыкъты.
Козьлери бунарланды, кене кишилик одагъа кирип кетти.
Гурс этип сандыкънынъ къапагъыны ачты, ичинде нелердир къарыштырды, сонъ бир топ кягъыт чекип чыкъарды.

— Иште, олар...— элинде эски конвертлер.
Оларнынъ кельгени чокъ вакъытлар олгъан.
Сараргъанлар, йыртылгъанлар.
Къарт Мустафа конвертлерни тёпеге котере берип силькитти, эм къычырды: — Ким акълы?
Инсан огълу бойле шейни анълая билеми?
Ёкъса, мен о вакъытта... он йыл эвельси янълыштыммы?

Чауш текрар... энди къачынджы кередир, озь такъдирине тааджипленип, конвертлерни ачып, мектюплерни окъуп бакъты.

«Дилявер Чауш совет Ватаны огърундаки дженклерде эляк олды...», «Денъиз астындаки чатышмаларда телеф олды», «Джесюрлер олюминен ольди... о Булар не демек?

Къарт Мустафагъа кимсе джевап бермеди.
Оны кимсе эшитмеди.
Диварлар сустылар.
Чауш софагъа чыкъты, багъчада ачыкъ-айдын ава ве сукюнет укюмран эди.
Озю де сусты, сетке отурды, сол аягъыны сагъ янбашы астына тыкъты, тюшюнджеге далды.
Къальбинде огълу себебинден асыл олгъан яныкъны инкяр этти, ишанчны таныды, ойле таныды ки, енъи хабернинъ керчеклигини ис эткен киби олды.
Сонъ агълап йиберди.
Козь яшлары кольмеги устюнден чыбырып ерге тюшип кеттилер.
Кедер ве севинч козь яшлары.
О, инанды.

Адам севинсе, я тюркю айта, я куле, яхут да ойнай.
Мустафа агъа тюркю айтмагъа бильмей.
Сийрек-серпек кулюмсирей.
Кишиге озюнинъ хош ислерини ифа этмек ичюн, бир тебессюмнинъ озю кяфи.
Амма генчлигинде Чауш ойнай тургъан.
Енъгиль, дюльбер ойнай тургъан.
Мадамки ойле, шимди ничюн аякъларына сербестлик бермесин?
Барсын, сагъ аягъы пек араретли ишлемесин.
Оюннынъ озю, умумен, муреккеп дегиль ки.
Къайтармагъа, яхут лезги оюнына бенъзеген шей.
О-о!
Чауш оларны, оюнларны, даа унуткъаны ёкъ.

— Сизге не олды, эв? — апансыздан Шефикъанынъ давушы ишитильди, — Эджюз-меджюз корюндими?

Лякин къарысынынъ сеси оны тааджиплендирмеди.
Аксине, даа енъгиль чевириле башлады.
Шефикъа басамакълардан тёпеге чыкъты, босагъа устюнде токътады.
Къоджасынынъ шенъленюви оны эвеля севиндирди, сонъ кедерлендирди.

— Сен де ойна, апакъай! — деди Мустафа, къарысыны ичери чеккелеп. — Ойна!
Къадалып турма!

Шефикъа еринден къыбырдамады.
Амма козьлери яваш-яваш кенълеше берди.
О тааджиплене башлады.
Чауш текрар апайынынъ элинден тутып чекти.
Шефикъа енге онынъ кучлю эллерине къаршылыкъ косьтералмай, ортагъа тюшти.
Амма арекетлеринде оюнгъа бенъзер шей сезильмеди.
Насыл сезильсин... гъарип къадын куннинъ сыджагъында тюкянларда зейтюн къыдырып, эси учкъан.
Кунеште озю бутюнлей ирип кете язгъан.
Бетинден вира тер акъмакъта, юреги дукюльдемекте — ойнамакъ къайда?
Асыл да, оппадакътан оюнгъа тюше къоймакъ, бу насыл шей?
Себеби не?
Керчек, ходжасы — себепсиз шенъленген адам дегиль.
Къакъынып башлагъан экен, демек, бир шей бар.
Э! Барсын, онынъ дегени олсун.
Лякин ходжанынъ ойнаяткъан оюны не?
Омюринде ойле оюн корьгени ёкъ.
Я озю?
Озю насыл ойнайджакъ?
Сонъки сефер не вакъыт ойнагъан эди?
Гъалиба, отуз йыл эвельси.
Озюнинъ тоюнда.
Бундан сонъ даа ойнамакъ сырасы келеджекми аджеба?
Шимди ходжасы иле бир ойнап, кечмишни... яшлыкъны хатырлап алгъанда не ола?
Бойле тюшюнир экен, эллери озьбашына котерилип кеткенлерини дуймай къалды.
Сонъ керчектен ойнап башлады.
Оларнынъ... къадын-ходжанынъ омюринде бойле хош ве месуд дакъикъалар якъында олмагъан эди.
Къарт Мустафа шимди ойнар экен, озюнинъ къач яшында экенини унутты.
Эр шейни унутты.

Ходжасынынъ севинчине Шефикъа да севинди.
Себебини бильмесе де севинди.
Амма себебини бильсе, бельки юрегини теляш басаджакъ эди.
Шефикъа омузларыны ойнатып, джазибели кулюмсирер экен, ходжасындан:

— Не олды шу озю? — деп сорады.

Чауш джевап бермеди.
Сусты.
Шефикъа ходжасыны тюртти.

— Апламадан-сапламадан бу не демек?

Ойнай-ойнай такъаты тюкенген Чауш кетип, сет устюнде йыкъылды.
Шефикъа шашмалап, оданынъ ортасында бир талай тентиреп турды, сонъ о да кетип, эвеллердеки... омюрлерининъ ильки йылларындаки киби, ходжасынынъ янына отурды, омузына янтайды ве сусты.
Бекледи.
Инат Чауш бу аталакъ-котелек оюннынъ себебини айтаджакъмы-ёкъмы?
Не къадаргъадже гизлейджек?

Бойле тюшюнип отургъанда, мавы миндер устюнде басма язылы кягъыт корьди... элесленди.

— Бу да не? — деп сорады Шефикъа енге. — Къайдан чыкъты?

Мустафагъа лакъырды этмек къыйын эди.
О къадар секириклевлерден сонъ юреги богъазына келип тыкъалгъан киби олды.

— Дилявер...— деди Чауш ве сеси узюлип кетти. — Корьмейсинъми Дилявер келеята.

— Насыл Дилявер? — Шефикъа енге огълунынъ эляк олгъанына чокътан алышкъан, оны обир дюньягъа озгъаргъан, аналыкъ яныгъыны, окюнчини чокътан агълап битирген эди.
Ойле олса да, шимди юреги бирден тепренип алды.

— Бизим Дилявер, — деди Чауш. — Ким оладжакъ?

— Огълуммы? — Шефикъа къоркъып кетти.
Башыны ходжасынынъ кокюсине тюшюрди, агъламсырады. — Бир шей анъламайым, акъай!
Къайдан келе?

— Дженктен.

Шефикъа енгенинъ муреккеп адиселер хусусында тюшюнмеге такъаты ёкъ, такъдир адамны не тарафкъа чевире, о тарафкъа кетмек керек деп биле эди.

— Дженктен?
Дженк чокътан битти.
Диляверим эляк олды,— ходжасына инамсызлыкънен бакъты. — Телеграмма не вакъыт кельди? — Енгенинъ къафасында, насылдыр, къоркъунчлы фикир догъды.

— Ярым саат эвельси.
Ася... кетирди,— деди Чауш.

— Я Зеверджед?
Телеграммадан онынъ хабери бармы?

— Ёкъ.

Шефикъанынъ юреги азачыкъ бошады.
Демек, бу — эски телеграмма дегиль.
Амма огълу хусусында тюшюнмеге къоркъты.
Онынъ анъына тири Дилявер даа киргени ёкъ.
Диляверни ялынъыз реаль аят тирильте, ялынъыз о, къайтарып кетире биле, бу кягъытчыкъ исе — беллисиз кишининъ сёзлери.

— Сервер ким? — деп сорады о, ходжасындан.

Чауш бу хусуста даа тюшюнмеген эди.
Керчектен де, Сервер ким?
Къайдан чыкъты?

— Ким олса-олсун.
Эмиети ёкъ. — Мустафа шай деп, суальге джевап берювден къуртулды. — Къайдан да олса, чыкъкъан.
Досты.
Ёлдашы ола биле.
Ойле дегильми?

— Шубэсиз,— енге башыны саллады.
Лякин ходжасынынъ айткъанларына инанмады.
О себептен, меселеге озю изаат берди:
— Дилявер билетни, поезд кочип кетеяткъан маальде алгъандыр.
Эбет, ойле олгъандыр.
Телеграмма ёлламакъны исе Серверге риджа эткендир.

— Айса...— Чауш, къарысынынъ сёзлерининъ манасына эмиет бермейип, разы олды. — Иш телеграмманы ким ёллагъанында дегиль.
Дюньяда намуслы кишилер азмы?
Иш онда ки... кимдир ёллагъан.
Биз де алдыкъ.
Ве Дилявер сагъ-селямет.
Анъладынъмы, Шефикъа?
Сагъ-селямет.

Энди къарт Чаушнынъ муджизеге инанувыны кимсе инкяр эталмайджакъ.
Диляверни эляк дел бильдирген киши янълышкъан.
Ашыкъкъан.
Яралы алында корип, олю беллеген.
Дилявер исе турып кеткен.
Юреги ишлей экен.
Шимди келеята... весселям!

Меселе саде.
Атта пек саде.
Дженктен сонъ бойле, умютсизден джангъа кельгенлер чокъ олды.
Буны да ойле исап этейик!

Эр алда, бу кягъытчыкъта анълашылмагъан шейчиклер чокъ.

— Телеграмма ничюн Пензадан бериле? — Чауш кене шубэде къалды. — Дилявер анда не япа?

— Худжурсынъ, акъай! — Шефикъа енгенинъ козь къапакълары липильдеп алдылар. — Ничюн Пензадан... экен!
Фурунджы Нафеден сора: ничюн Бухарада?
Чюнки анда яшай.
Демек, Дилявернинъ эви де Пензада.

— Сенинъ, апакъай, тюшюнджелеринъ пек къарышыкъ!
Меним мийимни де чыбалтасынъ,— деди Чауш. — Адам яшагъан еринде яшай.
Яшамагъан еринде яшамай.
Бу белли шей.
Дилявернинъ эви Пензада олса, барсын,— анда олсун.
Барсын, телеграмманы Дилявер дегиль де, башкъасы берсин.
Лякин астында огълумнынъ имзасы олмакъ керек эди дегильми?
О, Сервер дегени, телеграмманынъ ахырында эки сёзчик даа язып, бизни шубэден къуртаргъан олса, не олур эди?

— Фена олмаз эди.
Лякин адамгъа, алидженап хызмети ичюн, опькеленмек керекмей.
Бельки Дилявер ойле истегендир! — Шефикъа енге башкъасынынъ онъайтсыз арекетини акъкъа чыкъармагъа тырышты. — Бу онынъ идраки.

— Идраки...— Чаушнынъ чырайы кусьти.
О вакъианынъ тафсилятыны тюшюнген сайын, насылдыр, къолайсызлыкълар тапып чыкъара берди.
Озю асабийленди.
 — Ким биле?
Бельки сенинъ айткъанынъ кибидир, апакъай! — о, къарысынынъ омузыны таптады. — Бельки, керчектен де, Дилявернинъ идракидир.
Амма мен бу гедже юкълап оламам.

Чауш теренден нефес алды.
Онъа бахт кулюмсиреди, лякин юреги теляшта къалды.
«Барсын, ойле олсун,— деди Чауш, ниает, — юрекни шубелернен яралай берювде не мана?
Огълан кельген сонъ эр шей анълашылыр.
Учь кунь беклемек керек.
Огълумнынъ озю... меним Диляверим насыл экен?»

Къафада кене мусибет фикир асыл олды.
Барып та дельме-тешик олса?
Телеграмманы аркъадашы берювининъ себеби де бунда дегильми экен?
Такъдир деген шей пек даимиетсиз.
Лякин Мустафа огълуны бедбахт алында корьмек истемей.
Дилявер джебеге кеткенде сагълам, дюльбер эди.
Ойле де къайтып кельмек керек.

— Я, Зейнеп? — енге Чаушнынъ енъинден тутып силькитти.

Къадынлар, кимерде тертипке риает этмей, сёзни ерсиз къыстыра къоялар.
Огълуны тасавур этип отургъанда, фикирни бойле уркютмек керекми эди?

— Зейнеп!
Не? — О Шефикъагъа чевирильди.
Келиннинъ эске тюшюви Чаушны теляшкъа кетирди.

Дженк бу аилени Зейнептен де марум эткен эди.
Оны чокъ къыдырдылар.
Пек чокъ.
Тапалмадылар.
Келин улькеден-улькеге юрген.
Еди йыл эвельси андижанлы бир къадын, Зейнеп акъкъында дешетли шейлер эшиткен.
Зейнеп гуя танкчылар бригадасында арбий эмшире экен, Кубаньдаки дженклерде эляк олгъан.
Ольген адамны тирильтмек мумкюнми?
Чаушлар келиннинъ олюмине инандылар.

— Дилявер оны пек севе эди. — Шефикъа агъламсырады.
 — Кельсе, не дермиз?

— Акъикъатны сёйлермиз.

— Я, сагъ-селямет олса?!
О да, Дилявер киби, Русиенинъ бир де-бир шеэринде отурып къалгъан олса? — Енъи хаберден эеджанланып кеткен енге чешит шейлер тюшюнди.

— Сен такъдирден чокъ шей истейсинъ, — деди онъа Чауш. — Оны дарылтма.
Худжур лакъырдымызны эшитип, бизни энъ сонъки севинчимизден мерум эте къоймасын.

— Эй, Танърым! — енге эллерини тёнеге котерди, — Ана, баласыны тири корьмек истей.
Бу — гунахмы?

— Ёкъ.
Ничюн?
Лякин эки муджизе бирден юзь бермей,— деп ташлады Чауш. — Мен Зейнепни дженктен эвель бир кере корьдим.
Амма озюни севе эдим.
Ондан яхшысыны тапалмаз эдик.

Шефикъагъа Зейнеп хусусында тюшюнмек агъыр.
Юваш ве дюльбер Зейнепни о да пек бегене эди.
Амма не япсын?

— Къач йыл къыдырдыкъ? — енге хатырлап бакъты. — Зейнепнинъ ёкълыгъы эсиме тюшсе, юрегим парча-парча ола.

— Ялварам санъа, мени къаарьлендирме! — деди Чауш къарысына. — Телеф адам кери къайтмай.
Дилявер кельсин.
Не япыладжагъыны озю аль этер.

— Огълум бир даа эвленмез, — деди Шефикъа.

— Ничюн? — Мустафа тааджипленди. — Яш киши.
Къарысыз, баласыз!..

Шефикъа башыны терсине саллады.

— Сен Диляверни бильмейсинъ,— деди онъа. — Азачыкъ ишанчы олса, Зейнепни къыдырыр, бутюн омюри беклер.
Дилявер ким?
Ондаки эр шей Чаушнынъ озю.

Енге къалкъты.
Эллерини янбашларына тиреп, ходжасынынъ къаршысында турды.

— Сенинъдже, мен Дилявернинъ анасы дегилим.
Онъа аят багъыш этмедим, оны тербиелемедим, ойлеми?

Э!
Э! — Чауш иддетленди. — Пек алекетлеме, къадын!
Санки огъланны сен асрадынъ да, мен Бабугъан-Яйляда гизленип юрдим.
Эгер бильмек истесенъ...— лякин о, къарысыны дарылтмакъ истемеди, лафыны кесе къойды.

— Айт!
Айт!
Сонъуна къадар айт! — енге козь къапакъларыны тез-тез ойнатты, беклеп турды. — Балтаны сильтединъми, пытакъны кес!
Кесмей къалдырма!

— А! — Чауш ишарет пармагъыны котерди. — Огъул озь ишини озю чезер.
Мен, Зеверджедке насыл инансам, Диляверге де ойле инанам.

Шефикъа илекяр кулькюнен кульди.

— Сизлер... конторада отурып не билесинъиз?

— Я сизлер? — Мустафа къулагъыны Шефикъагъа якъын кетирди,— эвде отурып... ненинъ башыны тештинъиз?

Шефикъа енге бунъа джевап бере биле эди.
Бермек истемеди.

— Бакъайыкъ,— деди о, бир талайдан сонъ. — Бельки Дилявернинъ ерине башкъасы эвленир.

— Ким?
Зеверджедми? — Мустафа къарысына шубэли-шубэли бакъты. — Онъа токъунма!
Институтны битирсин.

— Къыз сенинъ ичюн пек татлы э?
Меним ичюн де ойле.
Лякин айткъанларына коре, Зеверджед биревнен мектюплеше экен.
Москвадамы, къайдадыр, окъуй, дейлер.

— Не?
Не? — Чауш, бий чакъкъан киби, сычрап аякъкъа къалкъты. — Сен чылдырдынъмы?

— Зевкълы шей...— деди Шефикъа енге. — Ничюн мен чылдырам?

Мустафа агъа энъсесини къакъытып алды.
Бу асабийленювден делялет эди.

— Манъа бир фильджан къаве бер! — деди о, къарысына. — Тез ол!
Башымнынъ агърысы тутты.

Бир фильджан къаве!
О, бир къаде шарап киби кескин, яз геджеси киби къара ве къою... лякин адамгъа не япа биле?
Тек юрекни эеджангъа кетире биле ки, Чауш шайна да эеджанлы.
Къафадаки фикирлер къайдаларгъадыр ювура, къарт Мустафа оларнынъ пешине еталмай.
Козьлери огюнде де келин пейда ола, де огъул, де Зеверджед.
Огълу иле корюшюв онъа акъикъат олып корюнмей.
Ким бильсин... бельки Дилявер бу вакъыткъадже къайдалардадыр быралкъыланып юрген, сускъан, шимди тюртип чыкъкъандыр.
Бойле ола билеми?
Ола бильсе, Чауш буны иза этюв ичюн себеп асыл да тапалмайджакъ.

Эляк олмакъ, бу — белли.
Огълунынъ эляк олгъаныны эшитюв — агъыр, олюм хабери юрекни яралай, сачлар агъаралар, омузлар ашагъы чёкелер, козьлер сёнюклер.
Лякин эляк олув кедери, аджизлик ве акъарет кедери дегиль.
Огълан джесюрликте телеф олгъан!
Душман иле юзь-юзьге келип дженклешкен, сонъки дакъкъагъа къадар къатты тургъан.
Чауш озь Диляверини ойле биле.
Зеининде огълуны ойле сакълай.
О себептен, юреги саф, парылдакъ.
Къарт Мустафа бу вакъыткъадже адамларнынъ юзлерине ифтихар иле бакъа кельди.

Шимди олюм — аят иле денъишти.
Аджеба огъул буны насыл эльде этти?
Енъиден омюрге къайтув ичюн не берди?
Эрликми, ёкъса къоркъакълыкъмы?

Чаушнынъ юреги къопып-къопып кетмекте.
О бир огъурсызлыкъ сезе яткъан киби.
Адам душман узеринден гъалиб кельген, анасы-бабасы ве догъмушлары сагъ-селяметлер.
Эвине келип етмек ичюн он йыл юрмек керек олдымы?

Мустафанынъ озю госпитальни, дженк биткенден эки ай сонъ терк этти.
Аркъасында эшья чувалы иле мердивенден ашагъы тюшеяткъаны аля хатиринде.
Такъаты ёкъ.
Ярасы энюз къапалмагъан.
Сагъ аякътан акъсамакъта.

Биринджи сефер яралангъаны дешетли олгъан эди.
Моздокта къуршун къабургъасыны сындырды, опькесини дельди.
Госпитальде эки бучукъ ай тедавий этильген сонъ текрар сафкъа къайтып барды.
Къыркъ бешинджи йылда Венгрияда аякътан яраланды.
Ярым йыл койкада ятмагъа меджбур олды.
Гъалебе топ садалары янъгъырагъан маальде Чауш госпиталь пенджересинден азбаргъа, шенълениджи адамларгъа, бакъып, козьлериндеки яшларны сильмекте эди.
Онынъ юреги севинчли ве азачыкъ да кедерли эди — аркъадашларынен берабер Берлинге барып еталмады.

— Эфкярланма! — дей эдилер онъа палатадаки аркъадашлары. — Сен озь ишинъни яптынъ.
Сен чокъ къан акъыздынъ.

Озь ишини япты.
Бу догъру.
Элинден кельгениндже.
Душман къуршунына огърамагъан олса, даа чокъ япаджакъ эди.
Эр алда, эвге темиз юрекнен къайтып кельди!

Орденлери ве медаллери сандыкъта яталар.
Достларындан ве догъмушларындан кельген мектюплернен бир ерде.
Амма о, вакъытта... госпитальден чыкъкъанда, олар Чаушнынъ кокюсини яраштырмакъта эдилер.
Гъалиб аскер олмакъ — гузель шей.

Мустафа шу алында досты Эбу-Бекир Матрабаснынъ эвине сюрип кельди.
Совхозда темеллешип къалды.
Юзюм багъларында ве мейва багъчаларында хызмет этти.
Эвеля достында яшады, сонъ бу ишчи шеэрчигине кочюп кельди.
Мында озюне эв къурды ве багъча ясады.
Онынъ бабасы да, дедеси де багъчеван эдилер ки, пенджерелери тюбюнде терек осьмесе, яшап оламай эдилер.
Ешиль тереклер чичек ача, осе... козьлерни охшай эдилер.

Мустафа алма тереклерини кесер ве юзюм чубукъларыны багълар экен, огълу акъкъында чокъ тюшюне, озь башында онынъ иле субет эте тургъан.
Такъдир адалетсиз иш япты.
Яш омюрни гъаип этти.

Такъдир энди озь хатасыны тюзетмек истей.
Мустафагъа огълуны къайтарып бере ята.
Дилявер кельмекте.
Лякин энди севинч ерине — кедер догъды.
Юрекни тюшюнджелер ве шубэлер басты.

Чауш бир фильджан къаве ичти... файда бермеди.
Юрегини не енъгиллендирди, не де раатландырды.
Фильджаннынъ астында къою, къара тельбе къалды.
Чауш фильджаннынъ ичине дикъкъатнен бакъты.
Гуя бу худжур къара орьнеклер онъа бир шейлер сёйлемек истейлер.
Раметли анасы бу орьнеклерден анълай тургъан.
Келеяткъан адам ким?
Ниети не?
Эдисини айтып анълата тургъан, Чауш анъламай.
Амма фильджаннынъ ичине бакъып, кокюс кечирди.
Юреги бир шейлер дуйды.

— Мен энди юкълап оламам,— деди Чауш, текрар,— Ёкъ.
Оладжакъ шей дегиль.