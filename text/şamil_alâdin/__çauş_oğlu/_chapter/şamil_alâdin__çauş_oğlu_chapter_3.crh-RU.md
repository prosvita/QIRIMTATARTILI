## III

Учь кунь, эки гедже кечти.
Чауш, Шефикъа енге ве Зеверджед — учеви автобускъа минип, Диляверни къаршылап алмакъ ичюн станциягъа кеттилер.
Шемснургъа хабер этмедилер.
Диляверни къызгъанып дегиль, шай... огъул севинчини де, кедерини де тек озьлери корьмек истедилер.
Мустафа тюшкюн эди.
Сонъки учь кунь ичинде азды-тозды, козьлери сёнюкти.
Аягъы зияде сызлай башлады.

— Балалар эвге кеч кельселер ана-баба азаплана, — деди о, автобускъа минер экен. — Балалар ичюн исе бунынъ ич эмиети ёкъ.

Зеверджед бу сёзлерни озюне чекти.
Кеченлерде Медениет сарайында эстрада концерты олды.
Эвге яры геджеде къайтып кельди.
Шимди бабасы оны опькелемек истедими, алла бильсин.
Лякин Чаушны эеджанландыргъан шей, гъалиба, башкъа.

Станция пек узакъ корюнди.
Ёлда бензин битти.
Шофёр бензин къоймакъ ичюн колонкада токътады.
Бир талай даа юрьген сонъ, баллон бошады, денъиштирмек керек олды.
Мустафа къасеветленди, азапланды.
Огълуны кореджекми?
Не вакъыт кореджек?
Автобус пенджересинден чёллерге, тереклерге козь этерек, тюшкюнленди.

Станциягъа вакъытында келип еттилер.
Керчек, поезд кельген, амма кочкени ёкъ.
Ёлджулар вагонлардан чыкъып битмек узре.
Токътав мулетининъ сонъки дакъикъалары.
Зеверджед телеграммада косьтерильген вагонгъа чапты.
О — яш ве атик, эр шей къолундан келе.
Чауш ве Шефикъа исе перрон бойлап акъырын-акъырын кеттилер.
Астма енгеге тез арекет эттирмеди.
Мустафа исе зияде акъсай.
Тек козьлери ашыкъалар.
Козьлер энди вагон басамакълары устюнделер.

Бу дакъикъалар...
Дилявернинъ козьге корюнеджек дакъикъалары, не къадар узун ве агъыр!
Чаушнынъ чересинде къан ренки къалмады.
Ёрулып, ком-кок олды.

Зеверджед къайда батты, джаным?
Экиси де чыкъалмагъанлары не?
Севинип... къучакълашып, опюшип отуралармы, аджеба?
Ёкъса, юкю агъырмы?
Я, алы ёкъмы?
Лякин ишни созмакъ, къарт Мустафаны чекиштирмек керекмей.

Къоншу вагондан, элинде бала велосипеди, шляпалы киши чыкъты.
Бу — сонъки ёлджу.
Кечиккен.
Юкюнинъ чаресини тапалмай, эгленип къалгъан.

Чауш чыдаялмады.
Огге, поездгъа догъру ынтылды.
Бу арада вагон къапусында Зеверджед пейда олды.
Янында кимсе ёкъ.
Бир озю.

Гудок окюрди.
Поезд кочьти.
Зеверджед басамакълардан ерге сычрады.
Сонъ, кетеяткъан поездге козь этип турды.

— Къайда о? — деп сорады Чауш,— Дилявер къайда?

Зеверджед омузларыны къысты.

— Башкъа вагонда олмалы, — деди Шефикъа енге.
Лякин энди кеч эди.
Поезд сурьатыны арттырды, кондуктор Чаушларнен сагълыкълашыр киби, сары байрачыкъны туткъан къолуны котерди.
Шефикъа енге агъламсырады. — Меним огълум къайда?

— Бельки телеграммада поезднинъ номерини къарыштыргъандырлар? — деди Зеверджед. — Бутюн купелерни бакъып чыкътым.
Сораштырдым...

Къыз анасыны къучакълады, омузларындан сыйпады, тынчландырмакъ истеди.

— Вагонларнынъ да эписине кирип бакъмакъ керек эдинъ, — деди Шефикъа, козьлерини сюртерек. — Бельки юкълап къалып... станцияны сезмегендир?!

Инсан, ишанчны муафаза ичюн, себеп чокъ тапа.
Ишанчны исе муафаза этмемек мумкюн дегиль.
Чюнки о, адам ичюн даима зарур.
Онынъ элинден огълуны чекип алмагъа кимсенинъ акъкъы ёкъ.
Зеверджед анасынынъ айткъанына разы олды.

— Керек эди, амма биз кеч кельдик,— деди о.

— Я, Дилявер вагондан эр кестен эвель чыкъып, шимди вокзалда, ёлджулар залында беклеп отургъан олса... не дерсинъиз? — Шефикъа енге къызынынъ козьлери ичине тикленип къалды.

Бу акъылгъа яткъан шей эди.
Олар деръал беяз эвнинъ ичине кирдилер.
Ичериде узун ве кенъ скемлелер туралар.
Амма Чаушларны мында да къырыкъ хаял беклемекте эди.
Скемлелер — бошлар.
Зал ичинде бир адам отура.
Вагондан бала велосипеди иле чыкъкъан шляпалы.

— Я, Дилявер? — деди Шефикъа енге. — Къайда о?

Даа не тюшюнмели?
Не къарарлаштырмалы?
Лякин...
Дилявер дос-догъру эвге кете де биле.
Эр кес ойле япа биле — къаршылап алгъан адам олмагъан сонъ, эльбетте эвни озю къыдырып тапмагъа меджбур.
Бельки телеграмма джойылды, яхуд кечикти?
Бунъа акъылымыз етмегени?
Дилявер энди эвнинъ огюнде, скемлечик устюнде отура...
Матюв догъмушлары исе оны вагонда къыдырмакъталар.

Автобус даа кеткени ёкъ.
Етишмек керек.
Рыкъма-рыкъ машинагъа сонъки ёлджулар сокъулмакъталар.

Эвге!
Тез-тез эвге!
Шефикъа ве Зеверджед, токътамай-тынмай кокюс кечире, бир шейлер япмагъа азырланалар.
Фикрен олар энди эвделер.
Дилявернинъ янындалар.
Чауш суса.
Череси, эвелькиси киби, къаарьли.
