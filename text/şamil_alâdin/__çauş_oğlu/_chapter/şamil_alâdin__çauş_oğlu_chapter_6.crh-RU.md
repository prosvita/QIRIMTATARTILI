## VI

Кузь исе, озюнинъ сабырсызлыкънен бекленильгенини дуюп, ашыкъты.
Чаушнынъ эви огюнде узун далларыны джайдырып тургъан чынарларнынъ япракълары эрте сарардылар.
Къырмызы ренкли къадифе чичеклер кунешнинъ сонъки сыджакъ шавлелери алтында сарарып-солуп биттилер.
Акъшамлар тынч ве салкъын олдылар.

Бойле акъшамларнынъ биринде Мустафа, эр вакъыттаки киби, тюшюнджели алда заводдан эвге къайтмакъта эди.
Тюшюнджелер, Чаушны ичте быракъмайлар.
О, бу къарт чагъында, ялынъыз сукюнетте раат яшай биледжек.
Амма эвде сукюнет ёкъ.
Ве бунда Мустафа къабаатлы дегиль.
Башында къайгъы-къасвет эксик олмай.
Де огълу тирильгени акъкъында телеграмма.
Де огълу ерине — торунд.
Де Зеверджеднинъ тою.
Эписи — Чаушны эеджанландырыджы хаберлер.

О шимди ашыкъмай келе ята.
Къафасындаки фикирлерни ольчеп бакъмакъ истей.
Лякин ёкъ.
Бунъа да имкян берильмей.
Даима бир шей мани ола.
Иште... къапу янында, чинар кольгесинде насылдыр пысырды чыкъмакъта.
Гизли, эеджанлы, севинчли пысырды.

Къулакъ асмай, кечип кетмек мумкюн.
Амма давуш таныш.
Пек таныш.

— Зеверджед,. сенсинъми? — деп сорады Чауш.

— Меним, баба!

— Янынъдаки ким?

— Сервер...

Чокътан бери бекленильген корюшюв.
Керчек, Чаушта киевни геджелейин сокъакъта расткетирюв умюди ёкъ эди.
Эвеля, онынъ юрюшини яхшы козьден кечирмек ичюн, узакътан корьмек, сонъ ян-янаша, козь-козьге келип къонушмакъ керек.
Зеверджед, эгер элинден кельсе, шимди догърулып, бабасынынъ козьлери ичине бакъсын.

— Юр эвге! — деди Чауш къызына, серт давушнен.

Къыз не дейджегини бильмей, сусты.
Серверге козъ этти.
О да, къайнатасынынъ сёзлерини насыл этип анъламакъ кереклигини бильмей, тикленип къалды.

— Сен де! — деди Чауш.
Серверге мураджаат этип.
Зеверджед эеджангъа кельди.Бабасынынъ къабаджа чыкъкъан эмирини йымшатмакъ ичюн незакетле деди:

— Киринъиз, Сервер!
Севимли мусафиримиз олунъыз!

Кучюк тахта къапуны ачты, бабасына кечмеге ёл берди, сонъра Сервернинъ билегинден тутып, азачыкъ огге чекти... ниает, озю де кирди.

Шефикъа енге оджакъ башында аш пиширюв иле мешгъуль эди.
Къызыны ве ходжасыны беклемекте... амма бойле кеч маальде учюнджи киши сюрип келир деп умют эткени ёкъ. Шашты-шашмалады.
Оджакъ устюнде къайнамакъта олгъан къазан бойле мутерем мусафир ичюн юфкъаджа эди.

— Раатсызланма, апакъай! — деди Чауш, къарысынынъ аджизлигини корюп,— мусафир озь кишимиз!

Шорбаджынынъ тенбиси Шефикъадаки сыкъынтыны эксильтмеди.
О, къара костюмли йигитке козьлерини тёгереклендирип бакъа берди ве ялынъыз о: «селям алейким, Шефикъа апте!» деген сонъ, мучесиндеки кергинлик бошап кетти.
Мусафирге догъру эки-учь адым юрген сонъ, къызынынъ нишанлысы экенини бильди.

— Алейкум селям, огълум! — Шефикъа незакетли джевап берди. — Керчектен де, озюмизнинъки экен.
Киринъиз эвге!

— Сагъ олунъыз!
Багъча ичинде де фена дегиль,— Сервер сыкъылды, бир талай аякъ устюнде турды, сонъ кенъ ве алчакъ стулгъа отурды.
Бу — Мустафа агъанынъ балта иле чинардан ясагъан отургъычы эди.
Сервернинъ бу эвге кирюви апансыздан олды.
Эгер аньанели, джиддий лакъырдысы чыкъа къалса, онъа азыр дегиль.

— Багъчада истесенъиз, багъчада отурынъыз. — Чауш мусафирнинъ арзусына разы олды. — Софраны асма юзюмлер астында донат, апакъай!

О Шефикъа енгеге: «ашны да тездже къой...» деп фысылдады, озю подвалгъа тюшип кетти.
Анда, фучыда къокъулы мускат бар.

Чауш подвалда, Шефикъа оджакъ башында озь ишлери иле мешгъуль экенлер, Сервер иле къыз гизлиден къонушып алдылар.

— Мен санъа айттым...— деди Сервер,— къапы огюнде турмайыкъ, дедим.
Иште, къолгъа тюштик!

— Тюштик... сонъ, не олды? — Зеверджед онъа иътираз этти. — Къартлар сени корьмек истей эдилер, корьсинлер.

Чауш элинде сурали, подвалдан чыкъты.
Стол устюнде шарап, зейтун, патилджан туршусы пейда олды.

— Столгъа якъынджа отурынъыз,— деди Чауш. — Эпинъиз отурынъыз.
Сен де, апакъай.
Зеверджед де!

Эвнинъ эалиси стол башында ерлешкен сонъ, Чауш къаделерге шарап къойды.

Зеверджед умютсизден юзь берген бу вакъиадан мемнун эди.

— Балаларым!
Сизнинъ акъкъынъызда эки сёз айтмакъ истейим,— деди Чауш.
Кузь елинден сувукълангъанмы, ёкъса, богъазына козь яшы тыкъалдымы, о кучьлю оксюрди, юткъунды, сонъ девам этти: — Мен Диляверни козьде тутам.

Зеверджед тааджипленди.

— Диляверни?
О баланынъ бу вакъиагъа не алякъасы бар?

Чауш къызына бакъып, кокюс кечирди.

— Торунымны... Ёкъ.
Мен уйкен Дилявер акъкъында сёйлемек истейим.
Меним Дилявер деген огълум бар эди... сенинъ агъанъ!

Лякин эляк олгъан кишини шимди анъмакъ келишикли шейми?
Олюм, эр алда, той арфесиндеки зияфетни яраштырмай.
Яшлар ичюн шимди бу керек, дегиль.
Севинч, саадет хусусында айтылса, башкъа меселе.
Ойле адет олгъан.
Эвленюв арфесинде баба, яхут ана балаларгъа телькъин бермек керек.

— Ша-ай...
Сонъ? — Зеверджед бабасынынъ лафынынъ нетиджесини беклемекте эди.

— О сизинъ бахтынъыз ичюн озюни аямады,— Чауш кеттикче терен тюшюнджелерге далды, сёзлери, озь тюшюнджелерине джевап оларакъ янъгъырадылар. — Адамларгъа аят багъышлады, озю исе ондан, о аяттан, кетти.

Чаушнынъ сеси къалтырады, сонъ узюльди.
Бу саран сёзлер астында кучлю ислер ве фикирлер бар эди.
Сёзлер фикирлерге тарашлыкъ этти, бир-бирлерини ойле сыкъыштырдыларки, къарт Мустафа оларны айтып битиралмады.
Сусты, къальбининъ агърыларыны сездирмеди.
Янында отургъанлар буны анъладылар.
Анъламамакъ мумкюн дегиль эди.

Чаушнынъ айткъан сёзлери бельки бу дакъикъаларда пек зарур шейлер дегильдир.
Уйкен Дилявер, эльбетте, эляк олды, аятыны шимди сагъ-селямет кишилер ичюн берди.
Онынъ хатиресини сакъламакъ керек.
Амма Зеверджед иле Сервернинъ севгисинде, эляк адамнынъ буюк хызмети ёкъ.
Оларнынъ дуйгъулары тесадуфен, озь-озьлюгинден... къызылчыкъ терегиндеки гонджелер, яхуд баарьдеки булутлар киби, бирден догъды.
Зеверджед огъланнынъ козьлерине бакъкъанда, онда, янмагъа-къавурылмагъа азыр юрек барлыгъыны бильди.
Бу — севги эди.
Оларнынъ, экисининъ севгиси.
Ве онынъ акъкъында ич кимсечик-кимсечик бир шей бильмей.
Бильмеге акъкъы ёкъ.
Уйкен Дилявер эляк олды.
Кучюк Дилявер догъды.
Зеверджед исе ходжагъа чыкъув ниетинде, не япарсынъ?..
Бунъа аят дейлер.

— Сизинъ ичюн!
Сизинъ сагълыгънъыз ичюн! — деди Чауш ве озь тостыны битирди. — Юреклеринъизнинъ ышыгъы ве арарети ичюн!

Бана эв саибининъ сёзлери иле юреклерге далгъан агъыр дуйгъулар унутылды, эр кес кулюмсиреди, атта хахылдап куле башладылар.
Зеверджед де кульди, чюнки о багъсус бойле тостны беклемеген эди... адетий, саде тостны.
Къыз озь къадесиндеки шарапны, омюринде ильки оларакъ, ичип битирди.

— Меним достым къайда? — деди Сервер, шарапны ичип, къадесини стол устюне къойгъан сонъ,— Корюшмегенимиз бир афта олды.

— Диляверми? — деп сорады Шефикъа,—о эвде отурмай.
Де кутюпханеде, де стадионда.
Кимерде озеньге кете.
Балыкъ тута.

— Потиде де ойле... ялыда расткелиштик,— деди Сервер, кулюмсиреп,— къармагъы иле...

Торун лакъырдысы чыкъкъан сонъ Шефикъа гуль киби ачылды.
Баланынъ бутюн адетлери онъа алидженап, незакетли олып корюнмекте эди.
Огълунынъ нусхасы.

— Бир кунь мен сувукъландым...— Сервер курорттаки вакъианы икяе эте башлады. — Озюм кунеште отурам...
Лякин акъсырам-оксюрем.
Дилявер козьлерининъ къыйыгъындан манъа бакъты: «Сизинъ иле ишлемек эльверишли дегиль...— деди о манъа,— балыкъларны къоркъузасынъыз.
Къармакъкъа кельмейлер.
Поликлиникагъа барып, корюнсенъиз, не ола?» «Къайда о, поликлиника?» дедим мен.
«Бу ерде, якъында.
Юринъиз, косьтерейим!» деди Дилявер.
Мени озь анасына, Зейнап аптеге, алып кельди.
Эвеля, анкета толдурдылар.
Эким догъгъан еримни окъуп бильген сонъ, къайсы якълардан кельгенимни сорады.
Бизим якълар оны ничюн меракъландыргъаныны башта анълап оламадым.
Сонъундан меселе малюм олды.
Чауш деген кишини бильмейсинъизми? — деп сорады.
Билем,— дедим мен.
Зейнеп апте инанмады.
Шакъа этем белледи.
Джаны агъырды.
Лакъырдынынъ сонъундан суалини текрарлады: «Керчектен де, ишитмединъизми?
Чюнки бу меним ичюн пек муим».

Зейнеп аптени чекиштирмемек ичюн, бильген шейлеримнинъ эписини айттым.
Мустафа агъаны, Шефикъа енгени, Зеверджедни — эпинъизни айтып чыкътым.
Мен айтып битирген сонъ Зейнеп апте агълап йиберди: «Оларны къач йыллар къыдырдым, тапалмадым.
Сиз янълышмайсынъызмы, аджеба?»

Къалгъаны сизге белли.
Ялвардым-ялкъардым.
Диляверни алып кельдим.
Бирден разы ола къоймады.
Сонъки куньге къадар эп шубэленди.
Ниает, къанды.
Алып кетинъиз, деди.
Лякин эр станциядан манъа телеграмма беринъиз.
Мына сизге пара.
Кулюштик.
Сонъ мен онынънен шойле келиштим: поезддан дигер поездгъа авушылгъан станциядан ве энъ сонъки станциядан телеграмма беририм, дедим.

— Зейнепни корьдинъ... ойлеми, огълум? — Шефикъа енге асретли козьлерини Серверге догъурултты. — Насыл озю... яхшымы?

— Гузель! — деди Сервер.

— Сагълыгъы?

— Еринде.

— Яшмы даа?

— Насыл дейим сизге?
Гъалиба яш.
Тек сачларында бираз чал бар.

Шефикъа айретленди:

— Ничюн?
Ничюн, огълум?

— Ничюн дегенинъ не? — Чауш къарысына къышымлы чере иле бакъты: — О къадар чекишкен сонъ... ничюн чалармайджакъ?!

— Эбет!
Ойле!
Лякин... языкъ.
Пек дюльбер эди...

Шефикъа енге козьлеринден чыкъайым-чыкъайым деп тургъан яшларны сильмек ичюн явлыгъынынъ уджундан туткъан эди, азбар ичиндеки тереклер астындаки сокъакъта аякъ давушлары ишитильди.

— Вай, огъулчыгъым!
Вай къозучыгъым! — енге джошкъун сес иле къычырды ве кендине якъынлашкъан торунына догъру юрди. — Сени беклей-беклей юрегим узюлип кетти, балам!

О кендже Дилявернинъ манълайындан опьти, стол башына отуртты.

— Сергей эмдже,— деди Дилявер, селямлашув биткен сонъ. — Сизге анамдан телеграмма кельмедими?

— Насыл телеграмма! — Мустафа, къор узерине баскъан киби къакъынып йиберди.

— Манъа, мында... къартбабамларда къалмакъ ичюн мусааде бермесини риджа эткен эдим.

— Ананъ сенинъ адресинъни бильмейми?

— Биле... бельки гъаип эткендир дейим.
Почтагъа кирип бакътым, ёкъ.

— Тезден келир...— деди Чауш, башыны саллап. — Ёллагъан олса, алырмыз. — Лякин давушында даргъынлыкъ сезильди.

Келиннинъ суса берюви юрегине ятмай эди.
Эки мектюп язды — джевап ёкъ.
Сонъ телеграмма ёллады, кене чым-чырт.
Баланынъ юрегини сынап бакъмакъ истейми... алла бильсин!
Бираз асретлик чексе, къайтып келир беллейми?
Дилявер, керчектен де, къасветлене.
Тюшюнджели олып къалды.
Кимерде мектюп деп сандракълай.

— Мектюп келир...— Шефикъа енге торунны тынчландырмакъ истеди,— Ананънынъ вакъыты олмаса керек.
Бельки къабаат почтанынъ озюндедир.
Мектюплер кимерде конторларда ятып къалалар.

— Олды шуны! — Чауш иддетленди. — Мектюп язылгъан, тезден келир, демедимми? — Къартнынъ череси, эвельки киби, бунарлы, козьлери асретли эди.
Стол башындакилер ондан энди севинчли лаф беклемедилер.
Мустафа къарысына: — Шарап къой! — деп ишарет этти. — Турынъыз, эпимизнинъ селяметлигимиз ичюн ичейик!

Къаделер алель-аджеле толдурылды, котерильди.
Зеверджед исе еринде арекетсиз отурмакъта эди.

— Сен, къызым, селямет олмакъ истемейсинъми? — деди онъа Чауш.

Къыз шашмалады.
Не айтаджагъыны бильмей, элини къадеге узатты.

— Ша-ай! — деди Чауш мемнун давуш иле, къадесини дудакъларына токъундырды, бир шейлер даа айтмагъа ниетленди, лякин айталмады.

— Ана! — деп къычырды кендже Дилявер,— Аначыгъым!

Эллерини ачып азбар къапу бетке чапты.
Онынъ артындан чанабаджакълап Мустафа кетти.

Анда, ёлда... кимдир къапуны къакъмакъта эди.

Багъчаны сукюнет басты.

— Зейнеп, сенсинъми?

Ёкълыкътан асыл олгъан, севинчинден кульген ве агълагъан сес джевап берди.

— Меним... баба!

Енгенинъ къолундаки пармакълары йиберильди, къаде ерге, таш устюне тюшип, парча-кесек олды.

Къаде парланды... демек, эвге бахт ве саадет кельди.

***

Ойле экен, адамларгъа мани олмайыкъ.
Чаушнынъ эвини терк этейик.
Энди кеч олды.

Яз чиллесинде кельген эдик, софада отурып къалгъанмыз.
Кузь кельген.
Табиятнынъ солгъан ве сускъан маали.
Мейваларнынъ агъырлыгъындан азат тереклернинъ астында шимди кендже Дилявер истраат этмекте.
Ана-баба ве келин лакъырды эте-эте, бир-бирлерине бакъа-бакъа тоймайлар.
Огълан, эллерини четке джая берип, первасыз алда юкълай.
Келеджекнинъ Дилявери.
Шефикъа, енгенинъ фикириндже, о бабасынынъ озю.
Оны раатсызламайыкъ.
Кучюк тахта къапуны яваштан ачайыкъ, яваштан къапатайыкъ.
Тышарыда ёл белли.
Геджелик джадде бою, беяз эвчиклер арасындан, эрзакъ тюкяны янындан (о кене япыкъ, чюнки яры гедже), каналнынъ эки ялысыны бирлештириджи чоюн копюрден кечейик.
Тереклер астындан шеэрнинъ меркезине догъру кетейик.
Амма ондан эвель, бизим ичюн къыйметли шу эвнинъ пенджерелериндеки ярыкъкъа бир кере даа назар ташлайыкъ.
Къолумызны саллайыкъ.
Биз шимди оларгъа корюнмеймиз, лякин бунынъ эмиети ёкъ.

Сагълыкънен къал, Чауш огълу Мустафа!

1957 с.
