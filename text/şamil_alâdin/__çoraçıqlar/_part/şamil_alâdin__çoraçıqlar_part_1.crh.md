Yapraqlar töküldi.
Otlar-ölenler sarardı, soldılar.
Çürük hıyar örkenleri arasında alma töküntisi çoqçıp yürgen uzun quyruqlı savusqanlarnıñ davuşı qarıq ve ğamlı çıqmaqta.
Bu hayriyetlikke degil.
Ava deñişecek.
Belki topraq buzlaycaq, belki qar yağacaq, çünki küz endi bitmek üzre.
Bitmek üzre... lâkin bitkeni yoq.
Arıq boyundaki çınarlar susa, mazün aqqan suvnıñ aenkine diñlenip turalar.
Kimerde uzaqtan, Çatqal betten, küçlü yel ese.
Dallar teprenip alalar.

Men şeerden uzaqça bağça içindeki qırmızı tula binada bulunam.
Qomşu evlerde kimse yoq.
Olarnıñ saipleri yazlıq mevsimni bitirip, şeerdeki qışlıq evlerine qayttılar.

Qart qazah Aman, bu evlerniñ qaravulı, omuzında, tüfegi, yoldan künde eki kere keçe, kimerde toqtalıp, qapumıznı qaqa: “Süt... qatıq kerekmi?” dep soray.
“Kerek...” desem, ertesi künü tañda qarısı Han Babu qapu ögündeki terekniñ çatallı pıtaqları arasında bir bardaq süt yahut qatıq qaldırıp kete.
Yazda Аman bizim evni sıqça ziyaret ete.
Özü bir çaqrım uzaqta, demiryol keçidi yanında yaşay.

Şimdi ava bulutlı.
Tosat-tosat ruzgâr uluy... asfalt üzerindeki yapraqlarnı aylandıra-üyürildire, uzaqlarğa quvalap alıp kete.
Suvuq ruzgârnıñ iñiltisi yüregimniñ terenliklerinde uyuğan ağır islerni qozğay, bir zamanlarda ayatımda yüz bergen, soñra tekmil unutılğan vaqialarnı hatirime ketire.
İçimde hoş ağrı asıl ola.
Bu ağrı, iç bir vaqıt tekrarlanmaycaq, qıyın ve namuslı gençligim.

Pencere ögündeki şımşır, yelden, sınıp keter kibi, aşağı egile, soñra kevdesini tim-tik doğrulta.
Ebediy yeşil yapraqlı terek.
Onı, küçücik ekende, toprağı taqımnen Quş Qayadan ketirip, bu yerde oturtqan edim, endi eppi vaqıt oldı.
Üç dane ediler.
Oturtılğan soñra ekisi qızardı, kögerdi, qurıp, elâk oldılar.
Pencere ögündekisi, birden gönce attı, yeşerdi, boyğa ketti.
Şimdi ev içinden baqsañ, töpesi körünmey.
Şımşır – uzun ayat ve metinlik timsali esap etile.
Küçlü terek.
Parmaq qadar kesegi suvğa tüşse, batıp kete.
Öyle ağır.

Evniñ içi ülkün.
Öyle ki, divardaki saatnıñ yelquvanı qaysı raqam üstünde ekenligi açıq seçilmey.
Kündüz elektrik çırağı yaqmağa istemeyim.
Yaqsam, közlerim yorula, yaşlana.
Evelde öyle olmay edi.
Evde bu arada özümden başqa kimse yoq.
Aqırından ayaqqa turam, kibrit çertem, şamdanlar üstündeki yeşil ve qırmızı renkli çıraqlarnı yaqam.
Çıraqlar yanğan soñ, odanıñ içinde azaçıq mavı, azaçıq da sarı ışıqlı efsaneviy müit ükümran ola.
Bir talay vaqıt keçe.
Çıraqlar qıza, alevleri töpege sozula, yelpirey... tosat-tosat küçlü etip çatlaylar.
Abdırap, başımnı köterem.
Ortalıq balavuz qoquy.
Özüm odanıñ ortasında alçaq kürsü üstünde oturam, ayaqlarımnı ögge uzatıp, televizor baqam.
Mikis Teodorakiske barışıqnı mühkemlendirüv oğrundaki müim hızmetleri içün Lenin mukâfatı berilgeni beyan etilmekte.
Quvurçıq saçlı, dedil çereli kişi...
Yunanistannı almanlar zapt etken devirde özüniñ faşist apishanelerinde çekken еziyetlerini yunanca ve türkçe ikâye ete.
Men diqqatle diñleyim.
Teodorakis acayip kompozitor.
Kilim üzerinde Serovnıñ “Tatar qadınları” buluna.
Keçken asır tasviriy sanatınıñ yüksek nümünesi.
O, dolap içinde köşede qısılıp qalğan, yata edi.
Apansızdan közüme çalındı.
Çıqarıp aldım, ögümde, yerge cayıp qoydım.
Oña de kürsü üstünde oturıp, de ayaqqa qalqıp, oñdan-soldan közetem.
Süretten uzaqlaşıp olamayım.
Eki yaş qadın, eki peri...
Biri ferece yapınğan, ressam onı fırçığa alayatqanını eslep, çeresini gizlemek istep, közlerini aşağı endirgen, zira şeriat yaş qadınğa yabaniy erkekke yüzüni köstermege ruhset etmegen.
Digeriniñ yüzü açıq.
Başında altınlı fes ve mavı bürümçik.
Eki acayip varlıq.
İzaatqa kelmez tabiat serveti.
Olar aqşam üstü gügümleri ile dereden suv almağa kelgenler, araretli, oynaq yürekleri sevgi ile tolıp taşqanından sebep, suv başında öz aralarında dertleşüvge tutunğanlar.
Gügümler unutılğan... kenarda bom-boş, yatsırap turalar.
Eki peri eki taş üzerine oturğan, ayaqqaplarını çıqarıp, ayaqlarını suv içine tüşürgenler.
Özende suv çağlay, aqa.
Eki peri subet eteler.
Ah, bu sıcaq közler!
Bu cilveli baqışlar!

Sizlerni qaysı hoş-baht ana doğurdı aceba?

Dereniñ bir yaqı qayalıq.
Diger yaqı bağçalıq.
Biraz ötede, qavehane, ögünde entir qalpaqlı qırcıman kişiler, arqa yaqta kiramet damlı evler.
Bu nasıl yer?
Nasıl köy?
Ay Serezmi?
Urkustamı?
Yoqsa, menim cigerim Mahuldürmi?

Siz, Valentin Aleksandroviç, ğayet alicenap adam ekensiñiz!
Sanatta böyle şerefli mearet, böyle muammalı bediyet yaratmaq... taacipli şey!

İçimdeki eyecannı tutıp olamay, tekrar yerimden turdım, raftaki kitaplarnı qarıştırdım.
Ulu ressam aqqında malümat qıdırdım.
Araretle, idrakle qıdırdım, niayet, saran satırlarda merağımnı qısmen qanaatlendirici qısqa izaat taptım.
Eyecanım yatıştı.
Serov 1893 senesiniñ yazını öz ailesi ile beraber Bağçasaray civarında R.
S. Lvovanıñ yazlıq evinde keçirgen.
O vaqıtta etüdlar çızğan.
“Tatar qadınları” o ziyaretniñ yemişi.

Süret Roma ve Parij sergilerinde bulunğan, alemniñ alğışlarını qazanğan!

Hayalım sürette eken, talğın közlerimni zametle yuqarı köterdim, nazarım pencere ögündeki şımşırğa tüşti.
Ruzgârdan bükülgen dalları pencereniñ camını tırnap-tırnap almaqtalar.
Ebediy yeşil şımşır... diger çıplaq terekler suvuq yel altında titreyler, sınalar.
Bu qaviy bedenli terek, öyle degil.
Demirden yasalı gemiler suv üstünde yüreler.
Bunıñ bir kesegi bata.
Tabiatnıñ cilvesi!

Tışta avtomobil davuşı çıqqan kibi oldı.
Eleslendim... bir talay diñlenip turdım, ses-soluq yoq.
“Belki menim eşitkenim başqa davuştır, çünki bizim evniñ töpesinden Moskvağa ketici tayyareler uçıp keçken adeti bar.
İtimal, onıñ gürültisidir” dep, öz-özümni durultmaq istedim.
Men böyle tüşüngence avtomobil düdük çaldı.
“Demek, evge musafir buyurdı...” Ögümdeki süretni alel-acele çetke, divar betke çekip taşladım, özüm sofağa çıqtım, nalınğa beñzer alçaq, qattı tabanlı çablalarnı ayaqlarıma iliştirgen soñ qapunı açtım.
Ev ögünde yeşil “Lada” turmaqta edi.
Dümeni başında ince mıyıqlı, yaş kişi... dudaqlarınıñ kenarında tükürikten sılanğan, yalpanğan sigar.
Ekinci bölmede, yaş deseñ, pek yaş degil, qart deseñ, qart degil, münever çereli adam otura.
Maşinanıñ tışında, açıq qapusı yanında, yüzüm sergisi diregine tayanğan qara qalpaqlı, ihtiyar adam, azaçıq ögge çıqıq mañlayı astındaki kirgin közlerini beñzime doğrulttı, maña baqtı-baqtı, içten külümsiredi, tıştan, belki, taaciplendi.
“Men bu suvuq avada biñ çaqırım yerge kelip, seni qıdırıp, qulübeñde taptım.
Vicdan degeniñ bu qadarlıq olur.
Köreyim, meni tanıycaqsıñmı?” – dep tüşündi kişi: “Közlerime yahşı baq.
Meni tanımasañ, kim ekenimni aytmaycağım.
Bu avtomobilniñ dümeni başında torunımnıñ oğlu... meni bekley.
İstesem, tekrar maşinağa oturıp, qaytıp kete bilem!
Ebet!
Öyle yapmağa erligim yetişir.
Bizde, tatarda, hucur qılıqlar az degil.
Olardan saña bir nümüne köstermek mümkün.
Men seni körmek içün keldim ve... kördim.
Eñ müimi – bu!
Diger şeylerniñ menim içün emiyeti yoq”.

Kişi aqlı.
Nezaket sıñırsız degil.
Bunı añlamaq kerekim.
Albu ki, men, qapunı açıp, tışqa közetkenimnen, kişini tanıdım.
Men yalıñız onıñ özüni tanıdım.
Maşina içindekilerni ilki körüşim.

– İzzetli ocam!
Maña keldiñizmi? – dedim ihtiyar adamğa.
Davuşım eyecanlı çıqqanını duydım.
Eyecanlı çıquvınıñ sebebi bar... ve büyük.
Adamnı tanımağan olsam, menim içün pek ayıp olacaq edi.
Tanıdım... adam ayrette qaldı.
Yüzü birden aqçıl renk aldı, maña yarı sevinçli, yarı kederli nazar taşlağanını körip, göñülini almaq, özümniñ bu körüşüvden memnün ekenimni bildirmek içün: – Siz ğayet alicenapsıñız! – dedim.

– Men öz ziyaretimle sizni taaciplendirmek istedim, – dedi kişi, – Albu ki, aksi olıp çıqtı.
Meni unutmağansıñız!

– Sizni unutmaqmı?
Bu mümkün degil! – dedim men.
– Çünki siz birinci ediñiz.
Birinciler unutılmay.
Rica etem, evge buyurıñız!

Keri çekildim, içeri kirmesi içün musafirge yol berdim.
O, bosağadan atlap, sofağa ayaq bastı, degende, toqtaldı.
Arqasına çevirildi.

– Son, Selâmet, ket, bare!
Çarvaqta işleriñni baq! – dedi maşinanıñ ekinci bölmesindeki kişige. – Qaytqanda meni alıp ketersiñiz!
Mında işim, zanıma qalsa, tez bite qoymaycaq.

– Afu etiñiz, ocam! – dedim men, – Selâmet mıtlaqa ketmek kerekmi?
Evimizge kirip, bir filcan qavemizni içse, Nu-Tufanı qopacaqmı? – dep baqtım.

Oca indemedi, güya sözlerimni eşitmedi.
Mıyıqlı yigit maşinanı biraz artqa berdi, art köpçeklerini solğa aylandırdı, soñra küçlü surat ile demir çabaqlı qapu betke aydap ketti.
Oña ne “bir filcan qave”, ne de eki ihtiyar kişi arasında olacaq qonuşma kerek degil edi.
Selâmetniñ dünyası başqa.
Selâmet gidrogeolog.
O, Çarvaqnı qurğan.
Şimdi bent divarlarını pekitüvniñ yeñi usulınen meşğül.

Men ocanıñ bağrına atıldım, o meni quçaqladı.
Men onıñ alını-evalını, o menimkini, soraştıq.
Men, sevinip, onıñ arqasını eki qolumnen, eki yaqlap taptadım, o da menimkini.
Men, şaşmalap, onıñ sağ qulağınıñ kenarından öptim, o mañlayını menim yanağıma tayap, kevdesinen köküsime sıyıqtı.
Bu teşrifat çoqqa sürdi.
Bitken soñ kişilik odağa kirip, oturdıq.

– Sizni körüv menim içün büyük şeref, ocam! – dedim men samimiyetle.
– Bu ziyaretiñizni, menim şahsiyetime köstergen yüksek itibarıñız dep bilmek kerekim.
Teşekkür sizge!
Doğrusı, körüşip olurmız degen ümüdim yoq edi.
Söyleñiz, muallim, bu yaqlarğa nasıl tüştiñiz?

Musafir külümsiredi, sustı.
Menim ayretli nidalarıma cevap bermege aşıqmadı.
“Sabır et! Episi hususında tafsilâtlı izaat alırsıñ!” dep tüşüngen kibi sezildi.
Müçelerini topladı, pekitti, evelâ içinde çalqanğan araretni, zeinindeki fikirlerni tertipke çekti, soñra şamdan üzerindeki çıraqlarnıñ lipildegen yarığını eslep, ayretle közetti, indemedi.
Asılında ev içinde iç bir şeyniñ maiyetine itibar bermedi.
Menim sözlerimni de eşitmedi.
O tüşündi.
Çeresi bir qızardı, bir ağardı.
Hayli vaqıt böyle sükünet ve tüşünce içinde keçken soñ, musafir etli közqapaqlarını maña köterdi.

– Barlığı-yoqluğı bellisiz adamnıñ ancaq bugün apansızdan kelüvi, elbet de... – ocanıñ lafı bu yerde üzüldi.
O, boynunı ögge uzatıp, qaç defa yutqundı, soñra devam etti: – Elbet de, böyle ziyaret iç bir tasavurğa sığmay.
Ama meni tanıycağıñızğa iç de emin degil edim.

– Ümütsizden kelüviñizde, men, aksine, bir ilâ-ilik körem.
Ananelerimiz mücibi, şakirt ocasını ziyaret etmege borclu.
Ama biz, ocam... bizler, kimer zemane kişileri, özümizni – ananelerimizden yüksek esap etemiz.
Ocalarımızğa ürmetimiz sahta.
Men sizni, yüzüñizge bir baqışta tanıdım.
Bizge, yeñi akimiyet qurula başlağan devirde kelgen ediñiz, ocam!
Pek rezaletli devir edi o yıllar!

– Sizge... ebet!
O vaqıtta epiñiz kiçkene çоçamiyler... ediñiz.
Kerçek, özüm de esli degil edim.
Soñra siziñ köyni terk ettim.
Şeerge, öz evimizge qaytıp keldim.
Babamız yerindeki Arifmemet ağam darıldı.
“Niçün keldiñ?
Özüñe malüm, bizim keçinişimiz de pek ziynetli degil, – dedi maña. – Menim artqaç tamaq baqmağa alım yoq”.
“Qayttım, çünki başqa çarem olmadı...” dedim men.
O çoq tüşünip oturdı.
“Kelmege – keldiñ... ket, Totayköyde oqu!” dedi, niayet.
Men Arifmemet ağanıñ ögütini küttim.
Totayköyde oqudım.
Onı bitirdim.
Maarif idaresi meni Küçük Muskomiyağa yolladı, bu köyde mektep müdiri oldım.
Soñra Belbekke avuştım.
Anda muallimlik yaptım.
Orta mektep direktorı oldım.
Köyge nemselerniñ top-arabaları kelip kirgende mektepte derslerim devam etmekte edi.
Siz meni, Mahuldürden ketti, başqa yerde debdebeli ayat sürdi belleydirsiñiz!
Yoq!
Muallimlik er yerde bir.

Men ocanıñ çalıq, aqıllı sözlerini hoşnutlıqnen diñlemekte olıp, aqırından ayaqqa turdım, evde acayip cınıstan kimse yoqluğı sebebinden, özüm aşhanege çıqıp, qave pişirip ketirmek isteginen qapuğa doğruldım, oca niyetimni duyıp, meni toqtattı.

– Zamet etmeñiz! – dedi maña.
– Oturıñız, biraz qonuşayıq!
Menim yarım künlük vaqtım bar.
Gece poyezdinen Şahrihanğa qaytacağım. – Qatiyen razı olmadı.
Meni yerime oturtmağa mecbur etti.
Özü bir talay sustı.
Sözü ne üzerinde üzülgenini eske ketirmek içün tüşündi... hatırlap olamadı.
Men, sözü muallimlikniñ alı... üstünde bölüngenini hatırlattım.
Oca, niçün bilmem, lafını endi bu mevzuda devam etmek istemedi.
Başındaki qalpağını çıqarıp, yanaşadaki oturğıç üstüne qoydı.
Damarları kögerik, çökürli qolunen başını, mañlayından tutıp, yelkesine taba, soñra aksine, sıypadı.
Qalpaqnı alıp, küçük şkaf üstüne qoymaq içün uzandım, oca qalpaqnı oturğıçı taqımınen çetke çekti.

Aldırmadı. – Yoq!
Yoq!
Aci-güci!
Qalpaq yanımda olsun! – dedi oca ve azaçıq külümsiregen kibi köründi.

Men afu istedim, qolumnı keri çekip aldım, bu esnada musafirniñ qırqıq, qısqa saçlarınıñ astı terden yıltırağanını sezdim.
Bu, ev içindeki yüksek araretten degil, eyecanlı qonuşmanıñ neticesinde olmalı edi.
Subetimizniñ özü, zanıma qalsa, daa başlağanı yoq.

Tışarıda Çalqaş bir afırdı, soñra tındı.
Yat adam kelse, avuldısı keskin ve devamlı ola.
Bu, ğaliba, özümizniñki.
Böyle fikir ile, yerimden qıbırdamay qaldım.
Tezden sofada ayaq davuşları çıqtı, soñra içeri Fatma kirdi.
O şeerge ketken edi.
Kelgenine pek sevindim.
Çünki evde, hususan böyle müteber kişi bulunğan vaqıtta, qadın yoqluğı büyük meşaqqat.
Bizim qardaş bir özü deral şaşmalap qala, elinden iş kelmey.

Oca qalpağını alıp başına kiydi, refiqam ile tanış oldı.
Qalpaq öz saibine çoq yıllar namusnen, vicdannen hızmet etip kelgenini eslemek küç degil edi.

Birazdan Fatma qave pişirip ketirdi.
Oca ile ekimiz hoşnutlıqle içtik.
Çünki men ilki ocamnı, musafir ise, ilki şakirdini körmekle, tasvirge kelmez alda memnün edik.
Ocağa, masa üzerindeki almağa buyurmasını rica ettim, o teşekkür bildirdi, almağa bir defa bile toqunmadı.
Onıñ beñzindeki ifade tosat-tosat deñişti, oturğan yerinde bazan bir yanbaşı üstünden tüşti, digeri üstüne mindi.
Közleri çereme bunarlı ve kergin baqtılar.
Menden bir şeyler soraycaq, belki de bir şeyler üstünde davalaşacaq, ama cesaret etip olamağan kibi köründi.

– Qaç yaşındasıñız, ocam? – dep soradım ondan, fikriy kerginlikni biraz yımşatmaq istedim.

– Seksen üçtem, – dedi musafir.
Ocağa bu sual başqalar tarafından tek bir defa berilmegeni malüm oldı.
Menim bedenime sanki bis sançıldı.
Titrep kettim.
Seksen üç yaşında adam... böyle dedil, ziyrek, böyle yüksek araretli.
Men özümniñ alıma ökündim.
Cenk meni pek ezdi, pek hırpaladı.
Alâ onıñ serpindesi altındam.
Yaralı ayağımnıñ ve sınıq qaburğamnıñ qaytavlı ağrılarınen çekişem.

– Siziñ, ocam, bana ağzıñızdan bir türlü... ne deyim sizge, zevqlı sözçikler çıqtı.
Çıqtımı... yoqsa, maña öyle eşitildimi?
Lâkin, bilmeyim, men qulaqtan daa pek zayıf degilim.
O sözçiklerden soñ tekrar yürekten uruldım.
Hatirime Yaman Geçti deresi keldi.
Burnuma kiyik otlarnıñ acayip qoqusı urdı.
Siz: “aci-güci...” dediñiz!
Niçün öyle dediñiz, ocam?

Men eminim, bu ibare musafirniñ ağzından tesadüfen çıqmadı.
Olarnıñ, o sözlerniñ, efsaneviy manası bar.
Ama, oca açıqtan-açıq izaat berüvden çekingen kibi sezildi.
Yengilden yutqundı, köz qapaqlarını aşağı endirdi, hayli vaqıt ayaqlarınıñ uclarına baqıp susıp oturdı.

– Yoq!
Men şay... özüm! – dedi oca, bir talaydan soñ, azaçıq tutuqlanıp.
Sizni doquz yaşındasıñız belledim.
Yañıldım.
Ayıp etmeñiz, men kimerde o yıllardaki vaqialarnıñ özünen yaşayım, – oca yavaş-yavaş açıla başladı. – Siz Memed-Aliniñ qızınen bir ralede otura ediñiz.
Teneffüsler vaqtında Emine sizni “aci-güci mandalaç, acınıñ qızını al da qaç!” dep eriştire turğan.
Hatiriñizdemi?
Siz bu sözlerni azetmey ediñiz.
Bir defa, ders vaqtında, qız qulağıñız altında gizliden: “aci-güci...” dep fısıldağanda...
Ebet, Emine öyle degende, siz açuvlandıñız, qıznı türttiñiz, rale üstündeki merekep şişesi yuvarlandı, qıznıñ üstüne merekep töküldi.
Anteri bulaştı.
Soñra Abdulla emcesi yetişip keldi, meni sögdi.
Aşaladı.
Erzaqtan marum etilecegimni ayttı.

– Rica etem, sizge, ocam!
Menimnen “siz” dep qonuşmañız! – dedim musafirge. – “Sen” deñiz! “Siz” deseñiz, pek azaplanam!

Oca evelâ menim sözlerimniñ manasını añlamadı... añlağan soñ özüni sıqıntılı vaziyette is etti.
Yüzü qızardı.

– Ebet!
Ebet! – dedi oca yengil tebessüm ile ve alel-acele sözlerini tüzetti.
“Sen” diye qonuşa başladı, ama tüzetüv çoqqa barmadı.
Vadesini unuttı.
Kimerde “sen”, kimerde ise “siz” diye söylendi.
Biraz vaqıt daa keçken soñra qalpağını kene çıqardı.
Bu sefer sağ tizi üstüne qoydı, öylece, yañçıq bölüngen lafını devam etti. – Sen doquz yaşında ediñ.
Şimdi devlet hızmeti adamısıñ, menim iftiharımsıñ.
“Sen” demek menim içün pek ziyetli.
Ondan da ğayrı... başıñdaki saçlarıñ ap-aq!
Bu al menim tilimni qısa.
Özüñni... nasıl?
Kederlendirmeymi?

– Kederlendire.
Siziñ ile körüşmegenimiz, müterem Abdureşid Selâmetoviç, altmış yıl.
Aqıldan azmaq mümkün.
Bu – adamnıñ bütün bir ömüri.
Saçlarım ağardı, ocam!
Bu doğru.
Ama olarda, o saçlarda, qabaat yoq!

– Saçlarda, şübesiz, qabaat yoq, – oca menimnen razı oldı, özü terenden köküs keçirdi.
Közlerindeki yaşlarnı menden gizleyerek, yüzüni pencere betke çevirdi. – Saçlar niçün qabaatlı olsun?
Yoq, olar qabaatlı degiller!
Bütün iş taqdirde.
Keçken vaqıt içinde mermer ufandı...
Demir totlandı.
Adam ne?
Adam tunç kibi... bilgenince yaşadı.
Elinden kelgen işni yaptı.
Men ep şu Abdureşid ocam.
Ebet!
Ep şu Abdureşid ocam! – dep tekrarladı musafir. – Ep şu ocalıq!
Ve pamuq zavodında içtimaiy hızmet!

– Arifmemet oca sağmı?

– Ağammı?
Yoq! – musafir tutulıp-tutulıp nefes aldı. – Cenk vaqtında ğayıp oldı.
Evel Qara deñizde “İliç” gemisinde terciman edi.
Bilseñiz kerek!

– Hatirimde, – dedim men. – Otuzıncı yıllarda körüşken edik.
Ondan evel Arifmemet oca mektebimizniñ internatında mürebbi edi.

– Öylemi?
Bundan haberim olmadı. – Biraz tüşündi, soñra: – Cenk amansız şey, – dedi Abdureşid oca. – Duşman akimiyeti altına tüşken adam ayağını yerge qaviy basmaq, başını yüksek tutmaq kerek.
Teessüf, bu er keske has qabiliyet degil.

– Üsein qardaşıñız?

– Moskva yanlarındaki cenklerde elâk oldı.

– Çoq yazıq!
Çoq yazıq!
Ya, Zeliha tatay?
O?

– Zeliha... qorantamızda bizlerniñ, beş oğlannıñ, aptesi.
Şimdi doqsan dört yaşında.
Novorossiyskte qızı ve kiyevinen beraber yaşay.
Tatamnıñ oğlu Bilâl... cenkte öldi.

Cenk ocanıñ başına esapsız felâketler ketirgen.
Eñ üyken ağası Amet de... birinci cian muarebesinden qaytıp kelmegen edi.
Ocadan büyügi, yüksek qıyafetli Asannı Bağçasarayda daima eki atlı lelenka üstünde köre edim.
Müessiselerniñ birinde hocalıq işlerinen meşğül edi.
Şimdi o da ayatta yoq.

Ocanıñ doğmuşlarınıñ episiniñ taqdirlerini sorap bildim.
O, qalbinde qayğı yoq kibi, suallerime sakin çere, suvuqqanlılıq ile cevap berdi, sözlerinde eyecan sezdirmedi, zira facialarnıñ yüz bergeni çoq yıllar olğan, ocanıñ yüregindeki yaralarnı artıq et bağlağan, közlerinden yaşlar, aqa-aqa, niayet, quruğan, acizlik endi keçken.
Güya öyle.
Lâkin keçkenmi, aceba?

Ayatnıñ özü sakin tertipte yaratılğan, dep baqa keldi oca facialı vaqialarğa.
İnsan mahlüqtan farqlı.
İnsan adalet içün küreşmek kerek.
Ocanıñ doğmuşları Vatan oğrunda cenkleşip, can bergenler.

Cenk bitkeni çoq vaqıt oldı.
Duşman ateşinen yaqılğan-yıqılğan şeerler ve köyler artıq yeñiden quruldı.
Sağ-selâmet, yahut elsiz-ayaqsız, yarıcannen qaytıp kelip, evleriniñ qapuları ögünde toqtalıp, secde etken, bosağanı öpip, soñra içeri atlağan erkeklerniñ endi ölgeni – öldi, qalğanı – qaldı.
Yaş qocalarından marum kelinler qartaydı.
Bombalar ceenneminden tesadüfen qurtulıp qalğan balalar östi-büyüdi... olarnıñ da balaları oldı.
Qartanalar torunlarına qartbabalarınıñ cesürliklerini ikâye eteler.
Çölde unutılıp qalğan sınıq pülemötlarnı, top arabalarını topraq örtti, üzerlerini ot biyledi.
Ama adamlarnıñ ağızlarından: “Elâk oldı”, “esir tüşti”, “kontslager...”, “gaz ocağı” sözleri alâ tüşmeyler.

Men ne dedim?
“Sakin çere ile...” dedimmi!
Yoq!
Maña öyle köründi.
Aqiqatta, Abdureşid ocanıñ, öz kişileri hususındaki tüşünceleri adaletli.
O, suallerge cevaplar bermege alışqan.
Yalıñız şu.
Ruhiy muşaadelerge kelgende, ocanıñ yüregindeki yara alâ taze ekenini añlamaq küç degil.

– Bilesiñizmi? – dedi maña musafirim. – Men cenkte ölgen adamlarımız hususında yanıqlı haberler çoq eşittim.
Öyle haberler eşittim ki, cigerlerim telçe-telçe ola yazdılar.
O sebepten, ölgenlerden ziyade qalğanlar hususında tüşünmege qarar bergen edim.
Qararımnı şimdi özüm bozdım.

– Yoq, oca!
Ölgenler hususında tüşünmemek mümkün degil.
Olar aziz kişiler.
Olar devletni duşmandan qurtardılar.
Menim ağam... menden büyük Yunus ağam muallim edi.
Cenkke ekimiz bir künde kettik.
Cenk bitken soñ Yunusnı on üç yıl qıdırdım.
Buguruslandan “elâk oldı”, “ğayıp”, “esirlikte” degen haberler aldım.
İç birine inanmadım.
Niçün inanmadım, bilmeyim.
Niayet, özüni Volgograd vilâyetinde Zemnıh adlı hutorda taptım.
Sağ ayağı Stalingrad cebesinde qalğan.
Sağ qolu eki zeerli qurşun ile ağır yaralanğan.
Onı Taşkentke ketirdim.
Ükümet Yunusqa yaşamaq içün şeerniñ merkezinde kvartira ve yengil avtomobil berdi.
O, bir şeyge ihtiyac sezmey yaşadı.
“Sen baltanen yasalı ağaç ayaqnen yüresiñ, ükümet saña zavodda yapılğan soyunı berdi, onıñnen niçün yürmeysiñ?” dedim oña bir defa, evini ziyaret etken vaqtımda.
Yunus sözlerime ıncındı, asabiylendi.
Men sezdim, onı ıncıtqan şey – menim sözlerim degil.
Özüniñ müşkül vaziyeti edi.
“Zavodda yasalğan ayaqnı taqıp olamayım...
Onı taqmaq içün qasıqta yer olmaq kerek.
Menimkinde yer yoq.
Ayağım bütünley kesilip alınğan”.
Ağam öyle degende, yüregim solquldadı, közlerim yaşlandı.
Biraz vaqıt daa keçti, meni Yunusnıñ vaziyeti kene kederlendirdi.
“Sen, ağa, az areket etesiñ!
Ağaç ayaqnen serbest yürip olamaysıñ, – dedim Yunusqa. – O sebepten, semiresiñ.
Semirmek kimse içün faydalı degil.
Bare, qoltuq tayaqnen yürmege alış!
Qoltuq tayaqlarnen yürmesi yengil!” Yunusnıñ maña kene canı ağırdı.
“Qoltuq tayaqlarnen de yürip olamayım, sağ qolum cansız kibi, siñirleri ezilgen, qopqan.
Bu qol değil, аreketsiz sopa parçası.
İnanmasañ, özüñ de baq... – O, egildi, sol elinen kölmegini çıqarıp, sağ omuzını maña çevirdi.
Qoltuğı astında mavı renkli eki oyuq kördim...
Yüregim sıqletlendi.
Közlerimni tez-tez çetke çevirdim.
Eki oyuq – eki zeerli qurşunnıñ tende açqan çuqurları.
Yaralı qol, digerine nisbeten, çoq incergen.
Kölmekni tekrar Yunusnıñ üstüne kiysettim.
Ekimiz yerlerimizge oturıp, sustıq.
Yunus menden üç yaş büyük.
Bir şeyler tüşüne.
Men oña keder etmek istemeyim.
Sükünet çoq devam etti.

“Sen maña, bizim evge, siyrek kelesiñ! – dedi Yunus, niayet, – niçün öyle siyrek kelesiñ?” Men közlerimni aşağı doğrulttım, tüşüncege daldım.
Niçün siyrek kelem?
Bunı nasıl añlatırsıñ?
“Vaqıt yetişmey, ağa!” dedim men.
“Vaqtım yetişmey, deysiñmi?
Üsturtqa, Guzarğa ketip, qum sahralarındaki yerteşerler arasında aylarnen yüresiñ... yañ qaytıp keldiñ degende, bir daa yoq olıp ketesiñ!
Buña vaqtıñ yetişe de!
Maña kelip alımnı soramaq içün vaqtıñ yetişmeymi?” Ne dersiñ buña?
Bu, elbet de, doğmuşlar arasında daima sezilip kelgen öpkelenüv, öz kişiñni ziyaret içün “vaqıt yoqluğı”.
“Niçün, ağa?
Men tap seniñ degeniñ qadar, zekâsız degilim.
Vaziyetiñni bilem, özüm de cenklerde oldım.
Vaqıt ruhset etkende kelip ketem.
Alıñnı-hatiriñni sorayım.
Ama, sen talap etken kibi, er cumaertesi saña kelmege... yoq, bunıñ içün imkânım yoq!” Yunus menimnen razı olmadı.
İtiraz etmek içün çımqındı-yutqundı... sustı.

1982 senesi sentâbrniñ doquzıncı kününde Yunus vefat etti.
Onı qayraqtaş zavodı qasabası mezarlığında kömdik.

Siz, ürmetli ocam, Yunusnı bile ediñiz.
Özüñiz oqutqan, terbiyelegen balalarıñızdan Yalta işçi fakultetine oqumağa ketken ilki on eki talebeñizniñ birisi Yunus edi.
Şimdi o, ayatta yoq.
Yunus bütün ayatında bahtsız edi.
Ölgenler aqqında nasıl etip tüşünmezsiñ?

Oca endi ihtiyar adam, yüregi ince.
O, nazik yürekni tekrar örselemek istemedim.
Kederli lafnı kestim.

Tışta ruzgâr küçlendi.
Şımşırnıñ dalları sallandı, iñledi, pencereniñ camlarını tırnap-tırnap aldılar.
İçeri yavaştan Fatma kirdi.

– Subetiñiz acayip...
Faqat bir teneffüs yapsañız, fena olmaz edi, – dedi bizge. – Siziñ içün yengil yemek azırladım.

Refiqam böyle degende, maña közüniñ qıyığından işmar ile musafirni kösterdi.
“Turuñız!
Suvıp qalmasın!” demek istedi.
Men yerimden qalqtım.

– Rica etem, oca! – dedim qıymetli musafirimizge. – Yürüñiz, zemane tilnen aytqanda, tekaran qapınayıq!
Siz yoldan kelgen adamsıñız!

Musafir külümsiredi, yerinden turmağa aşıqmadı.
Bir şey beklegen, bir şey aytmaq istegen kibi köründi.

– Musafir... demek, mıtlaqa qarını aç olmaq kerek.
Öylemi? – dedi o, alçaq davuş ile. – Men sizni altmış yılda bir kördim.
Bir daa körip olacağımmı, bilmeyim.
Yemek qalmaz.
Saña aytacaq şeylerim ise ğayet çoq.

– Doğru!
Yemek qaçmaz, lâkin suvar.
Suvğan yemek başqa, – dedim men. – Evelâ aşanayıq.

Oca dünyanıñ özü kibi qart, musafirçenlik adetimizge mecburen tabi olıp, yerinden turdı.

Yemekten soñra tekrar menim iş odama kirdik.
Oca sol yeñiniñ ucunı azaçıq yuqarı köterip, saatına közetti.

– Qorqam... – dedi o. – Selâmet tezden Çarvaqta işlerini bitirip kelir, men de Taşkentke qaytmağa mecbur olurım.
Siziñnen lafımız üzülip qalır.

– Bizde qalırsıñız! – dedim men. – Laqırdı içün zaruret büyük.
Yarın sizni vokzalğa özüm ozğarırım.

– Mümkün degil, – dedi Abdureşid oca. – Saba qızım meni Andijan vokzalında bekleycek.
Bilet endi cebimde. – Biraz tüşündi, soñra ilâve etti: – Bu işte yalıñız bir imkân bar: öz ihtiyarımdaki vaqıttan intizamlı faydalanmağa borclum.

Menim ilki ocam!
Ve tam bir daimiyetten soñ bu körüşüv!
Ne qadar hayriyetli vaqia!
Böyle eyecanlı müitte tüşüncelerim çıbaldı... musafirimden sorap bilmek istegen fikirlerimniñ tertibi bozuldı.
Balalıq çağımda zeinimde basılı qalğan izler şimdi açıldı, sınıfta ocanıñ bizge qara tahta üzerinde bor ile qıyışlı-qıñğırlı, beyaz arifler yazdırğanı ve olarnı, o, ariflerni, büyük meşaqqat ile ecelep oquğanımız hatirime keldi.

– Bizim köyge qaysı yılda kelgen ediñiz, ocam? – dep soradım musafirden. – On sekizdemi?

– Yoq.
On sekizde köyüñiz almanlarnıñ qolunda edi.
Meni soñundan ketirdiler.

– Ebet, apansızdan ketip qaldıñız, ocam! – dedim oña, – men doquz yaşında edim.
Doquz yaşındaki bala ne bile?
Ne añlay?
Siz kettiñiz.
Bizni İsmail efendi oquttı.
Men sizni çoq añdım.
Körmek istedim.
Özüñiz şaatsıñız ki, men şimdi doquz yaşında degilim, – böyle diye, başımda bir top saçımnı tutıp kösterdim. – Bularnı köresiñizmi?
Men alâ taaciplenem... siz, şeerli adam, bizim köyge nasıl etip tüştiñiz?
Biz bunı sizden sorap-bilip olamadıq, çünki kiçkene edik.
Kimer ocalar dersler vaqtında öz ayatlarını ikâye eteler.
Bu meraqlı.
Siz bizlerni ep tahtağa çağıra ediñiz.

– Siziñ köyge?
Ah!
Menim siziñ köyüñizdeki ocalığımnıñ uzun tarihı bar.
Men anda yalıñız meşaqqat degil, eyilik de kördim.
Ve men, eski akimiyet memleketni şuralar idaresine aç, çıplaq, ğarip alda qaldırıp ketkenini unutmaq istemeyim.
“Özüñiz aqqıñızda...” deysiñiz!
Özüm aqqımda ne deyim sizge?
O zamanda mende tercimeiyal yoq... on doquz yaşında, sanki bala edim.
Ama köyüñiz hususında hatirimde qalğan bazı adiseler tarihiy emiyetten marum degiller.
Men özüm, Selâmet oğlu Abdureşid, bu şiddetli, furtunalı yeñi asırnıñ birinci yılında Bağçasarayda ruhaniy qorantada doğdım.
Babam Selâmet efendi Arslan-ağa maallesindeki mektepniñ ocası edi.
O, Cemiyet-i Hayriye yardımınen yeñi mektep binası yasatıp, özü şu mektepniñ müdiri oldı.
Hatiriñizde olsun ki, soñundan şuralar akimiyeti devrinde medeniyet saasında belli-başlı erbaplar olıp yetişken Osman Zeki, Ümer İpçi, Yaqub ve Fevzi Musanifler, Üsein Penerci, Abdulla, Seit-Ümer, Yaqub Kürkçiler bu mektepte oqudılar.
Yaqub Şakir-Ali mında muallimlerniñ birisi edi.
Birinci cian muarebesi başlağan yılı babam vefat etti.
O sebepten ailemizniñ vaziyeti ağırlaştı, men Salaçıqta halama kettim, onıñ evinde yaşadım.
Eki yıl dayımnıñ baqqal tükânında kâyalıq yaptım.
Evimizde işler tekaran çığırına mingen soñ, tekrar şeerniñ özüne qaytıp, Darülmualliminde oqudım.
Yaz tatilleri vaqtında ırğatlıq etip, aqça qazanıp, darülmualliminde oquvım içün yılda altmış kümüş töledim.

1920 senesi noyabr 14-te şeer Vrangel askeriy küçlerinden azat etildi.
Şuralar akimiyeti qurulğanı on altı kün degende, Mahuldür muallimi İsmail Aqqiy efendi Asan oğlu, şu köylü İbraim ağanıñ lelenkasına oturıp, ekisi oca qıdırıp Bağçasarayğa kelgenler.
Menim bundan haberim yoq.
İsmail Aqqiy Tuz bazarındaki Zemskiy mektebiniñ müdiri Yaya Naci Bayburtlı ile körüşip, oña Mahuldür mektebi içün oca tapıp bermesini rica ete.
Yaya Naci ocalıqqa meni lâyıq körip.
Arifmemet ağam ile aqıl tanışa.
Ağam da şu mektepte oca.
Acele sürette meni mektepke çağırttı.
Men deral yetişip keldim.
Yaya Naci: “Seni Mahuldür mektebine ocalıqqa yibermek isteymiz, barasıñmı?” dedi.
Men ayrette qaldım.
“Özüm darülmualliminniñ talebesim.
Yaşım on doquzda.
Menden oca olurmı?” dep tüşündim.
Lâkin Yaya Naci şeerimizde pek müteber kişi, onıñ teklifine itiraz etmek mümkün degil.
Yaya Naci ve Arifmemet ağam meni ayarta başladılar.
“Padişa devrinde halqımız insanlıq uquğından marum edi.
Endi emekçi halqlar beklegen akimiyet keldi.
Bizlerge oqumaq, insan olmaq içün uquq berdi, – dedi Bayburtlı, – fuqare köylü balalarını sen oqutmasañ, men oqutmasam, Arifmemet ağañ oqutmasa, kim oqutacaq?
Tatar ebediyen cail qalacaqmı?
Çoq tüşünmege acet yoq.
Ket, köyde bir talay çalış!
Biz bu mektepte, köy mektepleri içün acele sürette ocalar azırlav işinen meşğülmiz.
Olar oquvnı bitirseler, çar-çabik volostlarğa ketecek, fuqare balalarını oqutacaqlar.
O vaqıtta, isteseñ, seni çağırtıp alırmız”.

Yaya Nacide adamnı qandıruv qabiliyeti küçlü, çünki bilgiden qudretli edi.
Arifmemet ağam da Yaya Naciniñ fikrine qoşuldı.
Ekevleşip meni ayarttılar.
Razı oldım.
Çünki ocalıqqa aves edim.
Evge barıp, anam ile sağlıqlaştım.
O, menim daa bala qıyafetime baqıp, coştı, ağlamsıradı.
Evden çıqayatqanda qoluma ufaq boğça tutturdı... “Ma, oğlum!
Kölmek, çorap... yüzbez.
Saña kerek olur!” dedi.
Men lelenkağa oturıp, Mahuldürge kettim.

Yuvarlaq taş töşeli Osman ağa maallesi boyu kettik.
Kemer Qapudan keçtik, Fener Burunğa yaqınlağanda solğa, Eski Yurt betke aylandıq, ondan soñra Töle tarafqa yol tuttıq.

Süyrende ögümizde dülber vadiy manzarası açıldı.
Bu yerler qış mevsiminde dahi közlerni ohşayıcı bir uva edi.
Ay Petri betten kelgen gürdeli, bılançıq özen iñildep aqa.
Duvanköy betke, Qara deñizge taba çıqıp kete.
Özenniñ eki yaqı bağçalıq.
Terekler arasında qırmızı kiramet damlı evler.
Köylerniñ arqasında yüksek dağlar.
Dağlarnıñ töpeleri qarlı.
Küneş bir körünip, yalqıldap ala, soñra bulutlar arasında gizlene.
Ava suvuq.
Biz lelenka üstündemiz.
Üstümde urbam yufqa.
Ayaqlarım üşüy... indemeyim.
Betim, ğaliba, mos-mor.
İbraim ağa (bu adamğa, qaza neticesinde bir közü zararlanğanı içün, köyde Kör İbram dey ediler) yavaştan arqasına aylanıp baqa, menim alımnı seze.
“Atlar aqırın yüreler, sekir tüş yerge!
Biraz cayav yür!” dey maña.
Men, acemiyligim içün, İsmail efendiden utanıp, yerge tüşüvden red etem.
İbram ağa sıqılğanımnı duya...
Telbevlerni lelenka üstündeki demir çengelge iliştire, “bismillâ!” dep yerge sıçray, atlarnıñ yanaşasında yol boyu ögge adımlay, közleri mende.
“Bu bala lelenkadan tüşip olamaymı, ne maraz!” dep tüşüne, ğaliba.
Ebet, öyle tüşüne.
Közlerinden duyam.
Men lelenkadan yerge tüşüvden qorqmayım.
Yerge tüşmek İbraim aqayğa qıyınca edi, çünki o, aydavcı.
Oturğan yeri atlarnıñ art ayaqları yanında...
Mında parkalar, yadez... eki ög köpçek arası qarma-qarışıq.
Tüşmesi belâlı.
O tüşti.
Maña ne?
Men qaburğada oturam.
Ayaqlarım basqıç üstünde.
Atlar vızlı çapqanınıñ özünde bile sekirip tüşe bilem.
Ama men lelenka üstünde, mıhlı kibi, qıbırdamay oturam.
Yerge tüşmek isteyim... tüşmeyim.

İbram ağa biraz daa yüre, soñra aylanıp maña baqa: “Tüşeceksiñmi?” dep soray ve bir közünen külümsirey.
Meni mısqıllağan kibi kele.
Men lelenkadan sekirip tüşem.
İbram ağa adımlarını yavaşlata.
Ekimiz yan-yanaşa ketemiz. – “Bizim köyde seniñ içün yahşı olur!
İsmail efendi küçlü oca, – dey o, maña.
Lelenka endi bizden eppi ögde aqırın-aqırın ketmekte. – Saña ev berirmiz.
Evlendirirmiz, – o, tiklenip közlerimniñ içine baqa. – Yoqsa, evlisiñmi? – dep soray.
Men ne deycegimni bilmey, susam ve gizliden külümsireyim.
O, sıqılğanımnı añlap, lafnı başqa yaqqa çevire. – Arifmemet oca seniñ kimiñ ola?
Doğmuş ağañmı? – dep soray.
Onıñ sualini tasdıqlap, başımnı sallayım. – Tezce yür! – dey İbram ağa. – Böyle yürüşnen asıl da qızıp olamazsıñ.
Köyde saña ton tiktirip berirmiz.
Ton kiyseñ, üşümezsiñ.
Şay degilmi? – O zevqlanıp küle.

Men indemeyim.
Ne aytayım?
Adam ton kiyse, elbet de, üşümez.
Belli mesele.
İbram ağa kimerde tez-tez yüre, men onıñ artından ayanlayım.
Böyle acele yüre-yüre kerçekten de qızdım, atta terlep başladım.
İbram ağa yorulsa kerek, yol biraz enişlegenini körgeninen: “aydı, bayağı qızdıq, endi lelenkağa oturayıq” dedi.

Lelenkanıñ peşine yetip, üstüne mindik.
Atlar tavlı, tığız müçeliler.
Özleri istep yortalar.
Albatnıñ ortasından keçmekte edik, İbram ağa qavehane ögündeki terekke bağlı qaverenkli sığırnı ve onıñ etrafında toplanıp turğan adamlarnı körip, zevqlı davuşnen küldi.
Adamlar sığırnıñ arqasını ve qursağınıñ astını sıypap, biri-birlerine şübeli-şübeli baqıp, susmaqtalar.

Albatnıñ ahırına yetkende, İbram ağanıñ içinde qurt qıbırdandı.
Niçündir, külümsirep, arqasına çevirildi.

– Sığırğa diqqat ettiñizmi? – dep soradı İsmail efendiden.

İsmail efendi onıñ sözlerini eşitmedi.
İbram ağa muallimge yaqınca egildi.

– Sığırnı, deyim... ayaqlarını eslediñizmi?

– Ayaqlarınımı? – muallim taaciplendi, közlerini köterdi. – Ne olğan ayaqlarına?

– Olğan şey yoq.
Pek yüksekler.
Müçeden de canbaz körüne.
Qoradan qolay atlasa kerek.
Sığır qoradan atlaymı, demek, ziyankâr.
Ondan qomşularnıñ bostanlarını qurtarıp olamazsıñ.
Köyde er kes seni, sığırnıñ saibini, qarğar.
Öyle sığırda süt de az ola.
Biz saba şeerge ketkende sığır şu terekke bağlı edi.
Şimdi şeerden qaytamız, alâ o, terekke bağlı tura.
Müşteri tapılmağan.
Bizim köylülerniñ birinde öyle yüksek ayaqlı, qaverenkli sığır bar edi.
Boynuzları süyrü.
Atlarnıñ duşmanı.
Bir yerde at kördimi, yavaştan yanına bara, otlağan ola.
At, alicenap ayvan, sığırdan fenalıq beklemey.
Sığır apansızdan eki boynuzını atnıñ qursağına sanıça, atnıñ içekleri aqtarılıp çıqa.
Ondan soñ, çoq yaşamay.
Öyle o, yüksek ayaqlı sığırlar!

Ögde, özen üstünde Otarçıq köpüri köründi.
Lelenka solğa, örge buruldı.
Foti Salağa yaqınlağanda yol kene enişledi.
İbram ağa köyniñ ortasında furun ögünde lelenkanı toqtattı.
İsmail efendi yerge tüşti.
Cebinden tütün qutusını çıqardı, sigar yasaycaq oldı, soñra bu niyetten vazgeçti, qutusını cebine qoyıp, furunğa kirdi ve bir talaydan qaytıp çıqtı, bizni de içeri çağırdı.
İbram ağanen beraber furunğa kirdik.
Muallim bizni masa başına oturtqan soñ, furuncı ketirip ögümizge ekişer yantıq qoydı.
Yantıqlarnı aşadıq.
Birer meşrebe de maqsıma içtik.

İsmail efendi elli yaşlarında, yufqa, qara saqallı, yüksek adam.
Maqsıma içken vaqtımızda aydın, temiz közlerinen maña baqa berdi, külümsiredi.

– Men Arifmemet ile çoqtan tanışım, – dedi, niayet, – siziñ ağañız ekenini bilmey edim.
Zıncırlıda onıñnen beraber oqudıq.

Muallim furuncını çağırıp, esap kesmesini buyurdı.
Aqçanı İbram ağa bermek içün talaştı, İsmail efendi berdirmedi.
Özü berdi.
Soñra tekrar yolğa çıqtıq.
Volost idaresi yanındaki yüksek köpür üstünden keçtik, poçta yolnıñ Kökközge ve Özenbaşqa çatallaşqan yerinde, taş divarlı yüksek bina turmaqta edi.

– Bu ne? – dep soradım İbram ağadan. – Zavodmı?

– Yoq... – dedi o. – Bu yerge Dutbağça deyler.
Bina Memedali beyniñ buhar degirmeni.
Qardaşı Osman bey mında yaşay.
Hucur şey.
Memlekette tertip deñişti, bütün variyet fuqarelerniñ oldı, dediler.
Bizim volostta bir şey deñişmedi.
Memedaliniñ buhar degirmeni eki afta evelsi köylü boğdayınıñ pudundan eki funt kapiç nasıl olğan olsa, şimdi de öyle ola.

– Bilesiñizmi, İbram ağa, – dedim men. – Akimiyetni elge almaq, elbet de, qolay iş degil... ğayet küç iş, lâkin elge alğan soñ, onı idare etmek daa da qıyın.
Bu sözlerni ulu adam aytqan.
Men olarnı qaydadır oqudım.
Osman beyni akimiyetten marum etken soñ, mülkiyetinden de quru qaldırmaq kerek.
Bu eki işni bir kereden yapmaq ğayet mürekkep.

Ğavr köpüri yanında oñ qolğa tik yol ayırıldı.
Obalı-çuqurlı, enişli-yoquşlı...
Lelenkanıñ köpçegi taşlar üstüne çıqıp olamay, çıqsa – tüşip olamay.
Taşlar üstüne çıqıp tüşken, çuqurğa enip köterilgen sayın köçerleri sınıp ketken kibi çıtırdaylar.
Başqa arabalar bu yolda nasıl yüreler, aqıl yetişecek şey degil.
Ögümizde qarlı dağlar yükselip turalar, olardan teren, sağır iñiltiler eşitile.
Etraftaki çayırlar ve bağçalar üzerine aqırın-aqırın qaranlıq tüşmekte.
İbram ağa tosat-tosat qamçısını avada oynatıp: “Qana, torularım!
Davranıñız!
Köyge kele yazdıq” dep taşlay, lâkin atlarnı urmay.
Ve urmaq asıl da kerekmey, çünki özleri yelayaqlılar.
Lâkin böyle yolda atlar yortıp olamaylar.

Köpeklerniñ avuldağanı, sığırlarnıñ mağrağanı eşitildi.
Köyniñ aşağısında mezarlıq yanında, yolnıñ aylanmasında, camlı sofalı, aydın yarıqlı, büyük ev, yanaşasında uzun tütün aranı köründi.
Memedali beyniñ evi.

Lelenka örge köterildi, tüz yolğa çıqqan soñ köpürge doğruldı, biraz vaqıttan soñ köyniñ ortasında toqtadı.
İsmail efendi lelenkadan tüşti.

– Bu aqşam İbramnıñ ihtiyarında bulunacaqsıñız! – dedi maña. – Yarın mektepte körüşirmiz.
Şimdilik ekiñizge de hayırlı geceler olsun!

O, eniş yol boyu ketti ve tezden kölgesi qaranlıq içinde ğayıp oldı.
Ayaq davuşları kesildi.
Endi keç vaqıt.
Men, Qır üstü denilgen yüksek yerde, lelenkanıñ yanında turam, sağıma-soluma közetem, ayretke kelem.
Er yer dağlıq ve qayalıq.
On doquz yıl yer yüzünde yürdim, böyle muammalı, tabiiy kiyik dağlı yer körmedim.
Ortalıq çım-çırt, aynı zamanda sağır iñiltili.
Efsane kibi.
Men endiden soñra bu esrarlı köyde yaşaycağım.
Ne qadar?
Nasıl?
İstiqbal kösterecek!

Tabiatnıñ mücizeliligine ayretlenip, baqıp turğan vaqtımda İbram ağa lelenkanı yol boyu aşağı aydap ketti, soñra iri azbarğa kirdi, atlarnı tuvardı, ahırğa qapadı.
Men episini kördim, eşittim.
Ondan soñ taş basamaqlı tik merdiven boyu yolğa, menim yanıma çıqtı.

– Bu bizim evimiz, – dedi o, bir çeti qır üstünde, diger çeti derege sarqıp turğan binağa işaret etip. – Bu ise... – yanımızdaki süyrü damlı binanıñ qapusını kösterdi. – Bu ise bizim qavehanemiz.

“Bizim”... degeninden mana ne edi aceba?
Cemaatnıñki demekmi, yoqsa, İbram ağanıñ özüniñkimi?
Añlap olamadım.
Zaten köyde böyle meselelerni alel-acele añlamaq qolay degil.
Lâkin iç añlaşılmaycaq şey de yoq.
İbram ağa ile ekimiz taş merdivenden aşağı, azbarğa tüştik.
Men onıñ evinde qondım.
Sofra başında bütün ailesinen oturıp aqşamlıq aş aşadıq.
İbram ağanıñ qarısı Raime, sıcaqqanlı, yelayaq qadın.
Büyük qızı Zeyneb, acayip varlıq.
Küçük qızı Zenife.
Oğulları Yusuf.
Sofra başında er kes lâyıq körgen şeyi üstünde söz açtı, biri-biriniñ fikirini taqdirledi, yahut itiraz etti.
Evde şeñlik ükümran oldı.
İbram ağa, men yeñi oca ekenimni ve meni İsmail efendi ile beraber şeerden özleri alıp kelgenlerini tafsilâtınen ikâye etti.

Evde oda çoq edi.
Maña eñ çetteki hanede töşek qoyıp, yatqızdılar.
Uzaqta, pek terende bütün gece suv şuvultısı eşitilip turdı.
Men keç maalgece yuqlap olamadım, ep tüşündim, yarın mektepte talebeler ile derslerni başlağanda ne deycegimni, menim sözlerimden soñ olarnıñ çereleri nasıl boyağa kireceklerini tasavur etmege tırıştım.
Saba erte turdım.
Pencereniñ bir qanatını açıp tışqa közettim.
Birden başım aylandı.
Ev teren dere çetinde turğanını körip, ayrette qaldım.
Tünevin gece Qır Üstünde toqtalıp, etrafnı seyir etken maalimde maña er şey açıq-aydın körünmegen.
Bugün ögümde aqiqiy tabiat güzelligi açıldı.
Dereler, dağlar, qayalar, letafetli ava.

Evde sabalıq qave içilgen soñ İbraim ağa meni Aşağı maallege, yeñi oca içün tayinlenilgen evge alıp bardı.
Esli, yüksek, qızılçıq teregi kibi quru ve mühkem qadın, bizni hoş çere ile qabul etti.
Qave ile sıyladı.

– İşte, yeñi ocanıñ özü! – dedi İbraim ağa evniñ saibesine. – Abdureşid efendi.
Biz, Saabe, seniñnen bütün işler hususında laqırdı etken edik, öylemi?

Qadın yerinden qalqtı, qomşu odanıñ qapusını açtı.

– Abdureşid ocanıñ odası şu! – dedi nezaketle. – Kir... körüñiz!

İbram ağa ile ekimiz oda içine kirdik.
Etrafqa köz kezdirdik.
Yerde qalın, qırmızı kiyiz töşeli.
Törde minder.
Divar yastıqları.
Peşkir.
Köşede iri sandıq üstünde cıyılğan töşek, yurğan, yastıq.
Pencerede perde.
İbram ağa qaç kereler maña baqtı.
Fikrimni bilmek istedi.
Albu ki menim içün ne qadar uyğunlıq kerek?
Başım üstünde dam, astımda töşek olsa, kâfi.
Odanı taqdir ettim.
Saabe aptege teşekkür bildirdim.

– Ocanıñ aşı-suvu İslâm baynıñ evinden ketirilecek! – dedi İbram ağa qadınğa. – Zan etsem, sabaları Abdureşid efendige bir filcan qave pişiriñ ve aftada bir defa çamaşırını yuvıp berüvni küçsünmezsiñ!
Öylemi, Saabe!

Qadın, İbram ağanıñ soñki sözlerine cevap bermedi.
İbram ağa, ev saibesi ne der eken dep, beklep turdı, davuşını eşitmegen soñ, menim yeñimden tutıp çekti, ekimiz azbarğa çıqtıq.
O, maña bir şeyler aytmaq istep omuzımdan tuttı, bu esnada Saabeniñ davuşı onıñ niyetini bozdı.

– Qavesi bir şey degil, – dedi ev saibesi, bosağa üstünden. – Ama çamaşırı içün başqa adam tapıñız.
Men yabaniy erkekniñ donunı yuvmam!

– Çamaşır içün raatsızlanmañız! – dedim men Saabe aptege. – Özüm yuvarım.
Qave pişirmek de kerekmey.

İbram ağa indemedi.
Azbar qapuğa doğru adımladı.
Qapuğa yaqınlağan soñ maña işaret parmağını köterdi.
Yanına bardım.

– Şimdi ne işiñ bar? – dep soradı menden. – İsmail efendinen nasıl añlaştıñız?

– Mektepte körüşecekmiz, – dedim.

– Öyle olsa, mektepke bar!
İşte, dere... – qolunı köyniñ batısına uzattı, – dereniñ o bir yaqında, aşağıdan ekinci ev.
Saabe ile işlerni men yoluna qoyarım.

İbram ağa evine ketti.
Men eniş yolğa aylandım.
Cami yanından keçip, derege kelip yettim.
Köyniñ üstünde yüksek dağlar, qayalıqlar asılı turalar.
Gece kördigim kibi dumanlı degil, er şey aydın körünmekte.
Dağlardan quturın aqıp kelgen suv bu yerde yüksek bentten sıçray... terenlikteki qalın, gür dallı ceviz teregi tübünde uvuldap, taşlı yalığa çapqılıp, duman köterip, közden yoq olıp kete.

Dereniñ o bir yaqına keçip, alçaq taş isar boyundaki yolnen eppi yürgen soñ, keniş azbar içinde balalarnıñ çuvultısını eşitip, qapunı açtım.
Bir qatlı, uzun bina köründi.
Divarlarınıñ sıvavı anda-mında köçken.
İçeride keñ, uzun sofa.
Dersler başlağanğa beñzemey.
Balalardan İsmail efendini soradım.
Maña sofanıñ ahırındaki qapunı kösterdiler.
Qapunı qaqtım.
Ses-soluq eşitilmedi.
Aqırından açıp, başımnı içeri tıqtım...
İsmail efendi soba başında oturıp, ellerini isitmekte edi.
Soñundan bildim... mektepte sobalar kimerde pek qızdıra, kimerde asıl da yaqılmay eken.
Er bir talebe saba mektepke eki odun ile kelmege borclu.
Bu tertipke, umumen, riayet etile.
Kimerde tertip bozula.
Bala derske kelmey... demek ki, odun da ketirilmey.
Derske bir kün on talebe kelmese, yigirmi odun yetişmey.
Soba yanında quru bedenli er kişi ve şeerlice kiyimli yaş qadın, ayaq üstünde turıp, İsmail efendi ile laqırdı etmekteler.
İsmail efendi menim başımnı köre qaldı.

– Buyurıñız, Abdureşid efendi! – dep qıçırdı.
Men içeri kirdim.
Selâm berdim.
İsmail efendi yanındaki kişilerge meni taqdim etti.
Yeñi muallim, Abdureşid Selâmet oğlu!
Arifmemet efendiniñ doğmuş qardaşı.
Tünevin şeerden özüm alıp keldim. – Men kevdemni azaçıq aşağı egiltip, doğrulttım.
Soñra İsmail efendi, yanındaki kişiler hususında maña izaat berdi, – rus tili muallimlerimiz Yaya efendi Bayraşevskiy ve Safiye hanım Bayraşevskaya!
Rica etem!

Biz qol tutuştıq.
Sağlıq-selâmetlik soraştıq.
İsmail efendi maña oturmaq içün yer teklif etti.

– Abdureşid efendi daa yaş, – dedi mektep müdiri. – Ocalıq tecribesi yoq, lâkin bilimli.
Eminim ki, tecribeni tez elde eter. – Soñra, maña muracaat etip, dedi: – Ana tili dersini sınıflarnıñ episinde özüm... kimerde Löman efendi ile ekimiz bölüşip bere edik.
Löman efendi...
Üsein Şamil Toqtarğazınıñ yaqın dostu, teessüf, vefat etti.
Yüksek medeniyetli adam edi.
Endi onıñ yerinde siz işleyceksiñiz.
Sizge, Abdureşid efendi, işni başından başlamaq faydalı olur.
O sebepten birinci ve ekinci sınıflarnı sizge işanam.
Olarnı oqutacaq ve terbiyeleyceksiñiz! – Böyle degende İsmail efendi sağ eliniñ işaret parmağını yuqarı köterdi. – Yeñi akimiyet, yani şuralar ruhunda terbiyeleyceksiñiz!
Yaya efendi ve Safiye hanım bizde rus tili derslerinen meşğüller.
Nasıl, Abdureşid efendi?
Menim tevsiyem ile razısıñızmı?

– Razım, – dedim men. – İşni başından başlamaq, aqiqaten, elverişli.
Menim işimde, şübesiz, küçlükler olur.
Yardım içün sizge, İsmail muallim, muracaat etecegim.
Zanıma qalsa, red etmezsiñiz!

İsmail efendi maña yardım içün daima azır ekenini bildirgen soñ, celeti cebinden köstekli saatını çıqarıp, oña diqqatle baqtı ve derslerni başlamağa vaqıt ekeni hususında Safiye hanımnı tenbiledi.
Safiye hanım alel-acele sofağa çıqtı.
Nevbetçige aytıp, çañnı qaqtırdı.
Talebeler sofanı titretip, ziy-çuv olıp, içeri toluşa başladılar.
Müdir maña, peşimden yür, degen manada közlerinen işaret etip, ocalar odasından sofağa çıqtı.
Men sınıf defterini alıp (defterni özümnen almağa aqılım yetkenine soñundan taaciplendim), onıñ artından kettim.
Ders hanege kirdik.
Müdir, bizni ürmet ile ayaqqa qalqqan talebelerni, eliniñ areketinen yerlerine oturttı, meni olarğa taqdim etti.
“Bugünden itibaren sizlerniñ, yani birinci ve ekinci sınıflarnıñ, ocası Abdureşid efendi... – dedi müdir.
Talebeler derslerge vaqıtında kelip – vaqtında ketmek, yeñi ocanı sevmek-saymaq, sözüni tutmaq kerekligini, til qaytarmaq, ders vaqtında sınıftan çıqmaq, biri-birinen laqırdı etmek yasaq ekenini, nizamğa tabi olmağanlar ceza köreceklerini añlatıp, balalarnıñ ve menim işlerimizde muvafaqiyet istep, ders haneden çıqtı.

Müdir ketken soñ men yazı tahtası ögüne keldim, yüzümni talebelerge çevirip, sınıf defterini masa üzerine qoydım: “Selâm aleykim, qıymetli talebeler! – dedim balalarğa.
Birinci ve ekinci sınıflarda talebelerge böyle muracaat, ocalıq ameliyatında körülgen şeymi, bilmeyim.
Maña: “birinci dersiñni böyle sözlernen başlarsıñ” dep kimse aytqanı yoq.
Bu öz teşebbüsim sayesinde doğğan ilki ocalıq usulım.
Talebeler menim selâmıma qarşılıq olaraq: “aleykim selâm, ürmetli muallimimiz Abdureşid efendi!” dep, bir ağızdan cevap berdiler.
Yoq... doğrusını aytsam, episi bir ağızdan olıp çıqmadı.
Talebelerniñ bir qısımı sözlerni ötkür, açıq-aydın söyledi, bir qısmınıñ davuşı tınıq, mecalsız eşitildi.
Nasıl da olsa, balalar menim kendilerine muracaatımnıñ asıl manasını doğru añlağanlarından ve, episi olmasa da, ekseriy sözlerni doğru ve açıq söylegenlerinden memnün qaldım.
Lâkin balalar ocanıñ selâmına böyle nezaketli cevap berilmek kerekligini qaydan bildiler?
Bunı olarğa kim ögretti? – Men sizge ana tilimizde oqumağa ve yazmağa ögretecegim.
Oqumağa ve yazmağa bilgen soñ sizler ilim ve fen ögrenecek, büyük adamlar olacaqsıñız! – dedim olarğa. – Menim adım Abdureşid, babamnıñ adı Selâmet.
Maña Abdureşid oca deyceksiñiz!
Abdureşid efendi... demeyceksiñiz!
Añladıñızmı?”

– Añladıq! – dediler talebeler, lâkin gizliden biri-birlerine manalı-manalı baqıştılar... indemediler (“niçün Abdureşid efendi demeycekmiz!”).

Böyle etip, menim ocalıq faaliyetim başladı.
Bana muallimler odasında İsmail efendi degeni kibi, menim ocalıq tecribem yoq, bu aqlı sözler.
Ama zemskiy mektebiniñ müdiri Yaya Naci meni bu mektepke yollağanda: “fuqare köylü balalarını sen oqutmasañ, men oqutmasam, Arifmemet oqutmasa, kim oqutacaq?” degen edi.
Zan etsem, onıñ sözleri de aqsız degil, aksine, pek qanuniy ediler.
Men fuqare köylü balalarını oqutmaq içün keldim.
Nasıl usullarnen oqutacağım?
Onı şura mektebindeki yeñi ameliyat kösterecek!
