## 1

Къыскъа кевдели, къапавлы автомобиль геологик экспедиция идареси азбарындан чыкъкъанда, Къара Найман къасабасы даа уйкъуда эди.
Шимди, ниаетсиз сахранынъ беяз сукюнетинде, къар думаны ичинде къакъына-силькине кетмекте.

Ичинде учь киши отура.
Дюмен башында — Утемурад... къызылчыкъ сопасы киби къавий, къуру беденли, къырджыман къаракъалпакъ.
Устюнде джыллы чонгыкъ тон.
Аст тишлери иле усть дудагъыны тишлеген, кибар козьлерини джам артында уймелешкен къар япракъларына тиклей берип, дюменини де солгъа, де сагъгъа бурмакъта.
Огде, узакъта, ёл къыдырмакъта.
Ёл исе ёкъ... ич бир вакъыт олмагъан.

Утемураднынъ, янашасында къырмызы елькели адам бурнуны пальтосынынъ чезик якъасы ичине тыкъкъан... юкъусырай.
Сачлары куль ренкте.
Бу — экспедицияныиъ баш геологы Джевад Эмир-Сале.
Кимерде, астындаки отургъыч кучьлю силькингенде, козькъапакъларыны азчыкъ котере, башыны сагъгъа чевирип, пенджереден тышкъа бакъа.
Бир шей анълап оламай, сонъ башы текрар коксю устюне тюшип кете.

Аркъа больмедеки ёлджу узун, арыкъ пармакъларынен невбетий сигарны эзгелемекте.
%Онынъ топракъ тюсте, чёкюр терили череси терен бурюшиклер иле тилинген.
Сагъ янагъында бичимсиз, оюкъ яра изи бар.
%Бойле черени унутмакъ кучь.
Кимерде киши джебинден кягъыт чыкъара, козьлеринден узакъта тутып, устюнде бир шейлер окъуй.

Автомобиль обалар устюне чыкъкъанда, чукъурлар ичине тюшкенде, къакъына, шиддетли рузгяр огдеки джамны ве брезент дамны шыбалай.

Утемурад арт больмедеки адамгъа чевирилип бакъа.

— Флорос эмдже, къач яшындасынъыз? — деп сорай ондан.

— Алтмыш дёрттем,— деп джевап бере Флорос ве кулюмсиреген ола,— ничюн сорадынъыз?

— Шай, озюм... — Утемурад сол къулагъы устюне саркъкъан къалпагъыны тюзете, сонъ юкъусырагъан къомшусынынъ билегинден первасыз алда тюрте.
— Я сиз, Джевад Якъубович?

Киши, абдырап козьлерини ача ве уюшип къалгъан кевдесини догърулта, сонъра пенджереден тышкъа козьэте.

— Не?
Кельдикми? — деп сорай о Утемураддан.

— Ё-ёкъ, — дей Утемурад, соза берип, — ойле тез кельмек къайда!?
Къач яшындасынъыз... деп сорадым сизден.

— Элли алтыны толдурдым, — Джевад Эмир-Саленинъ давушы дюшкюн чыкъа. — Мени бунынъ ичюн бу къадар тюрткючлемек керек олдымы?
Къабургъаларым онсыз да сыныкъ-мыныкъ.

— Афу этинъиз.
Лякин пек меракълы...

— Не меракълы?

— Флорос эмдже сизден эсли, амма окъугъанда, козьлюк такъмай.
Башында акъ сачы да ёкъ.
Ничюн ойле?

— Алла бильсин, — дей Джевад, азачыкъ асабиленип. — Бирев яш, амма къарт корюне, дигер — керчектен къарт... яш беллейсинъ.

Джевад фышылдап, къалын кевдесинен аркъа больмедеки ёлджугъа айлана.
Лякин ёлджунынъ козьлери юмукъ.
Зиетли ёлда ёрулып, уйкъугъа кеткенми, ёкъса, лакъырды этмеге эринеми?
% Индемей... череси сукюнетте экенде биле, къышымлы корюне.
Джевад кене эвельдеки киби ерлешип отура.

«...Янагъында узун яра изи, — деп тюшюне Джевад озь башына.— Навплион хатиреси олмалы.
Анда бекчи онынъ янагъына челик алат иле ургъан, ченъгесини сындыргъан.
Сонъ, агъзы ичиндеки къан иле эки тишини ютып йиберген.
Экимиз зейтун тереклери астында яткъан вакътымызда манъа озю айткъан эди.
Эгер о киши олса!?

Меним афызам зайыфлап башлай, энди чокъ шейлерни унутам.
О вакъытларда гъурбетликте эдим.
Лякин юнанлынынъ озюнинъ алы да енгиль дегиль эди.
О кучюк, назик мемлекетте Метаксаснынъ зорбалыгъы, сонъра немсе эсарети, ачлыкъ ве харабелик.
Коммунистлерни къуршунгъа тизюв, концлагерьлер...

Дагъда сонъки чатышмаларнынъ биринде капитан Костас эляк олгъан эди.
Ойле деген эди манъа Элена.
Иште, шимди янашамда отурмакъта... капитан Костас».

Онъа текрар козь ташламакъ истей, джесарет эталмай.
Къолайсыз келе.
Назары тесадюфен кучюк кузьгюнинъ ичине тюше.
Къомшу козьлерини ачкъан, Джевадкъа бакъып отура.
Бакъышлар бири-бирине токъуштылар.
Джевад, озюни худжур алда ис этип, юзюни пенджере бетке чевирди.
Адам Костасмы... ёкъса, дегильми?
Арадан о къадар вакъыт кечти.
Ёкъ.
Костас.
Юзю о вакъытларда да къаба эди.
Шимди зияде къараргъан, яра изи бетининъ терисини тарттыргъан, омузлары эппейи чёккенлер.
Озю бу къыш-къыямет кунюнде, бу кийик сахрада не къыдыра аджеба?

Этраф — сюкют, беяз бошлукъ.
Не кокте бир къуш, не де уфукъта бир къышлакъ.
Тек ель улуй ве брезент дамны уфакъ къар котеклей.
Барып та, машна бозулса, яхут бензин битсе, инсан яшагъан ерге барып ете биледжеклерми?
Ёлджулар бунъа эмин дегиллер.
Эписи Утемурадкъа ишаналар.
Дюмен башында Утемурад отурыр экен, раат олмакъ мумкюн.
Утемурад бу чёллерде догъып-оськен ве, онынъ ватандашлары дегени киби, «чекменлерининъ эписини мында кийип ипраткъан».

Шимди о Тасмания денъизинде къасыргъагъа огърагъан гемининъ шкипери киби, елькесини тиклей берип, этрафкъа серт назарлар быракъмакъта.
Утемурад даа яш, юреги романтик ислер иле толу.
Онынъ давасыз, давушсыз отурып, дюмен айландыра берювден джаны сыкъыла.
Джевад онынъ бу адетини биле, тосат-тосат онъа козетип, кулюмсиреп ала.
Утемураднынъ сол эли дюмен устюнде перишан алда тура, дигер элининъ эки пармагъы арасында сигар къысылгъан, кимерде, шиддетли фуртунагъа ачувланып, бир аджетсиз, арды кесильмез сигналлар бере.

Джевад манълайыны сувукъ джамгъа таяп, сахрагъа козете.
Ниаетсиз чёльге къыскъа къыш кунюнинъ сытыкъ ярыгъы сачылгъан.
Тезден къаранлыкъ тюшип башлайджакъ.
Ама уфакъ, къатты къар эп ягъа, ельнинъ кучю вира арта.

— Биз дюньянынъ къайсы къысмындамыз? — деп сорай Джевад дюменджиден.

Утемурад, уджлары ашагъы къайтыкъ мыйыгъы астындан беяз тишлерини косьтерип, кулюмсирей.
Джевад Якъубович шакъа этеми, джиддий сораймы, анълап оламай.

— Куньбаты Асиядамыз, — ляйыкъат иле джевап бере о. — Бу — дюменджининъ озюнинъ сёзлери дегиль, экспедиция башлыгъы Сабир Халматовтан эшиткен шейи.
Керчек, не ерде кетеяткъанларыны Джевад Якъубович озю де бильмек керек.
Онынъ Къара-Наймангъа келип, баш геолог еринде ишлейяткъаны энди бир ай. — Арал денъизи артта къалды, — деп иляве эте Утемурад.

— Оны сорамайым, — дей Джевад кибар чырайнен, — джогърафия окъугъан эдим.
Бос-Къудукъны кечтикми... демек истейим.

— Бос-Къудукъ?
Онъа даа узакъ, — Утемурад автомобильнинъ къапусыны гъычылдатып ача, элиндеки сигар тюпчигини шофёрлар усулынен шып этип, чертип йибере, сонъ тарсылдатып къапуны къапата.
Тону узерине, тикен киби санчылып, къар данелери тюшелер.
Флорос арт отургъыч устюнде джюнджип топланып отура.

— Фуртуна чыкъмагъан олса.. — дей Утемурад, елькесини къыбырдатмай, — Къара-Наймандан Бос-Къудукъкъа самолётта къыркъ дакъкъада бармакъ мумкюн эди.
Лякин секиз куньден берли туфан...
Эр ерни къар басты.
Тайярелер не къонуп олалар, не котерилип.
Автомобиллер де юрмейлер.
Бу бузлавукъ сахрада тек бизлер силькинмектемиз.

— Не чаре?
Керек..! — Джевад фельсефий нида ясап, ишарет пармагъыны котере, — иш беклеп турмай.
Кунь баткъандже Бос-Къудукъта олмакъ керекмиз.
Фуртуна энди, гъалиба, тына ята.

Утемурад джевап бермей.
О курьтюкли чёльде ири бетли, енгиль бичимли, кийик айванлар сюрюси сезип, элеслене.

Айванларны Флорос да коре.

— Бу не? — деп тааджипленип сорай о Утемураддан.

— Сайгъакълар, — дей Джевад, алдыны чалдырып.

— Эбет... сайгъакълар, — дей Утемурад, козьлеринде исе къыгъылчымлар ойнап башлайлар.

Сайгъакълар, фуртунадан алсызланыпмы, ничюндир, бир ерге джыйылгъан, къарлы тенлери иле бир-бирлерине сюйкенип турмакъталар, амма Утемурад буларнынъ рузгяр киби чалт экенлерини ве, чапсалар, артларына машина еталмагъаныны биле.

О, апансыздан машинаны токътата.
Ёлджулар эслерини топлап етиштиралмайлар, къоштюфекни алып, машинадан ерге сычрай, тизден къар ичине тюшип, абынасюрюне, сайгъакъларгъа таба чапа.
Къар ичинде юрмеси агъыр.
Сайгъакълар исе боюнларыны тёпеге тикледилер, къачмагъа азыр туралар.

Дюменджининъ артындан Джевад да тюше.

— Утемурад!
Арткъа къайт! — деп къычыра о. — Эшитесинъми?

Дюменджи къулакъ асмай, аякъларыны тёпеге пек котере берип, огге чапа.
О бала экенде, бабасы иле бу ерлерге къашкъыр авына чыкъа эди.
Кевдени куйдюриджи сыджакълар, баарьнинъ назлы тебессюмлери, къышнынъ шиддетли сувукълары... къарталлар учушкъан юксекликлер, язда — къышта отсыз — оленсиз бошлукълар, буларнынъ эписи Утемурадкъа таныш.

Кийик айванны излев... авджылыкъ Утемураднынъ къанында бар.
Бу онъа узакъ эдждадындан мирас къалгъан.
Авджылыгъы ичюн Утемурад буюклерден къач кере тенби, сёгюнч эшитти!
Лякин чёльде сайгъакъ корьдими Утемураднынъ юреги дукюльдеп башлай, къолу тюфекке узангъаныны дуймай къала.
Тюфек даима машина ичинде... язда, къышта.

— Утемурад!
Арткъа къайт!
Санъа эмир этем!

Ниает, Джеваднынъ аким давушы Утемураднынъ анъына токъунгъан киби ола...
Утемурад токътала.

— Ничюн арткъа? — деп сорай о Эмир-Саледен, озю онъа айланып биле бакъмай. — Мен учь сайгъакъны чомпазлатмакъ кереким.

— Сакъын, сайгъакъларгъа токъунма, — Джевад рузгярлы авада къарылды, энди йыртыкъ сес иле къычырмакъта. — Чомпазлатсанъ да, эп бир, машинагъа къойдырмам.

— Ойле олса.. мен де сайгъакъсыз дюмен башына отурмам! — Утемурад барот фучысы киби, патлайым-патлайым деп тура.
Козьлери ачувдан ве джурьатсызлыкътан кийик-кийик бакъмакъталар. —
Отурмасанъ, озюм отурырым, о да иш олгъан, — дей Джевад.

Бундан сонъ Утемурад бир къач адым кери къайта.

— Айды, учь дане керекмей... ич олмагъанда, бир данесини тынъкъылдатайым, — деп ялвара о, — Бос-Къудукъкъа баргъан сонъ, падиша зияфети ясармыз.
Къашкъар кебабы къавурырмыз!
Не?
Яман шейми?
Анда, машина ичинде, отургъыч астында тходжу сакълы.
Кореялылардан сатын алдым.

«Падиша зияфети» дегенде, Джеваднынъ къатиети тайпынды.
Чюнки сайгъакънынъ эти гъает лезетли... лякин къанун деген шей бар.
Бу джиэт Эмир-Салени текрар къышымгъа салды.

— Манъа бакъ, Утемурад! — деди о. — Сайгъакъны машинагъа къоймагъа изин бермем.
Буны бильген ол!
Экинъиз чёльде къалырсынъыз!

— Мен чёльде къалсам, сиз Бос-Къудукъкъа барып еталмазсынъыз... не бугунь, не ярын, не бир афтадан сонъ, — деди Утемурад, — сахрагъа бакъынъыз.
Къарнынъ устюнде тек къашкъыр излери.

— Сен не айтасынъ... къафанъ ериндеми? — деди Джевад иддетленип. — Эвинъде, ихтимал, къадынынъ, баланъ-чаланъ бардыр.

— Бала-чала? — Утемурад озюнинъ асиялы мыйыкъларыны ошаметли этип сыйпады.
Кулюмсиреди.

— Къаранлыкъ тюшип башлай, — деди Флорос.
Сеси къую астындан лакъырды эткен киби чыкъты, — кеттик, Утемурад!

Флорос бу улькеде мусафир.
Утемурад онынъ сёзюне таби олмакъ кереклигини биле.
Мусафирни ынджытмакъ мумкюн дегиль.
Мусафир ынджынса, ондан Сабир Халматовичнинъ хабери олур.
О исе шакъа этмеге севмей.
Сонъ, бар да онъа анълат!
Гульбикеге де эшитилир.
Эбет... анда, Бос-Къудукъта, ойле къыз бар.
Утемурад оны чёльдеки еллерден къызгъана.

Утемурад, юрегим азачыкъ да олса енгиллешсин деп, тюфекни тёпеге тиклеп, тапанджасына басты.
Тюфек сахраны гъурюльтиге толдурып, патлады.
Бундан урьккен сайгъакълар сюрюси ерлеринден къопты, бир дакъкъадан сонъ узакъта къар куртюги ичинде джойылды, гуя олар бу ерде ич де олмагъан эдилер.

Утемурад тюшкюн алда машина бетке адымлады.
