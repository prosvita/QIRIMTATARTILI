## 3

%Кучюк мусафирхане софасында Флоросны, отуз беш яшларында, беяз черели, мавы козлю къадын къаршылап алды.

— Мен Флорос Домопулос олам, — деди мусафир, озюни Машагъа такъдим этип, — мени сизге Гульбике йиберди.

— Билем... — Маша оны дикъкъатле козьден кечирди. — Юрюнъиз, еринъизни косьтерейим!

Къадын тар софаны бойлап кетти.
Сонъунда токъталып, ярысы джам къапуны акърындан ачты.

— Кроватынъыз сол якъта, пенджере янында.
Ичериде адам юкълай. — деди Маша яваштан.
Флоросны къаранлыкъ одагъа кирсетти.
— Чай ичмек, истесенъиз, титанда къайнагъан сув бар.

Флорос, козьлери къаранлыкъкъа алышкъанджа, ода ичинде къапу янында къыбырдамай турды, сонъ сумкасыны ерге къойды.
Азбардаки фенерден ичери кирген аз бучукъ ярыкъта союнып, ёргъан астына кирди.
Кирген сонъ, озюнинъ зияде ёргъун экенлигини дуйды.
Ама тез юкълап оладжакъмы аджеба... синъирлери гъает эеджанлы.

— Кельдинъизми?
Ничюн анда къонмадынъыз? — деди кимдир къаранлыкъ ичинде.
Тынч ве ачыкъ бу давуштан Флорос абдырап кетти.

Сонъ давушнынъ саибини таныды, самимиетле севинди.
Ёлдашы мындадыр деп ич тюшюнмеген эди.

— Афу этинъиз, — деди Флорос онынъ огюнде къабаатлы киби. — Мен сизни уятмакъ истемедим.

— Сиз мени уятмадынъыз, — деди Джевад, — чюнки мен юкъламай эдим.
Танышынъызнынъ алы насыл?

— Фена.
Эким мени онынъ янына къоймады.

— О къадар узакътан нафиле кельдинъиз... шаймы?

— Ёкъ, — Флорос сусты, бир талай тюшюнип турды, сонъ деди. — Нафиле дегиль.

Джеваднынъ астындаки ятакъ гъыджырдады.
О аякъларыны полгъа тюшюрди, узанып, столнынъ устюни къармалады, недир къыдырды, ниает, сигарета тапып, тутандырды.
Кибрит ярыгъы онынъ юзюни айдынлатып алды.

Джевад чокъ денъишкен.
Онынъ яш йигит экенде дагъгъа, отрядкъа кельгени Флороснынъ хатиринде.
Ачлыкътан азгъан-тозгъан, юзю сараргъан эди.
Сонъ тюзельди, пекинди, озюнинъ джесюр киши экенлигини косьтерди.
Не олса да, Эмир-Сале о вакъытта бала киби эди.

— Верекалас хатиринъиздеми? — деп сорады ондан Джевад апансыздан.

Флорос индемеди.

— Меним иле къонушмакъ истемейсинъиз!
Тааджипли шей!
Мен сизни корьгеним киби таныдым.
О къадар йыл кечти...
Советлер Бирлигинде экенлигинъизни бильмей эдим.
Элена сизни эляк олды деген эди.

— Верекалас... — Флорос басыкъ сес иле сёйленди. — Юнанистандаки о кучюк койчик.
Анда о топракъта... эдждатларым Ликург, Аристотель, Плутарх дефн олунгъан.
Ве тек олар дегиль.
О топракъ узакъта.
Амма даима юрегимде.
Онынъ акъкъында лакъырды этмек истемейим, чюнки агърысына даянып оламайым.

Флороснынъ сеси богъулып-богъулып чыкъты.

— Демек, капитан Костасны унутмадынъыз, ойлеми? — деп сорады о, Джеваддан.

Капитан Костас...
Джеваднынъ хатириндеми?
Капитан Костас?
