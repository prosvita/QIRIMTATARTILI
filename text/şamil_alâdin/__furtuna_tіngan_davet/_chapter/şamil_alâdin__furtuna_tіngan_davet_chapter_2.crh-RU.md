## 2

Джевад Эмир-Сале — дженкнинъ ильки куньлеринде институттан гонъюлли оларакъ джебеге кеткенлернинъ бириси.
Новочеркасск янында душман элине эсир тюшип, Германиягъа ёлланыла.
Арбий лагерьде ола.
Андан къача...
1948 сенеси Ветангъа къайтып келе.

Нефть институтыны битирген сонъ, Шимальге ишке кете, чокъ йыллар араштырув экспедицияларында чалыша.
Ер багърында чокътан-чокъ деликлер ясай нефть тапа, сонъ текрар узакъ ёлларгъа джоней.

Бойле аяткъа Джевад алышкъан, къарысы исе ондан кирах кельген.
«Пешинъден юре-юре ёрулдым, — деп шикяетлене о. — Дурулмагъа энди вакъыт».
Огъул Москвада окъуды ве осьти, къарысы узакъ, сувукъ Сибирьде эвде бир озю асретликте аят сюрди.
Вакъыт кече берди.
Джевад озюнинъ артыкъ къырджыман йигит дегиллигини, шималь оны эппейи хырпаладыгъыны сезе башлагъан сонъ, дженюпке, догъмушлары яшагъан ульке бетке джылышув фикрине кельди.

Ташкентте институт аркъадашыны расткетирди.
Аркъадашы онъа раат иш теклиф этти.
Джевад исе озюнинъ севимли зенаатындан айырылмакъ истемеди.
Кендини Бухара бетлерге ёлланылмасыны риджа этти.

Бойле этип, Джевад, бир ай эвельси Къара-Найман чёлюнде Халматов экспедициясына келип чыкъты.

— Баш геолог хаста, онынъ еринде ишлеп турынъыз, — деди Джевадгъа экспедиция башлыгъы, — сонъ лакъырды этермиз.

— Мен чёллерде деликлер ясамагъа алыштым, — деди о, Халматовгъа, — эр алда нефть къуюсына кетсем, яхшы оладжакъ.

— Э!
Нефть къуюсы десенъиз, нефть къуюсы олсун.
Адамлар эр ерде керек.
Бильхасса сизинъ кибилер, — деди Халматов.
— Эвеля ерни барып корюнъиз!

Эмир-Сале баш геолог вазифесинде ишлеп турмагъа разы олды ве учь афта кечкен сонъ, кетип нефть къуюларыны корьмеге къарар берди.

Халматовнынъ шофери Джевадны Бос-Къудукъкъа алып кетмек ичюн саба къаранлыгъында мусафирханеге кельди.
Машина ичинде беллисиз адам отурмакъта эди... адыны Флорос деди.

«Флорос... о мында не себептен... къайдан кельди?
Джевад ич бир шей бильмей.
Лякин Джевад эр шейни бильмеге борджлу дегиль.
Халматов ойле эмир эткендир!

Автомобиль... орьге котерильгенде моторы окюре, инълей, чукъурларгъа тюшкенде тына.
Орталыкъ энди къаранлыкъланып башлай, уфукъ иле кок битишик корюне.

Утемурад фенерлерни якъты.
Айдын зиялар ичинде къар япалакълары учуштылар.
Автомобильнинъ огюнде тавшан пейда олды.
Матюв айванчыкъ дешет ичинде къулакъларыны къысып, ерге чёкти, сонъра автомобильнинъ огюнде джувура башлады, ярыкънынъ тылсымлы тесиринден къуртулып, ёлдан четке бурулып оламады.
Утемурад сёгюнди, сурьатны эксильтти.
Ярыкъны сёндюрди.
Тавшан къаранлыкъ ичинде гъайып олды.
Чевре-четте фуртуна улумакъта.

Бу маальде Утемурад кевдесини Джевадгъа эгильтти.

— Сизни экинджи нефть оджагъында къалдыраджагъым, — деди онъа, къуру давуш иле, — озюме учюнджиге кетмек керек.
Анда ёлджу шофёрлар ичюн эв бар.

Джевад разы экенлигини тасдыкълап, башыны къакъытты.

— Саба саат секизде меним узурыма келирсинъ, — деди о ёргъун алда. — Бай-Терекке барып-кельмек керек.

— Истесенъиз, Къулан-Такъыргъа барып-келинъиз.
Лякин бу адам... — Утемурад козьлерининъ арекети иле аркъа отургъычтаки Флоросны косьтерди, — бу адамнынъ бутюн риджаларыны эда этмек кереким.
Эмир ойле!

Джевад сабадан берли индемей отургъан Флороснынъ юзюне джылп этип бакъты.

— Сиз Костас оласынъыз! — деди Флороскъа, бу сёзлер агъзындан чыкъып кеткенини дуймай къалды.
Капитан Костас... ойле дегильми?

Флорос козь къапакъларыны ашагъы эндирди, сусты... джевап бермеди.

Джевад девам этти.

— Манъа сизни телеф олды деген эдилер!

— Мен къуруджым.
Алтынджы трестте ишлейим, — деди ниает, Флорос.
— Янъы маишет эви къурамыз.
Бельки эшиткендирсинъиз?
Пультано усулы иле.

— Ёкъ, эшитмедим.
О насыл усул? — Джевад ёлдашынынъ кечмиши акъкъында лакъырды этмеге истемегенине эмин олгъан сонъ, озюни онынъ шимдики ишлери иле меракълангъан киби косьтерди.

— Бу, билесинъизми... къаймакъ таш ве бор балчыгъына боя къошула, — деди Флорос.

— Сонъ, не?
Стиль олып чыкъамы?

— Эбет, — Флорос кульди. — Янъы стиль.
Бельки де эскидир!
Яни маврларнынъ усулына бенъзеп кете.
Энди эски шейлернинъ пек чокъу унутылды.
Амма бу дюльбер.
Бойле эвлерни халкъ бегене.

— Къара-Наймангъа насыл тюштинъиз?

— Мени аджеле суретте чагъырдылар.
Бир адам иле корюшмек кереким, — деп джевап берди Флорос, сеси къалтырап ве, бир тюрлю, сызгъырып чыкъты, — Бос-Къудукъкъа кетеятам.
Я сиз?

— Мен экспедицияда хызметтем.
Бельки Бос-Къудукъта къалырым.

Къаранлыкъ, сукют дюнья ичинде къасабанынъ ярыкълары корюндилер.

— Бос-Къудукъ, — деди Утемурад.
Автомобильни токътатты.
— Кельдик.

Ёлджулар машнадан тюштилер.
Фенерлернинъ ярыгъы сёнген сонъ тунч къаранлыкъ ичинде, чыкъымсыз алда, къыбырдамай турдылар.
Ниает, авлакъта нефть къуллесининъ къаралтысы сезильди.
Къулленинъ копюр кечитлери узеринде кишилер арткъа-огге юрмектелер.
Башларында каскалар.
Гедже сменасы иште.
Демир таямаларгъа илишик электрик чыракълар ельден салланалар.

Автомобиль янындаки вагоннынъ уфакъ пенджерелеринде зайыф ярыкъ корюнмекте.

— Бу идаре, — деди Утемурад, пенджереге ишарет этип, — кир, лакъырды этинъиз.
Раатланынъыз.
Мен керек олсам, телефонджы къызгъа айтырсынъыз.
О тапып берир.
Ярын саба саат секизде мында олурым.

— Анълаштыкъ... джоне, — деди Джевад.

Ёлджулар эки басамакъ юкъары котерилип, къапуны ачтылар.
Юзьлерине джыллы ава урды.
Вагоннынъ бир къысмында рация тура, дигеринде нефть оджагъы устасы ичюн стол ве курсюлер къоюлгъан.
Диваргъа къалын кягъыт мыхлы, устюнде йылан, акъреп, къаракъурт ясалгъан.
Астта «зеэрли айванлардан мукъайт олунъыз» дие язылы.

Аркъасы къапугъа чевирили къыз токътамай-тынмай телефон трубкасы ичине къычырмакъта:

— Мен Алгъабасым!
Мен Алгъабасым!
Сексен кубметрлик тахтагъа даир эмирни алмадыкъ!
Санзар, мени эшитесинъизми?
Джевап беринъиз!
Сексен кубметрлик тахта ичюн...

Джевад енгильден оксюрди.
Къыз деръал къулагъындан трубканы алды, мусафирнинъ селямына джевап берди.
Къыз эсмери ве чевик.
Устюнде, юнлю, къырмызы свитер ве ипраныкъ джинс.
Манълайы устюне бир топ джильвели сачы тюшкен.

— Устаны корьмек мумкюнми? — деп сорады Джевад.

— Уста Бадалбеков нефть оджагъында, — къатиетле джевап берди къыз,— анда киль иритме иле мешгъуль.

Сабагъадже мында олмайджакъ.

— Я озюм онъа барсам?

— Бундан файда чыкъмаз, — къыз башыны терсине къакъытты, — о сизинъ иле лакъырды этип оламаз.
Ярын саба еди бучукъта келинъиз.

— Мен мында Халматовнынъ авалесине бинаэн кельдим, — деди Джевад.
Бунынъле къызгъа, озюнинъ бу ерде тесадюфен пейда олгъан киши дегиллигнни сездирмек истеди.

Къыз исе бойле зияретлерге алышкъан...
Джеваднынъ сёзлери онъа тесир этмеди.

— Бизге адамларнынъ эписи Халматовнынъ авалесине бинаэн келе, — деди къыз ве къыя козьлери иле джильвели кулюмсиреди.

Сонъ дахилий телефон трубкасыны котерди.

% — Сойданъыз? — деп сорады мусафирден.

— Джевад Эмир-Сале.

— Маша, мында Халматовдан кельген адам бар...
Джевад Эмир-Сале.
Оны мусафирханеде ерлештир...
Не?

Маша, гъалиба, итираз этти, къыз иддетленип, къычырды.

— Даа насыл кранджы?
Экинджи болюкке авуштыр!
Сенде, биринджи болюкте даима сербест ерлер олмакъ керек.
Анъладынъмы?

Трубканы ерине аскъан сонъ, козьлерини Джевадгъа тикледи.

— Бар, раатланынъыз!
Ёл четинде, тёнтерилип яткъан эски автобус къылыфы корерсинъиз, онъа якъын... узун эв.
Бизим мусафирханемиз.

Джевад акъырын-акъырын къапугъа таба адымлар экен, вуджудында къуршун тёкюльген киби, агъырлыкъ сезди.
«Ах!
Йыллар озьлерининъ ишини яптылар — деп кедерленди о, — эвеллерде ич ёрулмай тургъаным».

— Ашханенъиз узакътамы?

Къыз дивардаки сааткъа козь этип алды.
Саатнынъ зынджыры о къадар созулгъан ки, ерге тиейим-тиейим деп турмакъта.

— Къомшу эвде.
Энди къапалы.
Машагъа айтынъыз, о сизинъ ичюн бир шейлер такъыштырыр.

Джевад башыны акъырындан къакъытып, идареден чыкъты.

Ким о Маша?
Нечюн Джевадгъа бир шейлер такъыштыраджакъ?
Бу хусуста сораштырып турмады, чюнки озюндеки теджрибеден малюм ки, эр ерде, эр вакъыт бир Маша ола... ве о Маша эр шейни такъыштыра.

Флорос кетмеди.
Вагон ичинде къалды.

— Я сиз?— къыз курсю узеринде индемен отургъан кергин черели адамгъа меракъле козь этти. — Кимни беклейсинъиз?

Флорос адрес язылы кягъыт ериндеми — дегильми, бильмек ичюн, эвеля элини джебине токъундырып алды.

— Манъа Гульбике Ходжаниязова керек, — деди о, джиддиетле.

— Озюнъиз кимсинъиз?

— Мен Флорос Домопулос олам.
Халифе Чувадарны корьмеге кельдим.
Хаста экен...

Къыз Флороскъа элесленип бакъты.

— Эбет, Халифе аптенннъ алы фена, — деди о,— амма Гульбике мен олам.
Флорос Домопулос экенинъизни нечюн бирден айтмадынъыз?
Мен сизни чокътан беклейим.

— Телеграмманы алдым... алель-аджеле ёлгъа чыкътым.
Тайярелер учмайлар.
Фуртуна.

— Берекет берсин, кечикмединъиз, — деди къыз.
Турды, пальтосыны кийди, башлыгъыны козьлери устюне тюшюрди.
Аякъкъапларыны чыкъарып, аякъларыны кийиз меситлер ичине тыкъты.
— Юрюнъиз, эвини косьтерейим!

Флорос, мешин сумкасыны алып, къызнынъ пешинден чыкъты.
Бир вакъытта йымшакъ топракъ ичине кирип, шимди бузлап, къатып къалгъан, тотлы копчеклер устюндеки вагончыкълар сыра-сыра турмакъталар.
Оларда адамлар яшайлар.
Вагонларнынъ пенджеречиклерине саде перделер асылы.
Ичериде газ оджакълар яналар.
Къасабанынъ меркезинде учь дане джыйма эв тура — клуб, тиббий нокъта, ашхане.
Дживарда бир къач агъач эв бар.
Алланынъ чёлю ортасында, къар ве рузгяр алтындаки бу къасаба озюне хас тертип иле яшамакъта.
Кимдир вагоннынъ къапусы огюне сув тёккен, сокъакъ бузлагъан.
Флороснынъ аякълары тайды, йыкъыла язды.

Къаранлыкъта зорнен сезильген сокъакъ дживанкъашлап кетмекте.
Саба бу ерден кимдир кечкен, терен излер къалдыргъан.
Гульбике, огде юре, бу излернинъ ичине басмакъ ичюн, джейран киби, узун-узун секире.
Бу ерлерде юрип алышкъан, амма Флороскъа къолай дегиль.
Ниает, Гульбике кенъ ёлгъа чыкъаракъ, ешиль ренкли, эски вагон янында токътады.

— Проспектлеринъизде кезинмек къыйын, — деди Флорос.

Гульбике кулюмсиреди.

— Проспектлеримизде?
Бу сёзни эшитмегеним къач йыллар...

Къыз омузыны къакъытып, вагонны косьтерди.
Вагоннынъ пенджерелеринде ярыкъ янмакъта.
Къапунынъ устюнде демир къаснакъ, дамынынъ тёпеси къар иле орьтюли.

— Халифе апте мында яшай.

Гульбике бузлу басамакълардан юкъары котерильди, къолуны кучюк тенеке къапакъ аралыгъына сокъып, къапуны ачты.

— Киринъиз!—деди мусафирге.

Кучюк коридор ичинде Гульбике аркъасыны диваргъа таяды, бир аягъыны азачыкъ котерип, авада силькитти, кийиз месит авада эки кере айланып, ерге тюшти.
Экинджиси де ойле...

— Мен бу эвде Халифе аптенен берабер яшайым, — деп иза этти Гульбике, — къапуларны коресинъизми?
Бири — онынъки, дигери — менимки.
Менимки сагъда.
Риджа этем, бир дакъикъачыкъ сабыр этинъиз!

Къыз озь одасына кирди.

Флорос сумкасыны ерге къойды, курсю устюне отурды, этрафына бакъынды.
Озю чокъ эвлер къурды, амма бойле эвчикте, мувакъкъат да олса, яшагъаны ёкъ.
Эвчик онъайтлы, ичи джыллы ве джыйнакълы.

Бираздан иддетли давушлар эшитильди.

— Киши къайдан бильди?
Ве... ким рухсет этти? — деп къычырмакъта эди насылдыр къадын.

Гульбике алчакъ сес иле бир шейлер айтты.
Тышта анълашылмады.

— Санъа къач кере риджа эттим... башкъасынынъ аятына къарышма, дедим.
Дедимми — ёкъмы?
Кене... хастаны эеджанландырмакъ истейсинъ.
Ничюн, айтылгъан вакъытта анъламайсынъ? — къадын къайнап-ташып сёйленмекте.

Сонъ, Флорос къызнынъ тыныкъ сесини эшитти.

— Киши узакътан кельген, — деди о. — Не япсын?
Корюшмейип къайтып кетсинми?

Къыз озь юрегини айтып анълаталмай, агълады.

Флорос курсю узеринде, де бир янбашына таянды, де дигерине... озюни онъайтсыз ис этерек, пармакълары арасындаки сигарны эзгелей берди.
Къапу ачылды, акъ сачлы, нидже кевдели къадын чыкъты, устюнде ешиль халат.
Козьлери ёргъунлыкътан, бельки де уйкъусызлыкътан, къызаргъанлар.
Флорос еринден турды.

— Афу этинъиз, — деди о къадынгъа, — мен Халифе Чувадарны корьмек истейим.

— Онынъ кимисинъиз? — деп сорады къадын Флоростан.

— Якъын кишисим, — джесаретсиз джевап берди мусафир.

— Мен эким...
Нина Андреевна Кулагина олам, — деди къадын. — Халифе Османовна стенокардиядан хаста.
Юрек агърысы.
Оны хастаханеге къоймакъ ичюн Къара-Наймандан кельген эдим.
Алып кетмеси хавфлы олды.
Сонъ фуртуна чыкъты...

— Шимди хастанынъ алы насыл? — Флороснынъ сеси титреп чыкъты.

— Бугунь гузельдже.
Умумен, вазиети гъает джиддий.
О, насылдыр, мушкюль вакъиадан сонъ дагъылып къалгъан.
Насыл вакъиадан сонъ, бильмейим!

— Мен оны корьмек кереким, — деди Флорос.
Онда энди инатлыкъ киби бир шей сезильди.

Эким теслим олмады.

— Бугунь мумкюн дегиль, — деди къатиетле. — Дёрт кунь, дёрт гедже хастанынъ козьлери юмулмадылар.
Янъчыкъ юкълап къалды.
Оны уятмагъа акъкъым ёкъ.
Ярын келинъиз.

Гульбике чыкъты.
Череси къызаргъан.
Козьлери яшлы.
Аякъларыны кийиз меситлерге тыкъты, башлыгъыны кийди.

— Мен кеттим, — деди о, Кулагинагъа. — Сабагъа къадар невбетчиликте оладжагъым.

— Дарылма манъа, Гульбике! — деди Кулагина йымшакъ сесле. — Мен Халифе ичюн раатсызланам.
Мусафирни де озюнъле алып кет.
Онъа геджелемек ичюн ер тап!

Гульбике экимнинъ табиатына энди алышкъан.
Онъа ялварувнынъ файдасы ёкъ.
Теренден кокюс кечирди, сонъра дивардаки мыхтан Флороснынъ къалпагъыны алып, озюне узатты.

— Юрюнъиз!

Идареде ишчилер джыйылгъан, олар тезден геджелик хызметке чыкъаджакълар.
Бригада реберлери наряд алмакъталар.
Тавангъа асылы электрик чырагъы папирос думаны ичинде зорнен сечильмекте.

Гульбике идаре огюнде тургъан гедже бекчиси Косе Байназаровгъа, Флоросны мусафирханеге алып бармасыны риджа этти.

Флорос, башы-аягъы иле сачакълы тон ичине комюли бекчининъ пешинден кетти.

...Ишчилер даркъап кеткен сонъ Гульбике мусафирханеге телефон этти.

— Маша, бир адамны даа ерлештирмек керек.
Шимди барыр.
Халифе аптенинъ къоджасы.
Ташкенттен кельди.
Флорос Домопулос.

— Халифенинъ... къоджасы?
Халифе тул дегильми?
Бир йылдан берли бир озю яшай. — Маша пек тааджипленди.

— Сабыкъ къоджасы, — деди Гульбике.
Ишнинъ асылыны енгильден анълатты,— олар айырылышкъан экенлер.
Нечюн, бильмейим.
Халифе апте къаарьли эди.
Къоджам иле сагълыкълашмай олип кетеджегим деп къоркъты.
Кулагина исе къоджасыны эвге биле къоймады.

— Яхшы!
Онъа бир ер тапарым, — деди Маша, сонъ иляве этти.
— Зевкълылар олар, о, къартлар.
Нени болюшип оламайлар, акъылым етмей.
Бу чагъдаки адамларда севги акъкъында лакъырды ола билеми?

— Ола биле, — деди Гульбике, — мен санъа айтам.
