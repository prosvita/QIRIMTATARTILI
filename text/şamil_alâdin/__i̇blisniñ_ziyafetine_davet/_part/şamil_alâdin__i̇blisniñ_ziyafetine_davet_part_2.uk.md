## Запрошення на банкет диявола

У другу п’ятницю серпня, коли з бахчисарайських мінаретів залунали голоси муедзинів, закликаючи до вечірньої молитви, до заїжджого двору кав'ярні «Велі-Баба» в'їхала гарба, накрита парусиновим тентом.
На передньому лівому колесі гарби ослаб обруч, вона проїхала бруківкою в кінець двору, погримуючи і струшуючи старі стіни кав'ярні.
У пари змучених буланих коненят із запалими й потемнілими від поту боками ноги до колін були запорошені пилом.
% Візник, червонощокий хлопчак, почепивши батога на гачку сидіння, обперся рукою об пітний круп коня і зіскочив на землю.
А вже потім, розсунувши запинала парусинового тенту, з'явився молодий чепурун із хвацькими вусиками, закрученими догори. Неквапом зійшов на землю, притримуючись за борт гарби і ступаючи на дерев'яні спиці колеса.
Сірий у смужку костюм на ньому трохи прим'явся, а вузол краватки з'їхав набік. До його хвилястого чуба, що спадав на чоло з-під круглої каракулевої шапки, причепилась суха бадилина.
% Про жіночку хлопчак і гадки не мав.
Доки хлопчак-їздовий розшукував господаря, вусатий чепурун стояв, обпершись однією рукою об фургон, а другу тримав на вишуканій інкрустованій ковіньці.
Відхилилося запинало, з-під нього висунулася молода жінка і простягнула дженджуристому чоловіку однорічного малюка. Потім так само, як і чоловік, ступила на спиці колеса, зійшла на землю, наблизилась до стіни, поправила вим'ятий і прилиплий до тіла поділ плаття й обережно розгладила його на ледь опуклому животі. Глянувши на неї, неважко було здогадатися, що вона вже чекає другу дитину. Вона зняла з голови фірланту, струснула, заколола розтріпане волосся і знову пов'язала голову.
Дитина побачила чоловіка і простягла до нього ручки, щось забелькотіла, а жінка, промовляючи ніжні слова, які плекає в душі кожна жінка лише своїй дитині, узяла немовля й пригорнула, погойдуючи на руках.

– Умере, розпрягай оні, – сказав чоловік хлопчаку. – Коли обсохнуть, дай води.
% Не забудь дати сіна!

Розпрягаючи коня, підліток посміхнувся.

– Знаю, – буркнув, 
образившись, що дядько вважає його дитиною.
Розстібнув упряж, зняв шлеї, вуздечку, натягнув недоуздки: 
% – Дядьку Усеїне, не турбуйтеся про коней.
Займайтеся краще своїми справами!

– А про те, що будеш ночувати під тентом, 
% теж знаєш?

– Знаю.

Для Умера це не новина.
Щотижня приїжджає він із села у заїжджий двір кав'ярні «Велі-Баба». Усі тут – сторожі, доглядачі, кухарі, вагарі – йому знайомі.
А знайомства в житті – це не так уже й мало.
Нагодувати й напоїти коней неважко.
В Умера є важливіші справи.
На гарбі – два великі кошики слив і один груш, прикриті зів'ялим лопушинням.
Їх треба якнайшвидше відвезти на базар і здати постійному батьковому гуртовому покупцеві Кериму-уста. Але вже пізно, і він це зробить вранці. Після цього купить у бакалійній крамниці каву, цукор, гас, халву, а післязавтра, ще до заходу сонця, йому треба буде повернутися в село.
Так наказав батько.
А крім батькового доручення, думаєте, в нього немає інших справ? Та повнісінько!
До того ж, дядько Усеїн і Аджире-апте післязавтра вирушать потягом до Феодосії.
Їх треба завезти на вокзал.

– Якщо знаєш, добре, – посміхнувся дядько.
– Ми будемо в кав'ярні.
Коли закінчиш справи, зайди.
Повечеряємо.

Молодий чепурун пригладив вуса, поправив на голові шапку і, спираючись на ковіньку зі срібним набалдашником, рушив до вапнякової арки у цегляній стіні.
Жінка мовчки пішла за ним, переклавши дитину з однієї руки в другу.

Минаючи арку, вони звернули до великого будинку.
Вони пройшли вузьким темним коридором і зайшли до зали.
Там на чавунних свічниках, прибитих до стін, потріскуючи, горіли грубі воскові свічі. Від них ішов важкий, але приємний дух.
За столами сиділи літні чоловіки і лише три-чотири жінки.
Біля вікна, що виходило в сад, весела компанія грала в доміно.
Хто виграв, а хто програв, розібратися було важко. Та веселий регіт свідчив, що гра була цікавою.
Після чергового вибуху реготу люди примовкали і повертали голови в той куток.
Захоплені грою купецькі синки ні на кого не звертали уваги. Їм було дуже весело.
Із грамофона на темному комоді лилася романтична пісня Ашира-уста «Ох, що зробила зі мною ти, що зробила?..»

Над людськими головами висів тютюновий дим, змішаний із запахом поту і кави.

Наші гості теж сіли, облюбувавши собі місце біля стіни.
І негайно перед ними з'явилася сухорлявий, довгий, як жердина, служка в червоній фесці.

– Що зволите, пане? – низько вклонився, приклавши руку до лівої сторони грудей. 
– Вам щось поїсти 
чи кави?

– Поки що дві кави, – сказав Усеїн, бо вирішив, що вечерю вони замовлять, коли прийде Умер.



Він зняв із голови шапку, трохи її розгладив, і йому на коліна впала бадилина.
Дружина посміхнулась.
Чоловік їй весело підморгнув, вщипнув за повну щоку малюка.
І подумав: «Що тільки не причепиться до людини, яка півдня протрусилася в гарбі!» Узявся було за кінчики вусів, щоб підкрутити їх догори, та саме підійшов служка з кавою. Поставив тацю з джезве, цукорницею і фільджанами на стіл, а сам схилив голову, відступив на два кроки і завмер.
Гість подумав, що слуга очікує чайових, засунув пальці в нагрудну кишеню камізельки, та в цю мить поруч виріс чоловік у білому чесучевому костюмі й окулярах.

% – О Аллах! - вигукнув чоловік в окулярах.
% Шаміль-ефенді!
% Це ви?
Гість мовчки встав, пильно вдивляючись у прийшлого, і нарешті радісно вигукнув:

– Афизе!..
Мій дорогий Афизе!
% Воістину світ тісний! 
% Треба ж було знайти один одного у «Велі-Баба»!

Вони обнялися.
% З радістю і задоволенням голосно ляскаючи один одного по плечах, по спині, жартували і штовхались.

– Скільки ж років ми не бачилися? – запитав Афиз.
– Я вже втратив лік рокам.
З яких країв примандрували?

– Із села, – сказав гість і показав на дружину: 
– Знайомтеся!
Моя дружина Аджире-ханум!

Афиз було нагнувся, простягнув руку, але негайно випростався.
% Чи може він потиснути жінці руку?
Засумнівався, не знаючи, чи на європейський лад вітатися з нею за руку, чи дотримуватися своїх звичаїв.

% – Дуже радий... – вклонився він Аджире-ханум. 
% І, показуючи на дитину на її руках, запитав:
% – Хлопчик?
Чи дівчинка?

– Наш син Даніял, – посміхнувся Усеїн-ефенді.

– Машалла!
Ну й молодець! Чудовий хлопчик.
% Виросте.
Можливо, йому судилося жити в дивну епоху! – посміхнувся Афиз.
% Хто знає?
Малюку захотілося спати, і він запхинькав.

Аджире-ханум подякувала Афизу за його добрі слова і почала заколисувати дитину.

Афиз озирнувся на всі боки, відшукуючи вільного стільця.
Завбачливий служка швидко подав йому стільчика, а сам знову відступив на два кроки і завмер.

Афиз зробив йому знак, щоб він підійшов ближче.

– Скажіть Гарозу Мемету, щоб він для гостей... – рухом брів показав на Усеїна-ефенді і підкреслив ще раз: – Для шановних гостей нехай приготують найкращу спальню і гарну вечерю.
Ви зрозуміли мене, Муса?

Останні слова Афиза-ефенді мали особливе значення.
Вони наказували виконати його вимогу з особливою запопадливістю і точністю.

– Буде виконано, шорбаджи.

Слуга, безперервно кланяючись, відійшов і розчинився в тютюновому димі.

– Уявляєте, Афизе, я вас не відразу впізнав, – сказав гість. – Ви так змінилися!..

– Усі це кажуть, але ніхто не скаже, що в мені змінилося! – Афиз-ефенді весело засміявся. – Схуд чи поповнів?
Невже й ви, мій старий друже, не скажете, в який бік я змінився?
У кращий чи гірший?

– Стали соліднішим.
Так...
Але ж це природно, пройшло стільки часу!

– Виходить, постарів, – посміхнувся Афиз і перепитав: – Я постарів?

Усеїн відчув себе ніяково.
Чи не скривдив друга своєю відвертістю?

І все-таки кивнув, підтверджуючи свої слова.

– Оце правильно!
Оце по-дружньому! – вигукнув Афиз і зареготав, виблискуючи рівним рядом міцних зубів. – Але ж і справді постарів!

– Ви одружені, Афизе-ефенді?

– Ні, не одружений.
Усі гарні дівчата в місті повиходили заміж за тих, у кого велика спадщина і європейська освіта.
А я, знаєте... – очікуючи, що скаже гість, Афиз подивився на нього поверх окулярів у срібній оправі.
Але гість промовчав, і Афиз повторив: – А я залишився старим парубком.
Я завжди лякався, коли справа доходила до жінок.
Пам’ятаєте?

Вони вчилися разом у медресе.
Жили в одній кімнаті, щоправда, втрьох.
Про третього ми ще поговоримо.
Після медресе Усеїн учителював.
А от чим займався в останні роки Афиз, Усеїну невідомо.
Коли вони вступали до медресе, його звали Фемі.
Вже пізніше, за те, що Фемі знав Коран напам'ять і вмів виразно читати, учитель назвав його Афизом.

– Я чув, що ви навчались у Петербурзі, – сказав Усеїн і відчув, що вузол краватки зсунувся, тож швидко його поправив.
Краватка була на гумці, і щоразу, коли доводилося повертати голову, вона сповзала вбік. – Ви закінчили університет?

– Ні, не довелось, – сумно відповів Афиз. – Тільки мріяв ...
Разом із Фікретом Шерифом ми склали екзамени.
Були прийняті.
Але, на жаль, не судилось мені довчитися.
Занедужав батько, я змушений був покинути навчання і повернутись додому.

– А Фікрет Шериф?..

– Він довчився.
Зараз в якомусь із степових повітів...
Здається, будує залізницю... – Афиз, наче щось згадав, замовк і його обличчя стало відстороненим.
Після паузи він запитав: – А зустрітися з ним хочете?

– З Фікретом? – Усеїн-ефенді знизав плечима й зітхнув. – Знаєте... відректися від такої людини, як Фікрет, його забути... неможливо!
Але стріла, пущена колись ним, досі стирчить у моєму серці. – Помовчав і додав: – Не знаю.
Мабуть, дороги наші розійшлись назавжди...

Нагадування про Фікрета Шерифа схвилювало Усеїна.
Він витягнув із кишені табакерку.
Скрутив цигарку, жадібно затягнувся.

– А як почуває себе Азиз-ефенді? – запитав Афиза, щоб змінити тему розмови. – Живий-здоровий?

Афиз-ефенді здригнувся, впритул глянув на співрозмовника і відвів очі, наче був чимось збентежений.
Учитель помітив, що він сполотнів, і стурбовано запитав, поклавши йому на плече руку:

– Афизе, що з вами?

– Батько... помер, – відповів той.

– Помер?.. – ця звістка приголомшила Усеїна-ефенді. – Азиз-ефенді... помер? – здушеним голосом перепитав, наче не вірив почутому. – Він же ніколи нічим не хворів.

– Якщо Аллах вирішує до себе когось забрати, то знаходить для цього спосіб.

Азиз-ефенді був Усеїну замість батька.
Коли Усеїн учився в медресе – а в селі Кок-Коз, звідки він приїхав, не знайшлося жодної людини, яка змогла б заплатити за його навчання, – то гроші за нього завжди вносив Азиз-ефенді.
А після закінчення навчання, коли Усеїн оббивав пороги відомств освіти, й чиновники, що там сиділи, не хотіли його навіть вислухати, Азиз-ефенді поговорив з однією впливовою особою і домігся призначення Усеїна на роботу в комерційну контору, що торгувала фруктами.
Правда, там Усеїн довго не затримався.
Незабаром Азиз-ефенді влаштував його шкільним вчителем у селі Беш-Палав, і Усеїн-ефенді почав навчати дітей.
Але так трапилось, що одна з учениць старшого класу закохалася в молодого вчителя і, певно, зізналася в цьому своїй матері.
Усеїн-оджа про те навіть не підозрював, і не міг відмовити дівчині, коли вона просила його допомогти їй то з одного, то з другого предмета.
І одного разу, коли вони займалися після уроків, до класу зненацька ввірвалася мати дівчинки і накинулася на вчителя.
Інцидент став відомий усім.
І Усеїн-оджа змушений був виїхати з села Беш-Палав.
Повернувшись до рідного села Кок-Коз, що притулилося під Ай-Петрі, він послав оголошення в газету, що хоче одержати посаду шкільного вчителя.

Проходили дні, тижні.
Якось Усеїн-оджа одержав невеличкого листа:

«Милостивий Усеїне Шаміль-ефенді!
У міністерську татарську школу в Карасубазарі потрібний учитель для ведення уроків рідною мовою.
Прочитавши в газеті «Терджиман» ваше оголошення, вважаю можливим запросити вас на посаду вчителя в цій школі.
Ваша річна платня становитиме триста карбованців.
Час занять у порядку алафрангу (за французьким – європейським методом і порядком) з 12-ї до 4-ї години дня.
Кількість учнів у класі 30-35 осіб.
Два місяці на рік – канікули.

З ранку до полудня ви щодня будете вільні.
Протягом цього часу, якщо того бажаєте, можете давати приватні уроки.
Прошу, не зволікаючи, дати відповідь на мій лист.

Учитель російської мови Карасубазарської міністерської школи Абдурешид Медієв.

19 січня 1905 року».

З цього часу справи Усеїна Шаміля Токтаргази пішли більш-менш справно...

Та перш ніж він відчув під ногами твердий грунт, Азиз-ефенді зробив для нього, Усеїна-оджі, так багато доброго.
А він – чи міг він знати, що все так обернеться! – обтяжений справами, відірвався від цієї родини, втратив із нею зв'язок.
Чому ж ніхто не повідомив йому про смерть Азіза-ефенді?
Хіба він не був завжди шанованою людиною в цій родині?
До нього ж завжди ставилися тут як до свого...

За столом панувала мовчанка.
Учитель сидів понуро.
«Хіба важко було мені повідомити? – з болем думав він. – Адже я поважав і цінував Азіза-ефенді як нікого іншого.
А навіть не кинув у могилу грудку землі.
Не віддав свого боргу!»

На похорон Азіза-ефенді, певно, зібралось добірне панство, представники вищого світу.
Близьким покійного було не до якогось там учителя...
Що ж, не час думати про це і тим більше висловлювати образу...

Якось Фемі, одержавши дозвіл мудериса – професора медресе, приїхав додому.
Із собою він запросив такого ж молодого, як і сам, джигіта, свого приятеля.

«Це Усеїн.
Він із Кок-Козу, – представив Фемі гостя матері й батьку. – Я, він і Фікрет Шериф мешкаємо в одній кімнаті».

У будинку були ще й інші гості.
Родичі Суаде-ханум.
Фемі та Усеїн відразу ж приєдналися до застілля.
Згодом, коли всіх охопив веселий настрій, вони продовжили розмову в дворі, розсілися всі на траві під розлогим старим дубом біля джерела.
А ввечері, коли спала спека, весела галаслива компанія, набившись у фаетон, виїхала на мальовничу околицю.
Вони проїхали повз Кемер-Капу, напівзруйновану, але все ще величну кам'яну арку, що залишилася на місці єдиних воріт древнього Бахчисараю; здалеку побачили Ескі-юрт з його вкритими травою пагорбами, розкиданими величезними білими каменями – залишками колись багатого міста.

Усеїн припав до вподоби Азизу-ефенді.
Прощаючись із ним, він попросив його частіше бувати в них...

Після цього Фемі щоразу, вирушаючи додому, запрошував до себе й Усеїна.
Згодом Азиз-ефенді так до нього звик, що вважав другим своїм сином.

– Ну, розкажіть, як ви жили весь цей час, – порушив мовчанку Усеїн-ефенді.

– Чого тільки не було, – задумливо мовив Афиз-ефенді і тихим голосом неквапно почав розповідати про те, як змінилося їхнє життя після батькової смерті.

Бакалійні та мануфактурні крамниці в торгових рядах на Чарши, кав'ярня «Велі-Баба» у Чатал-Дутському маале, шкіряні майстерні на березі річки Чурюк-Сув – усе це колись належало Азизу-ефенді.
А після його смерті хазяїном став син, Афиз-ефенді, який змушений був, покинути навчання і повернутися з Петербурга.
Цей високий із гладким обличчям, сутулий череватий чоловік лише на два роки старший за Усеїна, а на вигляд йому всі сорок.
Втративши батька, досвідченого хазяїна, Афиз насилу вправлявся з величезним господарством.
За порадою матері, він продав шкіряний завод відомому в місті багатієві Аджи-Селіму.
Закрив мануфактурну крамницю, розрахувавшись із робітниками й службовцями, а приміщення здав в оренду процвітаючому купцеві.

У руках сім'ї залишилась тільки бакалійна лавка і ось цей постоялий двір з кав'ярнею «Велі-Баба».
Матері з сином цього було досить, щоб забезпечити собі небідне існування.
Суаде-ханум, жінка уже похилого віку, тепер відійшла від справ, цілком передоручивши їх сину, якого така робота мало приваблювала.

Однак капітал вони мають, очевидно, такий, що може дозволити ще кільком їхнім поколінням ходити з високо піднятою головою і триматися з гідністю, яка властива справжнім представникам привілейованого класу.

У роки навчання ці молоді люди – Усеїну зараз двадцять дев'ять, Афизу – тридцять один – звертались один до одного на «ти», а тепер, як бачимо, звертаються на «ви».
Звісно, на це є свої причини.
Тоді вони всі троє були заклопотані одним лише навчанням, мали однакові права, а гроші мали тільки двоє з них.
Щоправда, у кишенях батьків, але ця обставина тільки зближувала молодих сохт.

Зараз у руках Афиза – величезні статки.
А Усеїн Шаміль... сільський учитель.
Він не має багатства, а значить і влади.
Що стосується Афиза, то тут зовсім інша справа.
Він опікується благодійними товариствами.
Він один із найбільш привілейованих людей міста.
А тому мусить знати, як і з ким себе поводити.
Коли розмовляє з людьми нижчого стану, до нього звертаються «ефенді».
Правду кажучи, діяльність учителя Усеїна не така вже й малозначуща, щоб залишатись непоміченою представниками вищого класу.
Не так уже й багато нині високоосвічених людей, а тим паче таких, які пишуть.
І Афиз це, мабуть, добре усвідомлює.

– Недавно я читав у газеті ваші вірші... – сказав Афиз-ефенді гостю. – Вони мені сподобались...
Непогано, непогано.
Правда, мене це не дуже здивувало, оскільки ви й раніше мали потяг до писання.

Почувши такі приємні слова про свої вірші, Усеїн Шаміль трохи зашарівся і почервонів, бо не любив, коли нахвалювали його вірші.

Підсвідомо відчуваючи їхню недосконалість, не вірив у щирість тих, хто висловлював йому компліменти.

– Дякую, – тихо відповів Усеїн Шаміль, ледь схиливши голову.
Іноді, знаєте, коли є час, люблю повправлятись у версифікації.

– Не подумайте, що лещу вам як другу, вони мені дійсно сподобались.

Афиз-ефенді, зблиснувши перснями, зморщив і потер кінчиками тонких пещених пальців чоло, наче хотів щось пригадати.

– О, згадав! – здійняв руку і клацнув пальцями.

Вирішив Всевишній дати
Рибі рибу пожирати.
Людям же закон велить
В злагоді і мирі жить,
Так велить на всі віки.

Люди стали, як вовки,
Не зважають на закон,
Не бояться заборон.
Як ослаб, то й поготів
Станеш жертвою зубів.

Афиз-ефенді читав голосно і з почуттям.
Коли вони навчалися в медресе, він так само артистично декламував улюблені вірші.
І по-татарськи, і по-російськи, і по-турецьки.
Сам не писав, вірші в нього не виходили.

– І далі! – витримав паузу Афиз-ефенді, і його очі екзальтовано зблиснули.

Зупинить свавілля зла
Може лиш душа жива.
Ворогів я не боюся,
Смерті в очі подивлюся,
Бо за брата стане брат.
Жде мене петля і кат...

Афиз-ефенді замовк, знову потираючи чоло.
І продовжив невпевнено і заїкаючись:

– Я вірю...
Так!
Свято вірю ...
Брат стане за брата...
Прекрасні вірші!..
Ви висловили в них наші сокровенні почуття.
Дякую, напевно, Аллах буде вами задоволений, Усеїне-ефенді.
Хто знає, може, ви ще станете нашим великим поетом!

– Дякую, Афизе-ефенді! – сказав Усеїн Шаміль. – Хоча я мрію не про велич і славу, мене мучать думи про наш пригнічений, пограбований народ, якого залишилась жменька.

– А що вас привело до нашого міста? – після деякої паузи поцікавився Афиз-ефенді.

– Та ось, якщо буде така можливість, хотів би зустрітися з Ісмаїлом-ефенді.

– Прекрасно! – сказав Афиз-ефенді і потер долоні. – Він щойно повернувся з Індії.
Якщо не дуже стомився...

– У мене невелика справа.
Гадаю, вона не надто його обтяжить.

– Усеїне-ефенді, а чи не потребуєте ви моєї допомоги? – запитав Афиз-ефенді. – Якщо знадобиться моє посередництво, не соромтеся!
У мене з Ісмаїл-беєм непогані стосунки.

– Дякую, спочатку спробую сам.
Подивимося, що з того вийде.

З'явився слуга в червоній фесці.
Нахилився, щось шепнув на вухо хазяїну.
Потім відійшов убік, завмер, як свічка.
Хазяїн глянув на вчителя Усеїна, перевів погляд на його дружину Аджире-ханум.

– Ви, звісно ж, стомилися, – сказав він. – Йдіть відпочивайте!
Вечерю вам подадуть у кімнату.
Завтра, якщо дозволить Аллах, побачимося. – І, повернувшись до слуги, додав: – Проведіть Шаміля-ефенді в його покої.

Афиз-ефенді піднявся зі свого місця і, побажавши гостям доброї ночі, пішов до дерев'яних сходів, що вели на другий поверх.
Тримаючись рукою за поручні, повільно піднявся скрипучими сходами.

Усеїн-ефенді взяв у дружини сонну дитину, і вони пішли слідом за слугою; біля вікна вони побачили Умера, що сидів за столом, перезирнулись і подумали, що захопились розмовою і забули про нього.

– Ти що-небудь їв, Умере? – запитав Усеїн. – Вибач.
Ми дуже стомилися...

Умер посміхнувся і кивнув.
Він любив свого дядька і ладен був вибачити йому все.
Він бачив, як його дядько тільки що розмовляв з Афизом-ефенді, і не підійшов, боячись зашкодити розмові.
Влаштувався неподалік за вільним столом, поїв локшини, посипаної товченим волоським горіхом, випив трохи бузи і був у гарному настрої.

– Не турбуйтеся, дядьку! – сказав він. – Я тут свій.
Згадав, що ви давні друзі з Афизом-ефенді, і повідомив йому, що ви приїхали.

Усеїн-оджа засміявся, похитав головою.
Ну й Умер!
Ну й тямущий хлопчак!
Нічого не сказав, не попередив, сам усе вирішив.
І здогадався ж!
Виріс серед гір, у глухому селі, світу не бачив, а бач який проворний!
Звідки в нього це?..
Йому конче треба вчитися...
Дивно, навіть Усеїн-оджа не здогадався, що цей заїжджий двір з кав'ярнею належить Афизу-ефенді.
Чи то від утоми, чи тому, що давно не бував у цих місцях і забув завулки й закапелки старого міста.
А коли раптом побачив перед собою Афиза-ефенді, то розгубився і довго не міг зрозуміти, звідки він тут узявся.

Усеїн-оджа прокинувся вранці і почув крізь сон плач дитини.
Він усе ще не знаходив у собі сили розплющити очі й сподівався, що Аджире, як завжди, подасть голос, підніметься, зробить що-небудь, і дитина заспокоїться.
Та малюк ніяк не міг вгамуватися.
Тоді Усеїн-оджа сів, протер очі і озирнувся.
Аджире в кімнаті не було.
Дитина розкрилася і дригала ніжками.
Малюк, певно, змерз.
Усеїн-оджа підтягнув край ковдри і вкутав сина.
Даніял відразу замовк і зацікавлено розглядав батька.
Чорні оченята малюка були ще повні сліз, але він уже посміхався.
