Оджа токътады.
Укюм-къарар беклер киби, козьлерини Аджерге тикледи, сусты.

— Тек шумы? — деп сорады къарысы.

— Ёкъ, сонъу оладжакъ.

Аджер индемей, кери чевирильди, софагъа чыкъып кетти.

— Вакъыты келир... язгъан эсерлеринъизнинъ эписи табъ олуныр! — сеси ашханеден оджагъа зорнен ишитильди.
— Аджире айтты, дерсинъиз!

Ойле десе де, Усеин оджа койде гонълю ичюн теселли була бильмеди.
Кендине садыкъ достлары Эмир-Али Къайышев, Менсеит Комюрджи, Сеттар оджа иле алякъасынынъ узюльгенине де чокъ азапланмакъта.
Заманнынъ талабындан узакъта, девлет сиясетинден бихабер гъарип эалининъ козьлерине ышыкъ бермек ичюн гъайрет эттиги алда, Аджы Эрбаин ве Джемалединнинъ озьлери ве моллалар иле бель тутушмакъ оджа ичюн къолай иш дегиль.
Усеин бу чатышмада бир озю.
Фикирдешлери не алда экенлиги маълюм дегиль.
Базылары къапалды, базылары къачты — гизлендилер, эвлери тинтильди.
О себептен, Усеин оджа кенди де ихтият иш корьмекте!
Керчьке барып, вазиетни билип кельмек истей, чареси ёкъ.
Къуйрукъ Менълибей де онынъ пешинден кетеджек, не хызметнен баргъаныны билип, шорбаджыларына бильдиреджек, шорбаджылары да Кефе уезди полис башлыгъына барып, оджанынъ падиша азретлери алейине ишлер иле мешгъуль экенини яраштырып айтаджакълар.
Аджы Эрбаин ве Джемаледин ичюн енъи делиль керек.
Енъи, ачыкъ делиль ки, онынъ эсасында Токътаргъазы апсханеге къапалсын, бу койге бир даа кельмез олсун.
Эр алда, Менълибей акъылдан ве бильгиден зенгин дегиль, оны алдатмакъ мумкюн.
Ве Токътаргъазы оны алдады... бир дефа дегиль, къач дефалар.

Усеин бир вакъытларда Сарайменде ишлеген эди.
Менълибей оны биле.
Андаки оджалар ичтимаий къурум акъкъында озь фикирлерини джемааткъа айткъанлары ёкъ, ама Усеин оджа о фикирлерни биле.
Сараймен оджалары Усеин Шамильни Эмир Али ве Менсеит иле корюштирдилер.
Корюшювде Эмир Али, Усеиннинъ эдебий фаалиетинен меракъланды.

«Моллалар» не алда? — деп сорады ондан.
— Биттими?»

«Битти...— деди Усеин.
 — Къоюн джебимде!»

Къонушмада булунгъан муаллимлер муэллифке пьесаны окъумасыны риджа эттилер.
Усеин Шамиль озюне хас артистлик къабилиетинен «Моллалар проекти»ни нефис давуш ве ифаде иле окъуды.
Оджалар дикъкъатле динъледилер.
Динълеген вакъытта муэллифнинъ давушы динълейиджининъ хакъ-халары алтында дефаларджа болюнди.
Бу, пьесадан асыл алгъан теэссуратнынъ нетиджеси эди.
Пьесаны бегендилер.

Эмир Али Къайышев, оджаларнынъ ве койдеки окъумыш генчликнинъ иштираки иле пьесаны сахнагъа къоймагъа къарар берди.

Къайышев озюне Абдулкелям эфенди ролюни алды.
Абибулла акъайны Менсеит Комюрджиге берди.
Дульгеров исе Токътаргъазыгъа тюшти.
Кърым Гъазы мырзаны Ибраим оджа ойнады.
Репетициялар, невбет-невбет, оджаларнынъ эвлеринде олды.
Кимер оджаларгъа бунынъ ичюн вакъыт тапмакъ, узакълардан Сарайменге къатнамакъ къолай дегиль эди.
Кучь олса да, ишни яры ёлда къалдырмадылар.
Темашагъа азырлыкъ башлагъан куньлер ичинде хабер бутюн волостькъа даркъады.
Керчек, койлерде темаша не экенини бильген адам аман-аман ич де олмаса да, темашанынъ озюне адамлар чокъ койлерден кельдилер.
Аджы Эрбаин, Эбу Бекир, Адиль, Джемаледин махсус келип, сейир эттилер.
Темаша оларгъа зевкълы кельди, лякин сахнада Абибулла: «Акъайлар!
Абу сопайы коресинъизми?
Бири сёзюни битирмезден эвель ким де бир шей сёйлерсе, башыны ярарым!» дегенде, чехрелери мос-мор олдылар.
Харджибие байлары роль иле иджраджы арасындаки фаркъны анъламайлар.
Сахнадаки Дульгеровны — Токътаргъазы деп бильдилер, Абибулла акъайны — Менсеит оджа деп къабул эттилер.
Харджибиеге къайтып кельген сонъ, Джемалединнинъ эвинде мешфере къурулды.
Ракъы ичильди, этли пляв ашалды.
Эв саиби кибрит иле сигарыны тутандырды.
Эки-учь дефа ичине чеккен сонъ, аркъасыны диваргъа таяды:

— Эфендилер! — деди Джемаледин, мусафирлерге мураджаат иле.
 — Биз Сарайменде не корьдик?
Аллгъа ве падишагъа нефрет корьдик.
Усеин оджа ким?
Мусульманмы?
Ёкъса, кяфирми?
Мен сизден сорайып!

— Усеин оджа — алланынъ лянетинде къалгъан киши,— деди Аджы Эрбаин.
Сары мыйыгъына эки пирнич япышып къалгъан, оларны сезмей, сёзюни девам этти.
— Биз балаларымызны окъутувны онъа ишандыкъ!

— Оджаны мехкеме этип, Сибирьге айдамакъ керек! — деди Бакъы.

Адиль итираз этти.

— Адам сен де! — деди о, элини четке сильтеп,— озюне айтайыкъ.
Харджибиеден кетсин… ве бир даа къайтып кельмесин!

Аджы Эрбаин акъаретле кульди.

— Оджанынъ джезасы къолай,— деди о ве къалын козькъапакъларыны котерип, Джамальти байгъа тикленип бакъты,— шериатта гъает уйгъун къаиделер бар.
О къаиделер муджиби иш корермиз.
Не дейсинъиз, Джемальти эфенди.

— Алла азретлери къайдымызны чексин! — деди Джемаледин бей.
Эки къолуны тёпеге котерди.

Азав денъизи еллерининъ увултысы сакинледи.
Ягъмурлар ягъды.
Къарлар ириди.
Чёллер отлар-оленлер иле ешердилер.
Баарь, назлы келин киби, кулюмсиреп кельди ве... энди алель-аджеле кечип кетмек... эбет, кечип-кетмек, яз исе етип кельмек узре.
Чокъ языкъ!
Баарьнинъ, бу аджаип мевсимнинъ, омюри пек къыскъа.

«Налеи Кърым»гъа муэллифнинъ энъ кучьлю эсерлери кирмей къалгъанлар.
«Олар экинджи сеферинде нешир этиледжек...» Китапнынъ ахырында ойле язылгъан.
Худжур шей.
Ничюн гузель эсерлер биринджи китапкъа къоюлмай да, экинджисине къалдырыла?
Усеин Шамиль сонъки йылларда ири эсерлер язды.
Айвасылда бир бучукъ йыл «Саадет адасы» устюнде ишледи.
О вакъытта, битирген куню ойле эеджанлы, ойле шад эди ки, дерслеринден сонъ оджаларны эвге чагъырып, зияфет берди.
Усеин Шамиль озюнинъ эдебий фаалиетинде «Саадет адасы»ны озюнинъ энъ ири эсери эсап этти.
Ондаки персонажлар Дилявер ве Диляра, экиси де Кучюк Ламбатлы олып, диний мектепни быракъып, Русиеге кете...
енъи усул мектебинде окъуп, озьлерининъ коюне къайтып келелер, лякин койде о вакъыт ичинде бир шей денъишкени ёкъ.
Халкъ залым падишадан эп хорлукъ чекмекте.
Ялы Боюндаки зийнетли сарайларда Русие задекянлары дженнет омюри сюрмектелер.
Дилявер ве Диляра Крит адасына кетелер.
Кеткенде Сулейман адлы генч адамны да озьлеринен алалар.
Крит адасында еди йыл таъсиль корип, илимге ве фенге саип олып, догъмуш топракъкъа къайтып келе, енъи аят къуруджылыгъына киришелер.
Ойле аят ки, онда зулумлыкъ истисмар, незакетсизлик не экенини бильмесинлер.

Усеин оджа башкъа эсерлер де язды.
Шимди ойле вакъыт кельди ки, муэллиф эписининъ нешир этильгенини истей.
Лякин, насыл?
Бу иште онъа ким ярдым эте биледжек?
Кене Абдурешид эфендиге юзь сюреджекми?
Бу мумкюн дегиль!

Албуки акъырын-акъырын кунь батты.
Эвнинъ ичи улькюн ренк алды.
Аджире ве балалар, ничюндир, къартларнынъ эвинден аля къайтмайлар.
Оджа миндер устюнде бир озю отурмакъта.
Чыракъны якъмады.
Якъмагъа истемеди.
Улькюн одада сукют отурды... тюшюнди.
Чокъ тюшюнди.
Ниает, нетиджеге кельди.
Талебелер таътильге даркъагъан, кенди де мектепте ишлеринден бираз бошагъан сонъ, Къарасувбазаргъа кетип, эр алда, Абдурешид эфенди иле корюшмек, онынъле акъыл танышмакъ керек деген нетиджеге кельди.
«Къолунда, керчек, китап табъ этюв имкяны ёкъ, лякин о эр вакъыт, эр меселени чезмек ичюн чаре тапмагъа бильген адам.
Бельки манъа бир усул тевсие этер...— деп тюшюнди оджа, озюндже.
— Даа олмаса, Багъчасарайгъа айланырым, Феми эфендинен лакъырды этип бакъарым.
Онынъ аркъасы къалын.
Бельки Санкт-Петербургдаки Ильяс мырза иле анълашыр.
Зарурет олса, озюм Бораганскийнинъ озюне барып-келирим».

Бу тюшюнджелер ичинде оджа, акъырын-акъырын къабургъасы устюне чевирильди, юкълап къалды.
Бир талай вакъыт даа кечти, оджанынъ уйкъусы пекинди, теренлешти... хырылтысы кучьленди.
Бу вакъытта пенджере къакъылды.
Оджа бир шей ишитмеди.
Пенджере текрар... лякин бу сефер кучьлю къакъылды.
Эвнинъ саиби абдырап, башыны котерди, бакъты-бакъты, еринден турмады.
«Къапу ачыкъ... билесинъ де!
Пенджерени къакъкъанынъ не?» деп дарылды оджа.
Кене юкъугъа кетти.
Лякин пенджерени къакъкъан Аджире дегиль эди.
Кучьлю эркек къолу джамны кене тасырдатты.
Усеин Шамиль, ниает, уйкъу бейутлыгъында еринден къалкъып, тышкъа чыкъты.
Эвнинъ огюнде эки атлы араба турмакъта эди.
Къапу ачылгъан сонъ пенджере янындаки къаралты оджагъа якъын кельди.
Он докъуз яшларында, мазаллы яш киши.

— Усеин оджа сиз оласынъызмы? — деп сорады меджъуль ёлджу.

— Мен олам... лякин пенджерени о къадар кучьлю тасырдатмакъ... ничюн керек олды?
Таваннынъ сывавы тёкюльди.

Ёлджу оджанынъ шикяетини динъледи, лякин бир къулагъындан кирди, дигеринден чыкъып кетти.
Онынъ къафасындаки дерт башкъа эди.
Къоюнындан дёрт буклю кягъыт чыкъарып, оджагъа узатты.
Усеин кягъытны алып, эвге кирди, лампадны якъты, кягъытны ачып окъуды.

— «Азизим, Усеин эфенди!
Кедерли мектюбим ичюн джанынъыз агъырмасын.
Мен достунъызнынъ риджасыны эда этмек истедим.
Мезкюр тезкерейи сизге такъдим иден къайыным Эреджепни, узурынъызгъа махсус ёллайым.
Озюм янъчыкъ Къарасувбазардан кельдим.
Анда, о шеэрде, озь кишилеримиз олмагъанындан, дюнь гедже къавеханеде къондым.
Сабалыкъ емектен сонъра, кетип, ишлеримле мешгъуль олайым дие джаддеге чыкъкъан эдим, Базыргян Мамут, ханазбарынынъ саиби, сары ипек костюмли, толу къыяфетли эфенди иле къонушып тургъаныны корип, селям бердим, чюнки Базыргян Мамут иле бираз танышлыгъым вар.
Мамут эфенди мени субетдешине такъдим этти.
Субетдеши къолумны алды, факъат озюнинъ адыны сёйлемеди.
Бельки де сёйлемеге унутты, чюнки кишилернинъ экисининъ де башлары айланыкъ, юреклери яралы эди.
«Бугунь саба миллетимизнинъ севимли эвляды Абдурешид Меъди огълу вефат этти...— деди киши манъа.
Кендини тутып оламады.
Ичин-ичин агълады.
Сёзлерини айтып битирмек ичюн озюнде кучь ёкълугъындан, явлугъынен козьлерини... сильди, яшлар исе тыйылмады, эп акътылар.
Ниает, киши девам этти:
— Риджа этем, бир чарелер тапып, бу хабери Усеин Шамиль эфендининъ шахсен кендине бильдиринъиз!»

Ойле деген сонъра, ел четинде, юксек эмен алтында беклеген файтонгъа минип, Къаравуллар Мейданына догъру кетти.
Къайгъысы пек буюк эди.

— Бу адам ким? — деп сорадым Мамут эфендиден.
 — Тохтабалы мырзамы?

— Меърумнынъ къайнагъасы Сулейман Али Моллаев...— деп джевап берди Базыргян Мамут.
 — Ялварам сизге, Усеин эфендиге мытлакъа хабер этинъиз!

Базыргян Мамут къавеханеге кирди.
Мен Къарасувбазардаки ишлеримден вазгечтим, арабагъа отурып, эвге къайтып кельдим.
Кирлеутте атларны денъиштирдим... арабаны аджеле суретте сизге йибердим.
Ёлгъа чыкъмакъ ичюн сизде маниа олмаса, алель-аджеле арабагъа отурып, Къарасувбазаргъа кельменъизни риджа этем!
Мезкюр тезкерейи сизге такъдим эткен Эреджеп сизни догъру ёл иле къушлукъ маалинедже Сулейман Али эфендининъ эвине кетирир.
Достунъызнынъ вефаты, долайысы иле меним тазиемни къабул этинъиз!

Фикрет Шериф.
Кирлеут.
1912 сенеси, майыс 16».

Оджа мектюпни окъуп битирген сонъ оны панталонынынъ джебине къойды, къойды дегендже, текрар чыкъарып, сатырлар арасында бир шейлер къыдырды.
Афызасы заифласа керек... мектюптеки сёзлернинъ багъыны гъаип этти.
Элини дываргъа узатты, чюйге асылы быджагъыны ве къалпагъыны алып кийди, къапуларны къапатмагъа акъылы етмей, кягъыт узериндеки сёзлернинъ манасыны анълап оламай, арабагъа минди.
Хатип Мамбетнинъ эви янындан кечкенде, арабаны токътатып, Аджире ханымгъа къычырды.
Къарысы къолундаки кучюк Эбабиль иле ёлгъа чыкъты.

— Бекледим... кельмединъ! — деди Усеин оджа къарысына.
— Не?
Эвде фена бир шей олдымы?

— Анам пек алсыз,— деди Аджире ханым.
 — Янында олмакъ кереким.
Озюнъиз... къайда кетесинъиз?

— Къарасувгъа чагъырткъанлар, Джиддий меселе олмалы,— оджа мектюптеки сёзлернинъ манасындан аля бихабер эди.

— Джиддий меселе? — Аджиренинъ чехреси алтын зия иле айдынланып кетти.
— Насыл джиддий меселе?
Экинджи китабынъызнынъ неширими?
Эй, аллайым!

Оджа Алжире ханымнынъ суаллерини, хошнутлыкъ нидаларыны ишитти... эмиет бермеди.
Башыны, хашарлы тай киби, ашагъы-юкъары саллады.
Эреджеп тельбевлерни озюне чекип, къамчысыны атларнынъ янбашлары узерине эндирди.
Атлар кийип алдылар... ёлда арабадан тек думан къалды.

Тюрлю миллетлерни темсиль этиджи шеэр эалиси яс багълап, сокъакъларны толдурып, Медиевни къабристангъа озгъаргъан маальде Усеин Шамиль ешиль копчекли, туташ тахта анъгъычлы араба устюнде, атларны чаптырып, шеэрге келип кирди.
Дженазе алайы Урум Мааллеси беттен меркезге догъру арекет этмекте эди.
Оджа ёлнынъ четинде арабаны токътатты.
Сокъакълар, аралыкълар адамларнен къынтавлы.
Аякъ басмагъа ер ёкъ.
Хош къияфетли, авропа кийимли муневер кишилер ипек ве къумашле безели табут ичиндеки Абдурешид Медиевнинъ джеседини омузлары узеринде котерип кельмекте, аркъадан он бинълеп кишилер кедерли чехрелери иле, оларнынъ пешинден арекет этмектелер.
Бир адам табутнынъ четинден янъы тутты дегенде, дигери келип, омузыны табутнынъ астына къоя.
Бир адам келе — дигер адам кете.
Даима денъишип туралар.
Усеин оджа арабадан тюшип, акъынты ичине кирди, о якъкъа тыкъылды — бу якъкъа урунды, буюк мешакъатле табуткъа якъын келип, деръал огдеки къоллукъкъа япышты.
Кимнинъ огюне кирди, ким четке чыкъмагъа меджбур олды?
Оджа корьмеди.
Шимди онынъ козьлерине бир шей корюнмей къулакъларына бир шей ишитильмей.
О бутюнлей феръяд ичинде.
Омузы табут алтында, озю яваш-яваш илери адымлар экен, козьлеринден эп яшлар акъты… акъып, ерге тюшти, тоз-топракъкъа къарышып, кишилернинъ аякълары астындан тапталып кетти.
Оджа къоллукъны йибермей, вира илери джылышты.
Агълавыны-сызлавыны токътатып оламады.
Яныгъы кет-кете о къадар кучьлю джерьян этти ки, агъры та, юрегине уруп, юрюшини чыгъырдан чыкъараяткъаны кенардан сезильди.
Аякъларынынъ арекети денъишти.
Келип, онынъ ерине кирмек ичюн кимседе джесарет тапылмады, чюнки табутнынъ аркъасындан табан-табангъа кельген кишилер Усеин Токътаргъазынынъ кедери не къадар теселлисиз... оны ятыштырмагъа ынтылувнынъ не къадар файдасыз экенлигини биле эдилер.
Эр алда, Аблямит Шейхзаде бу алгъа башкъа козь иле бакъты.
Нусрет Ильмийнинъ къулагъына нелердир фысылдады.
Нусрет эфенди ихтиятле барып, табут алтына, Усеин оджанынъ огюне сокъулды... оджалардан кимдир тез-тез Усеинни къолтукълап, четке чекип, артта къалдырды, сонъра экевлешип кенардан яваш-яваш кеттилер.
Халкъ акъынтысы эп кучьленди, эп илери ынтылды.
Джадденинъ бир якъында — къадынлар гимназиясынынъ.
дигер якъында — эркеклер гимназиясынынъ талебелери озьлерининъ ярашыкълы кийимлеринде саф олып, яс тутып, тертип иле юргенлери алда, табутнынъ аркъасында, халкънынъ огюнде, Рушдие шакиртлери булунмакъта эдилер.

Кишилер арекети Сары-Сув копюринедже девам этти.
Бу ерде токътады.
Абдурешид Меъди огълу ешиль юксекликте халкъ мезарлыгъында дефн олунды.

Халкъны парлакъ истикъбальге, юксек гъаелерге етеклеген улу Медиев аяттан кетти.
Сувукъ топракъ багърында къалды.
Адамлар онынъле эбедиен ведалашып, эвлерине къайттылар.
Медиевни севген-сайгъан кишилернинъ къальблериндеки яныкъ ич бир вакъыт сёнмейджек, козьлериндеки аджджы яшлар къурумайджакъ.
Халкъ озюнинъ севимли эвляды Абдурешид Медиевни унутмайджакъ.

Усеин оджа эвге Сулейман Али эфенди иле берабер кельди.
Дуада булунды.
Джан ашы еди.
Меръумнынъ якъын достлары, гедже юкъламайып, сабагъа къадар Медиев акъкъында субет этип чыкътылар.

Уйле авгъан сонъ Усеин Шамиль Медине ханымгъа сагълыкъ-селяметлик тилеп, Сулейман Али эфенди иле сагълыкълашып, Эреджепнинъ арабасында Харджибиеге, эвге, къайтып кельди.

Софа ичинде аякъкъапларыны чыкъарды.
Быджагъыны дивардаки акъбалчыкълы чюйге асты, ичери кирип, миндер узерине ятты.
Аджире ханым ходжасыны зорнен таныды.
Азгъан-тозгъан... козьлери оюлып, кийикленип кеткенлер...
Эки кунь ичинде бу къадар денъишиклик... тасавур этиледжек шей дегиль.

— Сизге не олды оджа? — деди къарысы.
 — Ичинъизде джанынъыз ёкъ!
Къазагъа къалдынъызмы?

— Абдурешид... вефат этти,— деди Усеин оджа.

Башкъа бир шей айтмады.
Дёрт кунь эвден чыкъмады.
Ятты-къалкъты, отурды.
Сигар ичти.
Тюшюнди.
Чокъ тюшюнди.

Бешинджи куню койлюлер адындан эки адам кельди.
Помещик Грамматиковгъа къаршы ачылгъан махкеме ишинде оджа халкъ адындан даъваджы олмасыны ялвардылар.
Грамматиков кой топрагъыны акъсыз тутып алгъан, эалини ач къалдыргъан.
Койде Джемалединнинъ, Аджы Эрбаиннинъ зорбалыгъы гуя азлыкъ экен!
Бедбахт койлюлер!
Оджа оларны риджасыны ред этсин?
«Алым пек фена…» десинми?
Чыкъса, юрсе... иш иле мешгъуль олса, бельки юреги чезиледжек!
О Феми эфенди иле корюшювден, Петербургкъа барып-келювден вазгечти.
Бутюн язны махкемеден махкемеге къатнап, давалашып кечирди.
Ишни Керчь махкемеси бакъты, Грамматиковнынъ файдасына чезди.
Оджа меселени Кефе уезд махкемесине берди.
Кефе махкемеси топракъны койлюлерге къайтарып берювден ред этти.
Ниает, ишни округ махкемесине берди, афталап пешинден юрген сонъ, махкеме топракъ койнинъ эалисине берильсин, деген укюм-къарар чыкъарды.
Оджа укюмни къолгъа алып, Волость махкеме приставы ве джемаат векалети иле берабер чёльге чыкъып, топракъны койлюлерге болип берди.
Бу ишлер эда этильгендже, яз кечип кетти.
Енъи окъув йылы келип етти.
Мектепте дерслер башлады.

Ильки афтанынъ ниаетинде, джума арфесинде, оджа уйле авгъан маальде дерслерден бошады.
Эвге ашыкъув ичюн зарурет сезмегенинден, ёл боюнда тюкян бетке айланды.
Устюнде беяз быджакъ, къара штан.
Ава тунчыкъ, Быджакънен юрмек кучь, ама оджа джыйнакълы олмакъ, земане тертибине риает этмек керек.
Адет ойле олып кельген.
Оджа насылдыр, эски тюркюни, узакъкъа ишитильмез тарзда, йырлай-йырлай кетти.
«Бу гиден къыз — кимнинъ къызы, фиставы тизден...»

Тюкянгъа тазе мал кельген.
Къаве, шекер, чамашыр сабуны, курпе... демир сенек, ат такъымы.
Буларнынъ бир къысымы ичериге кирсетильген, дигер къысымы даа тышарыда.
Яш-явкъа малны ичери ташымакъта.
Талипке ярдым этмекте.
Тюкян огюнде адамлар джыйылгъан.

Усеин оджа селям берди, эсли-башлы кишилернен къол тутушып, ал-хатир сорашты.
Незакет къаидеси муджиби зарур деп билинген уфакъ-тюфек лакъырдыдан сонъ, тюкянгъа кирди.
Ичериде козюне илькиде Аджи Эрбаин чалынды, о улькюн кошеде, ерде сыранен тизили хамутларны бирер-бирер элине алып, дикъкъатнен тешкермекте эди.
Эки адым четте Бекир бай ве къайнагъасы Абдулла, диваргъа таялы чувалнынъ агъызыны чезмектелер.
Оджа тек шимди ишнинъ фаркъына барды.
Адамларнынъ тышта, тюкян огюнде беклегенлерининъ себеби шу экен.
«Агъалар малнынъ яхшысыны сайлап алсынлар, къалгъаны джемааткъа олур...»

Тюкян ичинде Усеин оджанынъ селямыны Талип алды.
Башкъа кимсе айланып бакъмады.

«Нишлейик?
Алайыкъмы? — деп сорады Бекир бай Абдулладан.
Озю макаронны сындырды, кесегини чайнап бакъты.
«Тийран къара тарта,— деди Бекир бай ве агъызы ичиндеки хамырны ерге тюкюрди, боюныны бир де къысып алды.
— Алсакъ алайыкъ.
Керчьдеки де шундан арув тувул».

Аджы Эрбаин хамутларны бегендими?
Аладжакъмы... ёкъмы?
Талип ондан назарыны узьмей, беклемекте.
Аджы Эрбаин энди демир сенеклерге кечти... оларны козьден кечирмекте.

Усеин оджагъа хамут керек дегиль.
О атыны арабагъа екмей.
Ер де сюрьмей.
Онъа сенек де зарур дегиль, чюнки ашлыкъ сачмай, арман басмай.
Лякин Аджиренинъ «чамашыр сабуны битти...» дегени хатиринде.
Къарысына, кучюк де олса, эйилик япмакъ арзусы иле, Талипке, дёрт къалып сабун бермесини риджа этти.
Тюкянджы сабунларны кягъыткъа сараяткъанда, оджанынъ козьлерине къамчылар чалынды.
Демир пармакълыкъ пенджере янында, топракъ табанда, хасыр устюнде бир топ къамчы ятмакъта.
Саплары къырмызы, тасмалары къатранлы, узун.
Оларны корьди де, севинчинден эсини гъаип эте язды.
Онъа къамчы керек.
Язнынъ чиллесинде Къарангъыттан къайткъанда, къамчысынынъ сапы сынып кетти.
Тасмасы исе бир йыл эвельси узюльген, бир къарыш къадары салланып тура эди.
Эбет, оджа салмакълы бир къамчы алув ниетинде экени аман-аман бир йыл.
Къыпчакънынъ устюнде эп къамчысыз юре.

О алель-аджеле пенджере бетке догърулды.
Эгильди, къамчылар багъламы ичинден бир къамчы сувурып чыкъарды, онынъ къыскъа къызылчыкъ сапына, юкъарыдан бираз орьмели, ашагъыдан индже тасмасына хайли вакъыт козь этип турды.
Къамчыда илле тапамады.
Лякин Усеин оджа къыбырдавукъ... ичтен араретли, яш адам, къамчыны бир саллап, давушыны ишитмей тура, юреги тынчланып оламайджакъ.
Баба-деделеримизнинъ озьлеринде де ойле адет олып кельген...
Оджа сагъ къолунен къамчынынъ сапындан тутып, тёпеге котерди, аркъагъа кенъ къулач созып, къамчыны бир сильтеди.
Тасмасы ойле кучьлю шувулады ки, тюкяннынъ ичи сес-садагъа толды.
Къамчынынъ авадаки шувултысы оджанынъ къулагъында Бетховеннинъ экинджи симфониясы киби инъледи.
Давушы ойле хош ишитильди... лякин бу хош аэнк ичинде насылдыр деъшетли, гъайри табий инсан давушы янъгъырагъан киби кельди.
Эбет, тасма авада сызгъыргъан вакъытта инсан садасы да чыкъкъан киби олды.
Албуки, тасманынъ уджу Эмирзакъовнынъ джакъына токъунгъан... шувулты арасында ишитильген вайылты — Аджы Эрбаиннинъ сеси экен.
Бекир ве Абдулла, кийик сестен абдырап, башларыны котерип, бакътылар.
Аджы Эрбаин учь букленген, джакъыны авучлап тургъаныны корип, айретке кельдилер.
Эмирзакъов ничюн айкъырды, аджеба?
Онынъ джакъындаки къан къайдан кельди?
Усеин оджа ич бир шей анълап оламай, тюкянджыгъа чевирильген арада, Аджы Эрбаин къамчылар багъламы арасындан дигер бир къамчыны чыкъарып алды, кериле берип, оджанынъ елькесине эндирди.
Оджагъа эсини топлап, не олып — не кечкенини бильмеге имкян бермеди, текрар яндырды.
«Аджы Эрбаин, сиз акъылдан аздынъызмы? — деп къычырды оджа.
 — Бу ахмакълыкъ не себептен?» Ёкъ...
Аджы Эрбаин токътамады.
Кене къамчысыны котерди.
Усеин оджа вуджуддан юфкъа кельсе де, джысман заиф, рухтан къоркъакъ адамлардан дегиль эди.
Мадам ки, Аджы Эрбаин токъталып, инсан киби анълашмакъ истемей, къамчыны эндире бере, оджа да къамчысыны текрар котерди, яхшы этип, Аджы Эрбаиннинъ юзюне ерлештирди.
Эмирзакь огълу къамчынынъ кучюнден арткъа къакъылып кетти.
Ве эсини топлар-топламаз, оджа кене силиштирди.
Эмирзакъов да урды.
Оджа текрар яндырды.
Башына, елькесине, омузына, не ери раскельсе, о ерине урды.
Аджы Эрбаин да урды.
Шу-ув!
Шу-ув!
Шу-ув!
Тюкяннынъ ичи къамчы шувултысындан инъледи.
«Усеин оджа, вазгечинъиз! — деп къычырды тюкянджы.
— Бунынъ сонъу яхшылыкънен битмез!» Оджа токътамады.
Онынъ ичинде дагъларда кезиджи кийик махлюкъ уянды.
Къамчысыны онълу-соллу сильтеди.
Талип котекни токътатып оламагъан сонъ, ювурып тышкъа чыкъты.
«Джемаат!
Усеин оджа Аджы Эрбаин эфендини ольдюре ята! — деп къычырды.
— Тез!
Тез!
Ярдым этинъиз!» Адамлар бир-бирлерине бакъышты, ерлеринден къыбырдамадылар.
«Аджы Эрбаин байнымы? — деп сорады койлюлерден бириси.
 — Ким ольдюре ята?» «Усеин оджа...»

Усеин оджа деген сонъ, адамлар шубэлендилер... тюкяннынъ ичине сюрюшип кирдилер, чюнки ири кевдели Эмирзакъов оджаны урып, сакъатлая биледжегинден къоркътылар.
Дёрт мазаллы киши, котеклешиджилернинъ ортасына кирди.
Аджы Эрбаиннинъ къолларындан къапкъач этип, аркъасындан уйтеп, тышкъа алып чыкътылар.
Оны белядан къуртаргъан, кендисине итибар, урьмет косьтерген олып, эвинедже озгъарып кеттилер.

Оджа тюкян ичинде къалды.
Оны къучакълап, курьпе чувалы устюне отурттылар.
Къызаргъан, терге пишкен.
Беяз быджагъынынъ устю къатранлы тасма излеринен чильтерленген.
Юреги богъазына джылышкъан киби, тыйылып-тыйылып нефес алмакъта.
Кимдир кетирип огюне бир фильджан къаве къойды.
Оджа айланып бакъмады, асабиеттен, къоллары къалтырамакъта эди.

Бир талайдан сонъ, Талип башыны о якъкъа, бу якъкъа эгильтип, Бекир байны къыдырды.
Бекир бай тюкян ичинде корюнмеди.
Тышкъа чыкъып бакъты, узакъта, ёл кенарында бир озю турмакъта эди.
Чапып байнынъ янына барды.
«Бекир эфенди! — деди Талип онъа, юмшакъ давушнен.
— Макаронны не япайым?
Эвинъизге йиберейимми?»
«Ёкъ! — деди Бекир бай.
— Макаронынъ да керекмей, озюнъ де!
Тюкянынъ ичине бир даа аягъым басмайджакъ».
«Эфендим, менде къабаат ёкъ.
Бу иш оджа иле...» Лякин Бекир бай оны динълемеди, ёлнынъ ортасына тюшти, акъырын-акъырын кетти.
О кимнидир беклемекте эди, Талип онъа кедер этти.

Бу эснада тюкян ичинден Усеин оджа чыкъты, беш — алты адам иле берабер эвге догъру джёнеди.

Акъшам Аджы Эрбаин къомшунынъ огълуны йиберип, Менълибейни эвге чагъыртты.
Менълибей, тюкянда олып-кечкен вакъиа мунасебети иле Аджы Эрбаинге озюнинъ теэссюратыны бильдирди.
«Янынъызда озюм олгъан олсам, бойле айдутлыкъкъа ел бермез эдим,— деди о ве лафына джиддиет бермек ичюн иляве этти.
— Э!
Энди ишнинъ илерисини тюшюнмек керек».

Эбет!
Эбет!
Аджы Эрбаин оны багъсус илеридеки ишлер ичюн чагъыртты.

— Сен билесинъми, Менълибей?
Усеин башкъа оджаларгъа бенъземей,— деди о хамутчыгъа.
— Бизим этрафтаки койлерде оджалар чокъ, ама олар чулукълар.
Бу бизимки... бу имансыз кучьлю, илекяр.
Къолу пек къатты.
Буны енъмек къолай иш дегиль.
Биз буюк къата яптыкъ.
Усеин оджанынъ ишини та о вакъытта... хатиринъдеми?
Сараймендеки темашадан сонъ, чар-чапик битирмек керек эдик.
Адиль эфендининъ сёзюне кирдик.
Нафиле… белясы боюнымызгъа асылы къалды.
Кеткен сайын юреклеримизни кемирмекте, къафаларымызны дельмекте.
Онынънен исаплашмакъ кеткен сайын къыйынлаша... анълайсынъмы, Менълибей?

— Анълайым, Аджы Эрбаин эфенди!
Ама аджизленмек ичюн себеп ёкъ.
Даа кеч дегиль.
Бир фодулы татнынъ чаресини тапып оламайджакъмызмы?

Эв саиби, килим узеринде къыйшайып тургъан шишеден фильджанларгъа ракъы койды, экиси фильджанларны юксекке котерип, бир-бирининъкине къатты токъуштырдылар.
Эмирзакъов ракъыны уфакъ ютумларнен, къыйналып ичти.
Менълибей онынъ ичишини аселет сейир этип отурды, Аджы Эрбаин бош къадени ерге къойгъан сонъ, озюнинъкини агъызы ичине бир нефесте атып йиберди.
Эмирзакъов, Менълибейнинъ ракъы ичишини тек шимди эслеп, тааджипленди.

— Оджа кучьлю...— деп текрарлады Эрбаин.
— Мен де заифлардан дегилим.
 — Не дейсинъ, Менълибей?
Мен заифларданыммы?

— Сизми?
Аджы Эрбаин эфендими?

О семиз, къырмызы козьлерини юма берип, джылмайды.
Ойле ки, козьлери текмиль джоюлып кетти, кулькюси биткен сонъ, тем-тегиз бетинде текрар кучюк деликлер пейда олдылар.
Пейда олгъан сонъ, назары шишеге илишти.
Эв саибинден рухсет алмай, къаделерге озю ракъы къойды ве къаделерни токъуштырмайып, экиси де «ниетлерине ирмек ичюн» ичтилер.
Ниетлери не экенини бири-бирине айтмадылар.
Ичтен озьлери бильдилер.
Адет ойле.

Эмирзакъов мусафирнинъ къылыкъларыны биле.
Экинджи къадени ичкен сонъ, онынъле анълашмакъ кучь, о себептен, къафасындаки мийи конделен чевирильмезден ве тили курьмекленмезден эвель, ишни аль этмек керек.
Ойле экен, фикирини ачыкъ ве айдын анълатмагъа ашыкъты.
Ашыкъты, лякин Эмирзакъов лафкъа уста, арзусыны апламадан-сапламадан айта къоймагъа истемеди, ондан да башкъа, меселенинъ акъибети Аджы Эрбаин ичюн насыл акъибет ола биле?
Онынъ энди козю дёнген, озю ифрит кесильген.

— Оджанынъ иши ымпыс-тымпыс битип кетсе, яхшы олур эди,— деди эв саиби.
 — Шаматалы олып чыкъаджакъкъа бенъзей.
Синъирлерим заифлагъан.
Тюкянда къызыштым... озюмни тутып оламадым.
Энди исе ишни яры ёлда къалдырмакъ мумкюн дегиль.

Эв саиби эеджанлы, лякин бу эеджанны Менълибей сезгенини истемеди.
Ама Менълибей эписини сезди, айнеджиликке урды, бир шей бильмеген киши олды.
Мешфере узады.
Ниает, танъ алдында бу эки адам арасында сёз кесильди.
Бири — дигерини эльге бермейджеги ичюн тёвбе этти, экиси де къуранны алып опьтилер.
Менълибей озь эвине зияфет азырлайджакъ, гуя, Усеин оджаны Аджы Эрбаин иле барыштырмакъ ичюн экисини эвге давъет этеджек.

Эртеси куню Менълибей оджа иле корюшти.
Юмшакъ давушы иле оджанынъ ве бала-чаласынынъ ал ве хатирини сорады, бир вакъытларда Менълибейнен бир дам астында омюр сюрип де, сонъки йылларда эвинден оджанынъ аягъы кесильгенине, энъ олмагъанда, кимерде, бойле дерстен къайткъанда, кирип бир фильджан къаве ичип кетмегенине опькеленди.
Менълибей бир талай индемей турды, оджа онынъле сагълыкълашып, эвге кетмеге ниетленгенде, оджаны лафкъа тутты.
Якъында къошу эгери ве къапаралы джюген тапып алгъаныны, сез арасы, къыстырып алды.

— Озюме керек тувул...— деди хамутчы.
 — Келишсе, алынъыз, акъчасыны... беклерим.

— Эв-алла, уста! — деди оджа.
— Манъа да зарур дегиль.
Озюмнинъки олып тураджакъ.
Ондан да башкъа... мен къошу чапмайым.
 — Оджа сагъ элини кокюси устюне басты, ёлуна девам этмек ичюн кери чевирильди, Менълибей онынъ енъинден чекип, токътатты.

— Керекмесе, алманъыз,— деди Менълибей.
 — Мен зорламайым.
Муштери коп.
Мен шай... эски достунъыз экенимни хатиринъизге тюшюрмек истедим.
Бизни унутмакъ керекмей, Усеин муаллим!
 — Менълибей тамагъына ярчыкъ санчылгъан киби, богъазыны къырып оксюрди, тамшанды, сонъ деди.
 — Биз сизни унутмадыкъ.

«Къашкъырнынъ къафасында хаинлик догъгъангъа бенъзей,— деп тюшюнди Усеин оджа.
 — Догъмаса, мени нафиле токътатырмы эди?»

Усеин оджа Менълибейнинъ досту эмиш.
Керчек, оджа Менълибейнинъ эвинде яшады.
Танышы-билиши ёкъ, ябани койде Менълибей оны сыгъындырды.
Ашатты-ичирди... паранен, эльбетте.
— Бу — эйилик.
Оны унутмакъ керекмей.
Ама ишнинъ дигер тарафы да бар.

Оджа, яхут эким, къайсы виляетте олса-олсун, койге кельген вакъытта, бир де-бир адамнынъ эвинде ерлеше.
Бу — эв саибининъ алидженаплыгъы дегиль.
Эвельден олып кельген адет.
Даа догърусы, къанун.
Усеин оджа Менълибейнинъ эвинде яшады, озю де, Менълибейге аз эйилик япмады.
Нетиджеде не олды?
Урядник, пристав кельди, оджаны койден сюрьдилер.
Бу, Менълибейнинъ Усеин оджагъа япкъан эйилиги олды.

Оджа ёлнынъ четинде Менълибейнинъ огюнде турып, онынъ майлы, къырмызы чехресине бакъмакъта, козьлерининъ огюнде исе башкъа левха...
Аджире, бала ве озюнинъ Кефе ёлунда, араба устюнде къакъына-силькине кете яткъанлары, аркъадан силялы полис хадимлерининъ джекирювлери джанланмакъта эди.
Бу иш Менълибейнинъ къолунен олгъан эди.

— Аселет эвинъизге бармакъ истедим,— деди Менълибей.
 — Бу ерде корюштик.
Ниетим огъурлы экен.

— Мен кимге керек олдым?

— Манъа... бизим аилеге — деди Менълибей.
— Сизни, севимли оджамызны, эски достумызны ярын эвимизде оладжакъ зияфетке давъет этем.

Хамут устасынынъ агъызындан сёзлер ойле тёкюльдилер ки, гуя оларгъа шубэ, яхут иътираз олувы мумкюн дегиль.
Ойле эмиет иле лакъырды этти.

— Зияфет... не мунасебетнен? — деп сорады оджа.
— Огълунъызны суннет эттиресинъизми?

— Ёкъ.
Иш башкъа.
Эвде Башаулдан мусафир бар.
Сеит-Халиль оджа.
Хатиринъиздеми?
Къарасувбазарда Беледиеде таныш олгъансынъыз?
Сизни корьмек истей.

— Алла разы олсун, Менълибей эфенди! — деди оджа онъа.
Хамутчынынъ озюне де эфенди демек керек олды.
Демесенъ, бар да якъанъны къуртар!
 — Ишим гъает чокъ.
Бир ерге чыкъмагъа чарем ёкъ.
Сеит-Халиль оджагъа айтынъыз, озю бизге кельсин!

Оджа ёлнынъ ортасына тюшти, дагълыкъ койлернинъ адамларына хас адетнен, кевдесини азачыкъ огге ве онъ якъкъа эгильте берип, кетти.
Менълибей онынъ аркъасындан бир шейлер айтып, къычырды.
Оджа айланып бакъмады.
Менълибей аваны кесер киби, къолуны терсине сильтеген сонъ, эвине къайтып кельди.
Къасеветтен эзильген вуджудыны миндер узерине, чалкъагъа ташлап, ятты.
О, эльбетте, даа тюшюнеджек-ташынаджакъ, чападжакъ-чапкъалайджакъ,илле усулыны тапып, оджаны эвге кетиреджек.
Эмирзакъов вазифе береджек де, Менълибей эда этип оламайджакъмы?
Бойле ал олгъаны ёкъ!

Менълибей параны авагъа учургъанлардан дегиль.
Оджа буны биле.
Эльверишсиз ишке эки ша бермез.
Эльверишли ишке бергендже биле эзменъни чыкъарыр.
Шимди Сеит-Халиль оджа ичюн бу насыл зияфет?!
Анълашылмагъан шей.
Бу ягъда, шубэсиз, бир къыл бар!
Иш, зан этсем.
Сеит-Халильде дегиль.
Оджа ёлда кетер экен, бойле тюшюнди.
Эвине якъынлагъанда, Къыпчакъны корьди.
Кимдир оны ахырдан чыкъаргъан, эгерлеген.
Эв алдында тургъан сыныкъ, эски арабанынъ арт копчегине багълагъан.
Къыпчакъ оджаны узакътан таныды.
Уфакъ, дюльбер башыны котерип, онъа озь муаббетини изъар этерек хош давушнен кишнеди.
Туягъынен ерни тепмелей башлады.
Усеин онынъ боюнындан къучакълады, озюнинъ янагъыны Къыпчакънынъ янагъына таяп, чокъ вакъыт атны охшап, онынъ иле лакъырды этип, дертлешип турды.
«Юрмеге сагъындынъмы, достым?
Мен де сагъындым.
Ах, Къыпчакъ!
Ойле сагъындым ки... озюм шимди гъает эфкярлым!
Анълайсынъмы?»

Къыпчакъ оджаны анълады.
Козьлерини эки кере ачып-япты.
Ачып-япкъанда кирпиклери Усеиннинъ бетини сыйпап-сыйпап алдылар.
Оджанынъ козьлеринде яшлар сезильди.
Озюнинъ дердини кимселерге айтып-анълатып оламагъаны алда, Къыпчакъ оны догъру анълагъанына севинип, бошап кетти.
Къолларыны атнынъ боюнындан алды, енъинен козьлерини сильди.

Эвден Сеит-Джелиль чыкъты.
Энъиштесининъ ат иле къонушаяткъаныны корип, кулюмсиреди.

— Къыпчакънынъ джаны сыкъыла,— деди о Усеин оджагъа. — Ерни тепмелей бере.
Эгерледим...

Сеит Джелиль яш.
Такъдирнинъ терсликлерине даа раскельгени ёкъ.
Сёзлери табиий ве самимий.
Усеин онынъ гульгулли чехресине бакъты-бакъты, къальбини элем иле къарышыкъ севинч силькитти.

— Бер манъа! — деди о, атны чезеяткъан Сеит-Джелильге. — Озюм бир айланып келейим.

Джюгеннинъ уджуны атнынъ елькеси устюне атты, эгернинъ ог уркечинден тутты, кевдесини аркъагъа къайырып сычрады, эгернинъ устюне лыкъ этип тюшти.
Джюгенни тартар-тартмаз, ат кийип алды, оджа аякъларыны зенгилерге зорнен кечирип етиштирди.
Къыпчакъ кой четиндеки ёлдан йылдырым киби ялкъылдап кечерек, чёльге чыкъып кетти.
Оджа оны ич бир якъкъа догъуртмады, Къыпчакъ истеген якъына кетти.
Оджа ичюн бунынъ фаркъы ёкъ эди.

Чёльге чыкъкъан сонъ, ат юрюшини явашлатты, адым-адым кетти.
Кунеш батмакъ узре эди.
Чёльнинъ ниаети атеш ренкли зиялар ичинде балкъылдамакъта.
Экинлер джыйылгъан, отлар-оленлер сараргъан-солгъанлар.
Къаргъалар къычыршып, бир ерден дигер ерге уча-къона... богъдай данелерини чокъчыйлар.
Къыпчакъ башыны тёпеге тиклеп, къуйругъыны онъгъа-солгъа саллап, кете.
О чёльдеки сербестлигинден мемнун.
Усеин оджа озюнинъ къальбиндеки кедерлерге токъунмады, оларны къозгъамады, олар хусусында тюшюнмек истемеди.
О бойле япмагъа биле.
Оджа тюркю айтты.
Онынъ тюркюлерини динълемек буюк хошнутлыкъ.
Бу алланынъ чёлю ичинде шимди онынъ тюркюсини ялынъыз Къыпчакъ ишитти, дюльбер башыны котерип, къулакъларыны тим-тик тутып, зевкъланып динъледи.
Оджа ве Къыпчакъ — экиси чёльде бойле кезиндилер.
Кимерде, Къыпчакънынъ сабыры тюкенгенде, чапты.
Кимерде адымлап юрди.
Яваш-яваш къаранлыкъ алтында къала яткъан бу сукют чёллер ичинде Усеин оджанынъ къальбини ким динълеп олур эди?
Динълегенде биле, о исьянджы юрек насыл теселли булур эди?

Сеит Джелиль бир талай къомшу балаларгъа къошулып, челик ойнады... сонъра къайтып, аран ичинде Къыпчакъ тургъан ердеки тезеклерни куреди, устюне къум кетирип септи, аякъларынен таптады.
Озюндже, буюк иш япкъан олып, эвге кирди, энъиштеси аткъа минип, чёль бетке кеткенини Аджире аптесине айтты.

— Корьдим...— деди Аджире, хошнут алда. — Пенджере огюнде эдим.
Энъиштенъни ач тут, атсыз олмасын.
Зарары ёкъ.
Кетсин.
Чезильсин.
Тек белягъа къалмасын.

— Насыл белягъа?

— Тюкянда олгъан къамчылашув... не?
Беля дегильми?

— Къамчылашувда энъиштем къабаатлы экен,— Деди Сеит-Джелиль,— кой ичинде ойле лаф кете.
Аджы Эрбаинни башта энъиштем салыштыргьан.

— Салыштырмагъан... тасманынъ уджу къатанен къулагъына тийген.
Истеп япкъаны ёкъ.

— Къатанен тийген... догъру!
Сонъ энъиштем аселетте шыбалагъан.
Байгъа къол котермеге акъкъы ёкъ… дейлер.

— Къол котермеге акъкъы ёкъ?
Неге акъкъы бар? — деп джекирди Аджире, сабыры тюкенип. — Сени бугунь танымакъ мумкюн дегиль.
Бир шейлер олдымы?
Аджы Эрбаин энъиштенъни къамчынен шыбалай береджек де, энъиштенъ ырджайып турабереджекми?
Сенде акъыл бармы?

Аджире иле Сеит-Джелиль арасында лакъырды алевлене башлагъанда, азбарда ат туягъы давушлары чыкъты.
Даъва кесильди.
Сеит-Джелиль алель-аджеле тышкъа чыкъты.
Бир талайдан сонъ ичери Усеин кирди.
О ёргъун ве шенъ-корюнди.

— Мен пек ачыкътым,— деди оджа, аякъкъапларыны чыкъаргъан сонъ. — Ат устюнде силькине-силькине, ичим бошап къалды.

— Аш азыр,— деди Аджире ханым. — Отура, ашайсынъыз, весселям!
Лякин бу маальде чёллерде доланувгъа не аджет эди?

— Ельдегирмен бетке чыкъып келейим... дедим.
Къыпчакъ инатланды, аркъагъа къайтмады.
Башыны алды, чыкъты-кетти.
Экимиз юрдик.
Сонъ къаранлыкъ басты... адаштыкъ.
Адашмадыкъ.
Къыпчакъ мени аселет шашмалатты.
Башкъа ёлнен кеткен.
Эслемей къалдым.

Тышарыда къапу къакъылды.
Оджанынъ лафы болюнди.
Аджире сескенип, еринден турды, аяткъа чыкъты.
Къапуны ачкъанынен, Менълибейнинъ давушы ишитильди.
Оджа айретте къалды.
«Куньдюз корюштик.
Лакъырды эттик.
Бу адамгъа даа не керек олды аджеба?»

— Муаллим эвдеми? — деп сорады мусафир.
Озю тышта, къабурчакъ таш басамакъ устюнде турды.

— Эвде,— деди Аджире. — Киринъиз!

Оджанынъ мучелери ойле эзгин эди ки, «софра башындан насыл турып тёшекке насыл барып ятаджагъыны...» къасеветленип отура эди.
Шимди белягъа бакъ!
Чаре ёкъ.
Турмакъ... кишини къаршылап алмакъ керек.
«Эв саиби мусафирнинъ къулу», мусульманлыкъ бойле деп биле.
Оджа буюк мешакъатнен аякъкъа къалкъты.
Сыныкъ мучелерини топлады, такъыштырды.
Чюнки Къыпчакънынъ аркъасына минип юрмегени чокъ вакъыт олгъан.
Аткъа я эр кунь минеджексинъ, я да ич де минмейджексинъ.

Эв саиби къапугъа якъынлагъанда, Менълибей софада аякъкъапларыны чыкъармакъта эди.
Онъа ичери кирмесини теклиф этти, озю мусафирден эвель ихтиятле миндер узерине чёкти.
Менълибей, сагъ омузыны дивар ястыкъкъа таяп, юзюни эв саибине чевирди, багъдаш къуруна берип, отурды.
Енъиден ал-хатир сораштылар.
Куньдюз корюшкенде сорашкъанлары эсапкъа кирмей, чюнки эвде эр шей озь тертибинде олмакъ керек.

— Аселет эвинъизге кельдим, Усеин муаллим,— деди Менълибей, бирден ишнинъ озюне кечип,— чюнки... куньдюз сизни ёл ортасында токътатып зияфетке чагъыргъаным ичюн акъаретленген киби корюндинъиз.

Менълибей ялан айтты.
Оджа ёл ичинде озюнинъ зияфетке чагъырылувыны акъарет деп эсап этмеди, озюни акъаретли косьтермеди.
Мусафир буны биле.
Ве иш асыл да акъаретте дегиль.
Куньдюз олгъан корюшювде оджа зияфетке даъветтен ред эткенини Менълибей, шубэсиз, Аджы Эрбаинге етиштирген олмалы.
Эрбаин Менълибейни тызыкътырып йибергенге бенъзей: «Оль!
Къал!
Лякин Усеин муаллимни эвинъе алып кель!» Эбет!
Ойле деген олса керек.
Юзьсиз Менълибей, шимди оджанынъ эвине сюрип кельди.

— Алла эшкъына! — деди Усеин оджа. — Эвинъизде отурмакъ, къонушмакъ ичюн вакъытым ёкъ, Менълибей!
Анъладынъызмы?
Ишим чокъ.
Сеит-Халиль къайда?—— деди оджа мусафирге. — Ничюн озю кельмеди?

— Сеит Халиль келе биле.
Онъа къыйын дегиль.
Кельсе, бутюн кунюнъиз гъаип оладжакъ.
Къайсы эльверишли?

— Мени афу этинъиз,— деди оджа,— лякин эвинъизге бармагъа чарем ёкъ.

— Муаллим! — деди Менълибей, озюнинъ туткъал киби япышакъ давушынен. — Манъа бакъынъыз!
Эвимде бир бучукъ йыл яшадынъыз.
Сизни огълум киби корьдим.
Севдим.
Шимди эвинъизге биринджи келювим.
Манъа урьметинъиз къалмагъан олса, Сеит Халиль оджанынъ хатирини къыйманъыз!
Бизлер мусульманлармыз.
Алидженаплыкъ ниетинен эвинъе кельген адамнынъ риджасыны ред этмек... бойле ал шериатта корюльгени ёкъ.

Менълибей омузыны дивар ястыкътан къуртарды, дёртаякълап еринден турды.
Эвнинъ ортасына догъру эки адым атып, токъталды.
Эвнинъ саиби сусмакъта эди.

— Манъа бир шей айтаджакъсынъмы, муаллим?

Оджа юткъунды.
Аякълары астындаки орьнекли кийизге козь этип отурды.

— Не вакъыт? — деп сорады оджа, ниает.

Ярын... уйледен сонъ,— деп джевап берди Менълибей. — Келирсинъизми?

Усеин оджа индемеди.
Мусафирнинъ чехреси денъишти.
Енгиль, девамлы нефес алды.
Хошнут, эеджанлы алда, сагълыкълашып, чыкъты.
Озюне бир фильджан къаве теклиф этильмегенине биле эмиет бермеди.

— Зияфет... оппадакътан бу не? — деп тааджипленди Аджире, мусафир кеткен сонъ. — Корюле...
Малайгъа бир иш даа буюрылгъан!
Насыл иш экен?
Къайдан билирсинъ?

Усеин къарысынынъ кедерли козьлерине бакъты-бакъты, индемеди.
Аркъасы дивар ястыкъкъа таяныкъ, аякълары килим устюнде огге узаныкъ оджанынъ козь къапакълары акъырын-акъырын юмулды, ниает, уйкъугъа кетти.
Уйкъугъа кетти дегенде, абдырап уянды.
Янында кимсени корьмеди.
Аджире ашханеде Даниял ве Эбабиль къомшу одада.
Усеинде бир шейлер тюшюнмек, бир шейлер япмакъ ичюн меджал ёкъ.
Текрар козьлерини юмды.

Аджире ишини битирген сонъ, ичери кирди.
Ходжасыны бойле ташланыкъ алында корип, оны уянтты.

— Тёшек къойылгъан,— деди о Усеинге. — Бар, ятынъыз!

Оджа зорнен къалкъты.
Энтир-тентир ятакъ ханеге кирип, тёшек устюне серильди.
Аджире кеч маальде кельди.
Союнып ятты.
Ходжасынынъ козьлери ачыкъ эди.
Къарысы юкълап къалды.

Саба емегинден сонъ Усеин Къыпчакъны чёткиледи.
Туякъларыны ювды.
Эгерледи.
Аджире онынъ тедаригини корип азбаргъа чыкъты.

— Бунъа не дейлер? — Аджире яры джиддиет, яры мыскъылнен сорады. — Еди йыл джаяв барып — кельген мектебинъизге бугунь аткъа мипип кетмек керек олдымы?

— Къарангъыткъа кетмек истейим,— деди Усеин,— Зубийде къартийнинъ... бичаре къадыннынъ устюндеки зорбалыкъ аля битмей.
Иши махкемеге берильген.
Тюневин адам келип, ялварып кетти.
Ярдым этмек керек.

— Я зияфет? — деп сорады Аджире. — Менълибейнинъ даъвети?

— Зияфетке бармайджакъ олдым...— деди Усеин оджа.

Аткъа минди.
Ёрттырып кетти.
Къыпчакъ тюз, юмшакъ ёлгъа чыкъкъан сонъ, учты.
Кунеш денъиз узеринде эппи котерильген, зиялары чёллерге сачылгъан маальде, Усеин оджа Къарангъыткъа келип етти.
Зубийде къартийнинъ къапусы килитли эди.
Оны Дорменге алып кеткенлер.
Оджа Дорменге барды.
Къартийни инспектор одасында соравда тапты.
Огълу аскерде хызмет этмеге истемей, гизленген.
Къыдырып тапкъанлар.
Полис меъмургъа келишиксиз сёз айткъан.
Къапагъанлар.
Огълан кене къачкъан.
Энди анасыны алып кельгенлер.
Протокол язылып битсе, къапап къояджакълар.
Оджа муфеттиш иле лакъырды этти.
Кефалет имзасы берип, Зубийдени къуртарды.
Озю Харджибиеге къайтаяткъанда уйле авгъан эди.
Койнинъ дживарына якъынлагъанда астындаки эгер, ничюндир, аркъагъа, джылышкъан киби кельди.
Оджа эмиет бермеди.
Лякин адым-адым юрген ат кимерде юрюшини явашлаткъаны, атьта токъталмакъ истегени сезильди.
Оджа къолундаки къыскъа чубукънен атынынъ янбашына урып бакъты, юрюши денъишмеди.
«Бу не демек аджеба? — деп тюшюнди оджа. — Даима чапмакъ, секириклемек арзусы иле яшагъан Къыпчакъкъа шимди бу къайтлыкъ къайдан кельди?
Ёрулдымы?
Ёкъ!
Устюнде тер лекеси ёкъ».
Джюгенинден азачыкъ тартты.
Ат токътады.
Оджа ерге тюшмек ичюн онъ аягъыны зенгиден чыкъарды, атнынъ янбашы устюнден айландырып ерге басаджакъта, эгер къыйышты, ашагъы тайды.
«Иште, меселе насыл!..— деди Усеин оджа, озь-озюне, айретле. — Айыл тогъанынъ ичинде деп узюльген».

Не япсын?
Атнынъ джюгенинден тутып, эвге кетсинми?
Кетсе... айыл узюк къаладжакъ.
Ярын аткъа минмек керек олмайджакъмы?
Тасма олса, биз олса... оджа эвде озю де къурап, тикип къояр эди.
Лякин эвде тасма, биз ёкъ.
О къабургъагъа саркъыкъ эгерни котерип, атнынъ бели узеринде ерлештирди.
Узюк айылнынъ уджуны зенги ичине къыстырды.
Атнынъ джюгенинден тутып, огге он адым аткъан эди, къулагъына сагъыр давуш ишитильди.
Элесленип башыны котерди, къырмызы, майлы чехрели Менълибей онынъле ян-янаша адымламакъта эди.
Чыбалыкъ тюшюнджелерге далгъан Усеин оджа, хамутчыны танымады.
Бир талай юрген, эсини башына топлагъан сонъ, фаркъына барды.

— Усеин муаллим! — деди Менълибей. — Сизни беклей-беклей юреклеримиз къурып инджерип къалды.
Эгеринъизге не олды?

— Айылы узюльди.

— Юрюнъиз... эвде тикип беририм. — Менълибей бир элинен атнынъ джюгенинден тутты, дигер элинен оджаны къолтукълады, етеклеп эвге кетирди.
Эви, пахыл киби якъында эди.
Атнынъ агъызлыгъыны алды, озюни араннынъ дирегине багълады. — Риджа этем, Усеин муаллим!
Эвге буюрынъыз!
Айылны къасевет этменъиз! — Къапуны ачты.
Оджанынъ аркъасындан тутып, незакет ве исрарле ичери кирсетти.
Кишилик ода ичинде софра къойылгъан.
Пиширильген семиз къой эти кесеклери, зейтун, пенир... беяз, ири экмек тилимлери, ракъы.
Эвде кимсе ёкъ.
Орталыкъ чым-чырт. — Отурынъыз, Усеин муаллим! — деди эв саиби, миндерде ер косьтерип. — Иште, ястыкъ, таянынъыз!

Оджа отурып, аякъларыны софра астына узатты.

— Мусафиринъиз къайда? — деп сорады эв саибинден. — Къайда о, менимнен корюшмек истеген Сеит-Халиль?

— Сеит-Халиль, демир сенек къыдырып, тюкянгъа чыкъты.
Тезден келир.

Бу эвге бир тюрлю Сеит-Халиль кельгени ёкъ.
Кельмегенини оджа тюневин сезди, лякин Менълибейнинъ озюнинъ кишилери къайда?
Ничюн корюнмейлер?
Бу насыл муаммалы зияфет?

— Хатидже абланынъ сагълыгъы яхшымы? — деп сорады ондан оджа. — Озю ничюн корюнмей?

— Хатидже къомшунынъ эвинде.

Эв саибининъ озю софра башына отурмагъа тедарикленгенде, аятнынъ къапусы тарсылдады.
Менълибей мусафирни унутып, софагъа чапты.
«Къарысы кельди, гъалиба! — деп тюшюнди оджа. — Ёкъса балалардан бирисими?» Хайли вакъыт кечти.
Сес-солукъ чыкъмады.
Къапу ничюн ачылды, аджеба?
Башкъа бирев кирдими?
Чыкътымы?
Яваштан лакъырды ишитильди.
Ниает, эв саибининъ ачыкъ-айдын давушы кельди.
«Буюрынъыз, Аджы Эрбаин эфенди! — деди о, кишиге. — Ёкъ!
Чыкъарып отурманъыз!
Килим былашса, сёгеджек адам ёкъ».

«Эмирзакъов?!
Онынъ мында не иши бар?» — Усеин оджа еринден турды, чыкъып кетмек ичюн софагъа догъурылгъанда, огюне Менълибей чыкъып, токътатты.
Аджы Эрбаин ичери тыкъылды.

— Усеин муаллим! — деди эв саиби, эллерини оджанынъ омузлары узерине къоюп. — Ялварам сизге!
Еринъизге отурынъыз!

Менми? — оджа, Эмирзакъовкъа нефретле козетти. — Бу иблиснен бир софра башындамы? — Менълибей иле Усеин оджа арасындаки лаф кескинлешмекте олды, Аджы Эрбаин софра башына кечти, индемей отурды.

— Ничюн иблиснен олсун? — деди эв саиби. — Койнинъ атасы, сиз ве мен, учюмиз, субет этеджекмиз.

— Ёкъ, Менълибей!
Бу мумкюн дегиль!

— Ничюн? — деп сорады Аджы Эрбаин.
Онынъ суса берип, артыкъ сабыры тюкенди. — Ничюн учюмизге отуршмакъ мумкюн дегиль?

— Зияфетте, адетиндже, достлар отуршалар,— деди оджа. — Мен достунъыз дегилим... ве зияфетинъизде де булунмакъ истемейим,— о эв саибини четке уйтеп, озю софагъа чыкъмагъа ынтылды. — Мени бу хошнутлыкътан азат этинъиз!

— Ёкъ, Усеин муаллим!
Мен сизни эвиме чагъырдым... кельдинъиз!
Бир кесек экмегимни агъызынъызгъа алмай, чыкъып кетмек истейсинъиз, бу мусульманджа олып чыкъмаз.
Риджа этем, отурынъыз!
Сизинънен лакъырды этмек истеймиз.

— Лакъырды?
Не хусуста?
Мен беллесем, айтыладжакъ шейлернинъ эписи тюкянда айтылды... ойле дегильми?
Усеин оджа иле Аджы Эрбаин арасында даа насыл суъбет ола биле?
Лякин оджанынъ юрегининъ терен кошесинде, эр алда, меракъ къыбырданды.
«Къамчылавшувдан сонъ… бу адам даа насыл лакъырды этмек истей?» деп тааджипленди.
Къайтып софра башына, Эмирзакъовнынъ къаршысында отурды.
Менълибей софра узериндеки этни ве пенирни уфакъ-уфакъ парчалар этип кести.
Эллерини ягъбезге сюрткен сонъ шишени алып, къолунен тюбюне енгильден тюртти, тапасы атылып кетти.
Юксек фильджанларгъа ракъы къойды.
Бу ишни битирген сонъ, козьлерини Аджы Эрбаинге тиклеп, сусып отурды.

— Сёз эв саибининъ...— деди Аджы Эрбаин.
Озю козьлерини ашагъы эндирди.
Башкъа шей айтмады.
Менълибей фильджаныны къолуна алды.

— Сиз, Усеин муаллим, меним эвиме кельдинъиз,— деди о озюне хас тыныкъ, юмшакъ давушнен. — Буюк тешеккюр!
Лякин Аджы Эрбаин эфендининъ эвине кельдим деп эсап этмек керексинъиз, чюнки бу зияфет ве сизни бу зияфетке даъветнинъ озю Аджы Эрбаин эфендининъ арзусына бинаэн япылды.
Экинъизнинъ аранъызда мудхиш адисе олып кечти.
Бир якътан тюшюнип бакъсакъ, о иште сизинъ, Усеин муаллим, къабаатынъыз ёкъ.
Ойле олып чыкъа.
Дигер якътан... билесинъизми, Аджы Эрбаин эфенди де къабаатлы дегиль.
Тюкянда мал бакъып тургъан вакъытта шу-ув этип бетине къамчы тюше!
Кимнинъ бетине?
Йигирми алты пара койнинъ урьметли кишиси Аджы Эрбаин эфенди Эмирзакъовнынъ бетине тюше.
Тасавур этесинъизми?

Усеин оджа отургъан еринде къакъынып алды.

— Айса, ким къабаатлы? — деп сорады о, Менълибейден.

— Кимсе де,— эвнинъ саиби, козьлери юмукъ алда кульди. — Къамчы къабаатлы.

— Эбет!
Къамчы къабаатлы! — деди Эмирзакъов, фильджаныны элине алып. — Лянет олсун, къамчыгъа.
Онъа ола, къызышып кеттим.
Озюмни басып оламадым.
Сонъундан чокъ пешман олдым.
Валлаи, чокъ кедерлендим.
Тутынъыз, Усеин муллим. — Аджы Эрбаин къадесини котерди, Усеин оджанынъкине токъуштырмакъ истеди, Усеин оджа токъуштырмады, къадесини элине биле алмады.

— Сизинъ къолунъызда къан лекелери бар,— деди о Аджы Эрбаин эфендиге. — Мен ойле къолдаки къадеге къадемни токъундырмам.

Эмирзакъовнынъ эли къалтырады, фильджанынынъ ичиндеки ракъы тельгенип, пенир кесеклери узерине тёкюльди.
Эрбаин эфенди сувукъкъанлылыкъны гъаип этмеди.
Учевининъ бу софра башында корюшюви буюк зъамет нетиджесинде ола бильгенини хатирге кетирип, озюни тутты.

— Къан лекелери?
Меним къолумдамы? — деп сорады о. —Сизинъкинде ёкъмы?

Усеин оджа сусты, Эрбаин эфендининъ суалине джевап бермеди.
Берип оламады.
Эрбаин бир къач дефа козьлерининъ къыйыгъындан онынъ бетине бакъып-бакъып алды.
Сол къашы устюнде узун бичимли яра сиярып тургъаныны корьди.
Къаны энди къуругъан, къатмакъ истеген.
Терен нефес алды.
Къолундаки къадени къайтарып софра узерине къойды.

— Къамчынъ енгиль дегиль эди...— деп ташлады о. — Джакъымдаки яра якъында тюзеледжекке бенъземей.

Тюкянда къамчы устюнде чыкъкъан къавгъа да, бугунь бу софра башындаки опькеленювнинъ озю де, «джакъы якъында тюзельмейджеги де…» эписинден макъсад — оджа акъкъында деъшетли фикир догъурмакъ эди.
Оджа буны анълады.

Сизге тасманынъ уджу токъунгъан,— деди Усеин оджа Эрбаин эфендиге. — Мен оны аселет япкъаным ёкъ.
Къатанен олды.
Кучюк бир адисе... ондан буюк фаджиа ясадынъыз.
Сизге... къан акъызмакъ керек.
Чюнки омюринъиз къанлы.
Экильген топрагъынъыз, еген емегинъиз къанлы!
Сиз койлюнинъ къаны, тери, козь яшынен яшайсынъыз!
Сизни, Аджы Эрбаин эфенди... ялынъыз сизни дегиль, Джемалединни, Бекирни, эпинъизни гемиге толдурып, Талбузант адасына ёлламакъ керек.

Эв саиби къадесини котерди, Аджы Эрбаин иле токъуштырмагъа ниетленди, лякин козьлеринде серт назарлар сезип, бир озю ичти.
Ичмеди, ченгесини тёпеге котерип, фильджаннынъ ичиндекини агъызы ичине теке къойды.
Артындан пенир парчасы къапты, сонъра чекменининъ енъинен дудакъларыны сильди.

— Талбузант... о къайда? — деп сорады Менълибей, тааджипленип. — Ишиткен ерим дегиль.

— Ойле ер бар,— деди Усеин оджа. — Окъянуста... дюньянынъ та, четинде.
Анда адамны къарагъа тюшюрип, къолуна чоюн къазан, тюфек ве бир чымтым да барот берип, ташлап кетелер.
«Озь чаренъни — озюнъ тап,— дейлер онъа. — Башкъасынынъ кучюне ишанма!» Адам озюнинъ чаресини озю тапа... яшай.

— Мен де озь чаремни тапарым,— деди Эрбаин, иддетленип. — Богъдай сачарым.
Айван асрарым.
Адам олмаса, Джемалединнинъ, Бекирнинъ озьлерини ишлетирим.
Эбет!
Олар манъа ишлерлер.
Лякин сенинъ киби ямавлы штан кийип юрмем.

— Ишлетип оламазсынъыз,— деди оджа. — О сизге таби ола къоймаз.
Сизлер эпинъиз, башкъа адамнынъ тенинден къаныны эмип алышкъан къасарткъыларсынъыз.
Кевденъизнинъ ярысы къопарылып алынса, ярысы кене инсан тени ичинде къала...
Къанны эммекте девам эте.

Менълибейнинъ такълети ракъыдан къыйыша башлады.

— Лянет! — деп джекирди о.
Чатлакъ-патлакъ олып, аралары къатран толу ири юмругъыны котерип, софра устюне урды.
Сарсынтыдан савутлар секириклеп алдылар. — Сен Аджы Эрбаин эфендини акъаретлединъ, Бунъа акъкъынъ ёкъ! — Оджанынъ чехреси ап-акъ олды.
Къоркъудан дегиль, ёкъ...
Усеин оджа юфкъа юрекли дегиль.
Булундыгъы муитнинъ къабалыгъындан, бу эки адамнынъ алчакълыгъындан асабиленди.

— Сиз, Менълибей, уфакъ адамсынъыз,— деди Усеин эвнинъ саибине. — Къолунъыздан кельген иш — хамут тикмек.
Джынс атлар асрагъан адетинъиз де бар.
Койде кимер адамлар сизге, Менълибей эфенди дейлер.
Урьмет этип дегиль, сизден къоркъкъанлары ичюн, чюнки сиз шу адамнынъ...— оджа козьлерининъ арекетинен Эмирзакъовны косьтерди,— шу адамнынъ къуйругъысынъыз.
Койде не ола?
Не къала?
Эписини деръал бу инсан ташламасына етиштиресинъиз!
Онынъ ичюн сизден къоркъалар.
Ама бу ерде манъа пек къычырманъыз!
Сиз мени зияфетке чагъырдынъыз.
Унутманъыз!
Мен аль-азырда мусафирим.

Менълибей ве Аджы Эрбаин, экиси де сусты... оджанынъ сёзлерини динъледилер.
Сукютлик... мусафир ичюн итибарсызлыкъ.
«Сен — бу ерде мусафирсинъ, лякин фукъаресинъ... гъарип муаллимсинъ.
Бизде сенинъ ичюн незакет, алидженаплыкъ ёкъ».
Аджы Эрбаиннинъ козьлери къызарды... къыя-къыя бакътылар.
О эллерини эки якълап килимге тиреди.
Аркъасыны къанъкъайтып, аягъынен къонаны тепти.
Устюндеки савутлар, емеклер этрафкъа сачылып кетти, къона ерге къапакъланды.
Оджа ишлер фена экенини сезди.
Алель-аджеле еринден къалкъып, софагъа чапты.

— Тут о, иманы ёкъны! — деп джекирди Эмирзакъов эв саибине. — Тез ол!

Менълибей ашыкъмай оджанынъ пешинден чыкъты.
Килитли тыш къапу янында онынъ огюни кестирип, токътатты.
Усеин Менълибейни уйтеди, о дивар бетке къакъынып кетти, мусафир къапуны тепмелеп тургъан арада, арттан Аджы Эрбаин кельди, кольмегининъ енъи ичинден пычагъыны чыкъарып, оджанынъ кокюсине саплады.
Оджа элини юреги узерине къойып, дешетли сада иле къычырды... ерге йыкъылды.
Сылавлы табан устюнде къара ренкли, джыллы къан акъып кетти.
Эмирзакъов диваргъа таялы алында турды-турды, сонъра Менълибейге козь этти.
О, кошеде... юзюни диваргъа чевирген, омузлары сытмалы адамнынъки киби, силькине бермекте эдилер.
Эрбаин авучы ичинде къысылып къалгъан пычакъны софанынъ улькюн кошесине котерип атты, бир талай кечкен сонъ, ерде, оджанынъ агъызындан заиф инъильти чыкъкъаныны ишитти.
Инъильти вакъытында азачыкъ сол аягъы къыбырданды.
Эмирзакъов теляшкъа тюшти.
«Бу къабиле яры джанынен этегинъден тартып, сени йыкътыра биле...» деп тюшюнди озь-озюндже.
Ве къоркъа тюшти.
Этрафына бакъынды, долап устюнде тургъан къантар ташыны алып, оджанынъ башына урды.
Манълай кемиги батып кетти, териси сиярды.
Агъызындан къан кельди.

— Не яптынъыз, Аджы Эрбаин эфенди! — деп къычырды Менълибей, агъламсырап. — Сиз Усеин муаллимни ольдюрдинъиз!

— Эбет,— деди Эмирзакъов.
Ири кевдесинен Менълибейге чевирильди. — Ойле яптым.
Хаберинъ олмадымы? — О ашханеге кирди.
Метидеки сув ичинде къолларыны чайкъады, джебинден явлгуъыны чыкъарып, сюртти. — Мен кетемен.
Иш джатышкъандже койде болмам,— деди Менълибейге. — Киши джиберирим, вазиетни манъа бильдирип турарсынъ,— ве джеседке ишаретле деди: — Буны джыйыштыр.
Аякъ астында джатмасын.
Анъладынъмы, Менъли?
Манъа джерли-джерсиз ырджая берме!

Лякин хамучты шорбаджынынъ огюнде ырджайып алышкъан.
Семиз кучюк козьлерини юма берип джылмайды.
Бир де кевдесини эгильтмек истеди... ама Эрбаин онъа аркъасыны чевиргенини корип, софанынъ арт къапусыны барып ачты.
Эвеля тышкъа озю чыкъты, этрафкъа бакъынды.
Кимсе ёкълугъына эмин олгъан сонъ, башыны къакъытты.
Аджы Эрбаин чыкъты... эвлер аркъасындан, талдаларны якълай берип, кетти, тезден козьден гъаип олды.
Менълибей джеседке токъунмады.
Ёлгъа чапып чыкъты.
«Акъайлар!
Усеин муаллимни отюрдилер!
Эй!
Джемаат!
Мени ишитесинъизми?
Усеин оджаны...»

Кишилер эвлеринден тышкъа чыкъып, сусты... динълендилер.
Менълибейнинъ сёзлерини яхшы анълап оламадылар.
Анълагъанлар исе инанмайып, бир-бирлерининъ козьлерине бакъып, кирпиклерини ойнатып турдылар.
Менълибейден кимсе акъикъатны ишиткени ёкь.
О себептен, де кетеджек олдылар, де кетмейджек... ама урум Василийнинъ ёл бою толпартав кетеяткъаныны корьген сонъ, адамларда шубэ къалмады, эр кес Менълибейнинъ давушына таба ювурды.
Гага-Меджитнинъ огълу Осман араннынъ дирегине багълы Къыпчакънынъ устюндеки эгерни тартып тюшюрди, секирип аркъасына минип, меръумнынъ эвине джёнеди.
Таир оджа, Менълибейнинъ къапусы огюне эки невбетчи киши къойды, ичери кимсени кирсетменъиз деп, тенбиледи, озю бедаркагъа отурып, Дорменге кетти.
Дорменден уезд идарелерине олюм хаберини бильдиреджек.
Коккозьге, оджанынъ догъмушларына, депеша ёллайджакъ.
Аджире ханым ялынаякъ, ялынбаш, сачлары умар-юмар... ювурып кельди.
Бенъзинде ренк, козьлеринде шефаат ёкъ.

— Усеиним къайда? — деп къычырды о, озюнинъкине бенъземеген сеснен. — Ходжама не яптылар?
Сизлерден сорайым?

Эв огюндеки адамлар арасындан эки къадын чыкъып, Аджиренинъ эки къолтугъындан туттылар.
«Озюнъни бас, тувгъанчыгъым!
Сабыр эт!» деп ялвардылар онъа... сачакъ тюбюндеки тапчангъа отуртмакъ истедилер.
Отуртып оламадылар.

— Менми? — деп къычырды о кишилерге. — Мен бу алгъа сабыр этейимми? — Онынъ синъирлери озь удютлеринден чыкъкъан, озю чылдырыр вазиетке кельген.
Къадынларны эки четке къакъыштырып йиберди.
Къапуны уйтеп ачты.
Босагъадан ичери атлады... аягъы джыллыджа шингенлик ичине басты.
Аджире абдырап, токъталды.
Оданынъ тёрюне кечмеге онъайтлангъанда, инсан кевдесине сюрюнди.
Къадын тентиреди, къальбини дешэтли кучь сыкъты.
Онынъ нефеси тарлашты.
Эсини джоюп, диваргъа урунгъан вакъытта, невбетчилер бед-бахт къадынны тутып, эллери узеринде тышкъа алып чыкътылар.

1913 сенеси сентябрьнинъ он секизинджи куню Харджибие къариесинде иште, бу, таъбирге кельмез фаджиа юзь берди.

Эртеси куню махкеме приставы кельди, Менълибейнен лакъырды этти.
Протокол язды... язгъан сонъ, учь адам имза чекти.
Пристав арабасына отурып къайтты.

Уезд койлеринден ве тюрлю шеэрлерден кельген чокътан-чокъ адамларнынъ ферьяды, фигъаны, гъам-гъусса инъильтилери, ахи — зарлары алтында, кърым халкъынынъ улу ве севимли эдиби Усеин Шамиль Токътаргъазы огълу Харджибие койининъ мезарлыгъында дефн олунды.
Онынъ севимли рефикъасы Аджире ханым ходжасыз, огъуллары Даниял ве Эбабиль бабасыз къалдылар.

Тасалы хабер эалиге ишитильген сонъ, меръумнынъ рефикъасы Аджире ханымгъа ве Коккозь къариесиндеки Токътаргъазылар аилесине Кърымнынъ ве дигер улькелернинъ зиялыларындан, саде койлюлерден, мухтелиф зенаат саиплеринден адсыз-эсапсыз таъзие мектюплери кельдилер ки оларда, о мектюплерде, севимли эдип ве муаллимнинъ къатиль элинен вахшийдже ольдирилюви мунасебетиле халкънынъ кедери ве ачувы изъар этильмекте эди.

Усеин Шамильнинъ Коккозьдеки догъмушлары олюм хаберини кеч алдыкълары ве ёл узакълыгъы себебинден дефн мерасимине кечикип кельселер де, Усеиннинъ шеит кеттигине дерин феръяд эттилер.
Меръумнынъ Абибулла агъасынынъ огълу Умэр Малайджы Кефеде адвокат тутты, къатильнинъ шиддетли суретте джезаланылмасыны талап этип, махкеме палатасы реисине арзуал яздыртты.
Харджибиеде матем мунасебетинен зарур адетий ве ресмий ишлер биткен сонъ, оджанынъ аилесини ве бутюн эдебий яратыджылыкъ мирасыны джыйыштырып алып, Коккозьге кетирди.
Умэр чар назаретлерининъ къапуларыны чокъ йыллар къакъты, юксек шахсларгъа мураджаат этти... къайда барса, не япса, эп Аджы Эрбаиннинъ къалын кисесине урунып, четке къакъылды.

Совет акимиети кельди.
Шахсий мулькиет лагъу этильди.
Аджы Эрбаин Эмирзакъ огълу помещик сыфатында Сибирьге сюрьгюнге йиберильди.
Эмирзакъовнынъ къарысынынъ такъдири насыл олды, бизим ичюн белли дегиль.
Огълу ве къызлары аль-азирде сагъ-селямет...
Олар намуслы, алидженап адамлар сыфатында девлет ве джемаат ичюн намуслы хызмет этип кельмектелер, оларнынъ бу вакъиагъа мунасебетлери ёкъ.

Аджире ханым... узун омюр сюрьди.
1952 сенеси алтмыш дёрт яшында Самаркъандда вефат этти.
Даниял институт битирди, заводларда муэндис олып ишледи.
Теэссюф, бир къач йыл эвельси аяттан кетти.
Зевджеси Айшэ ханым, огълу Дерман — экимлик, къызы Буллюр — муаллимлик иле мешгъуллер.
Эдипнинъ гендже огълу Эбабиль, къадыны Уркъие, къызы Долорес ве огълу Бильвер — Самаркъанднынъ сукют аралыкъларынынъ бириндеки эвде, муаббет ве саде омюр кечирмектелер.

Усеин Шамиль акъкъында мезкюр эсерни яза башладыгъымны буюк тильшнасымыз, эдебиятшнасымыз, урьметли Усеин Куркчиге сёйлеген вакътымда о, кендине хас хошнут, дюльбер чехре иле кулюмсиреди.

— Генчлик чагъымда Коккозьде оджалыкъ эткен сенелеримде, Эбабиль меним талебем эди,— деди Усеин Куркчи. — Элли йыл эвельси...
Эбабиль дерслерге кимерде кумюш саплы таякънен келе тургъан.
Талебелер онынъ таягъы иле пек меракълана ве Эбабильнинъ озюни: «Санъа бу таякъ не керек?
Сен къартсынъмы?» — деп эриштире тургъанлар.
Эбабиль дарылмай эди.
«Бабамнынъ хатиреси»,— деп джевап бере тургъан.

Мен былтыр кузьде Эбабильнинъ эвини зиярет эткенде, ондан кумюш саплы таякънынъ такъдирини сорадым.
Манъа тааджипленип бакъты: «Сиз не айтасынъыз? — Деди Эбабиль. — Дженк.
Тюрлю фелякетлер...
Кумюш саплы таякъ акъкъында тюшюнмеге имкян бармы эди?»

Умэр Малайджы... хатиринъиздеми?
Икяемизнинъ баш саифелеринде хан азбарына могедекли арабаны айдап кельген хырджыман киши.
Шу Умэрнинъ озю Усеин оджанынъ эль язмаларыны Коккозьге кетирген сонъ, чокъ йиллар Токътар акъайнынъ эвинде, сандыкъ ичинде туткъан.
Кягъытлар узеринде не язылгъан, кимсе окъуп оламагъан.
Окъуп бакъсалар да, къыймет кесип оламайджакълар.
Биринджи джиан муаребеси бите, мемлекетте Октябрь ипкъилябы ола.
Ватандашлар дженки башлай.
Улькеде аят къарыша.
Кърымдан беязлар кете, Къырмызы орду келе.
Къырмызы орду кете, алманлар келе, алманлар кете Деникин, Врангель сюрип кире.
Койлерде ве дагъларда тюрлю аскерий къалымтылар, айдутлар...
«Курва Мустафалар», Шнайдерлер пейда олалар.
Атан — атанны, тутан — тутанны... къанун, инсаф ёкъ.
Умэрнинъ къальбинде къоркъу асыл ола.
«Бу эльязмалар ичюн бизни де джезалая билирлер!» деп тюшюне.
Усеин эмджесининъ эльязмаларыны кийизге сара, сандыкъкъа къойып, устюнден демир чубукъларнен пеките, геджелейин дагъгъа, Къуш-Къая тюбюндеки къорувгъа алып кете.
Юксек ювез тереги астында терен чукъур къазып, сандыкъны ерге комип къоя.

Ондан сонъра чокъ йыллар кечти.
Сандыкъны орьткен топракъ узерине эсапсыз ягъмурлар ве къарлар ягъды, рузгярлар эсти.
Йылдырым урып, ювез терегини къач еринден сындырды.
Ерни къараджа ве сыгъын туякълары ёгъурды.
Улькеде сыгъынлар ве къараджалар ёкъ олдылар.
Бу ерде юксек отлар осип чыкътылар.
Излер силиндилер.
Мемлекетнинъ озюнде Усеин оджанынъ арз эттиги акимиет къурулды.
Умэр Малайджы сонъундан сандыкъны чокъ йыллар къыдырды...
Тапып оламады.
Тюрлю тедкъикъат экспедициялары кельди, дагъда къорув ичинде тешильмеген ер къалдырмадылар.
Кимсенинъ къазмасы сандыкъкъа илишмеди.
Албуки... сандыкъ анда.
Къуш-Къая янында къорув ичинде топракь астында ята.
