Харджибие отсыз-оленсиз топракъкъа япышып къалгъан юз йигирми учь ханелик кой.
Этрафы — бошлукъ.
Берекетли топракълар дёрт-беш байнынъ къолунда.
Ёкъсуллыкътан къуртулмакъ истеген койлю олардан кирагъа топракъ алып, ашлыкъ сача, арадаки анълашувгъа бинаэн, ернинъ акъкъыны я пара, яхут захиренен тёлей.
Ойледже, койлю эсини топлап ала.
Ойле киши — не бай исап этиле, не де — фукъаре.
Кирагьа топракъ алмагъа чареси ёкъ койлюлер баласы-чаласынен байнынъ чёллеринде ишлей, кузьде ер сюре, ашлыкъ сача, язда чалып, арман баса...
бу мешакъатлы хызметлери ичюн дегерсиз мыкъдарда захире алып,онынънен кечинелер.
Кимерде койлюге къатанен тийген уфакь-тюфек ер мейданлары — такъатсыз топракъ олып чыкъа.
Анда ашлыкъ сачмакъ, бостан асрамакъ мумкюн олмай.

Куньдюз киши, койни бойлап юрер экен, башыны текяран котерип, дженюпке козь этсе, Къара денъизни коре.
Денъиз койге якъын, лякин денъизге Харджибиеден де якъын койлер бар.
Ташкъачыкъ, Къазаул, Такъыл, Чёнгелек, Эльтийген... булар денъизнинъ саилинделер.
Шу койлернинъ эалиси куньдюз-гедже, яз-къыш денъиз авасы иле нефес алып, яшай.
Ама инсанлар пек зевкълылар.
Симеизде догъгъан адамгъа ялыбойлу, дейлер.
Къарангъытта дюньягъа кельген кишиге — ялыбойлу демейлер.
Албуки, Симеиз де, Къарангъыт да бир денъизнинъ ялысында.
Бу аятнынъ хатасымы, ёкъса, адамларнынъ перишанлыгъымы?
Бильмейим !

Усеин оджа... озю?
О да ялыбойлу, лякин Коккозь къайда?
Денъиз къайда?
Дуракънынъ бу худжур таинаты ве такъсиматы акъкъында кимсе тюшюнгени ёкъ.
Усеин оджа бугунь мектептен къайткъанда бу хусуста тюшюнди.
Тюшюнди... ве озь башына кулюмсиреди.
«Талийнинъ джильвеси...» деп ташлады ичинден.

Усеиннинъ эвинде дёрт оджа арасында аджеле олып кечкен мушавере окъув мевсими арфесинде вазиетни денъиштире бильмеди.
Мектеп бинасында диварларнынъ сывавы тюшкен, таваны акъкъан, дерс кедиклери ипрангъан алында дерслер башлады.
Мында Усеин оджа ичюн эр шей чыкъылмаз чытырман дагъ олып корюнди.
О себептен кимсеге индемеди.
Вакъыты келир, япыладжакъ ишни япар.
Къач куньлер кечкен сонъ, уйкен сыныфта, дерслернинъ биринде Осман Акъчокъракълынынъ «Ненкеджан ханым» эсеринден балаларгъа айры кесеклер окъуп, изаат берип тургъан вакъытында таванынъ кошесинде къарарып тургъан орюмчек ювасы козьлерине чалынды.
Пек гонъюльсизлепди.
Ама оджаны гонъюльсизлендирген амиль тек орюмчек авы дегиль эди.
Онынъ чокъ йыллыкъ оджалыгъы нетиджесинде ана тили окъутув саасында эльде эткен къыйметли усуллары амелияттан бутюнлей котерильген, оларнынъ ерине Сеит-Мамбет оджанынъ усуллары темеллештирильген…
бир вакъытларда Усеин оджанынъ огюнде бу ралелер узеринде отурып, тасиль корьген талебелер мектепни битирип кеткенлер.
Усеин Шамиль ёкъ вакъытта онынъ илимлери енъи сыныф балалары ичюн арткъач танылгъан.
Сарф-нау дикъкъаттан тюшип, аптийик ве къуран окъув ичюн вакъыт арттырылгъан.
Оджа талебелерге къыраит окъуттырып бакъты, сокъталар киби, кевделерини огге ве арткъа саллай берип, созукъ макъамнен окъудылар.
Сеит-Мамбет оларгъа медресе къылыкъларыны огреткени анълашылды.

Бойлеликле, ишлер пек акъырындан кочип, сонъра зар-зорына джылышып кеттилер.
Кузь кельди.
Чёльде ерлер сюрюльди — ашлыкь сачылды.
Сонъра ягъмурлар, къарлар ягъды.

Балаларгъа исе эп илим огретмек керек олды.
Олар физиканы, эндесени, риязиятны ве, ниает, ана тилимизни, эдебиятымызны бильмек кереклер.
Лякин оларны ялынъыз «Хаваджеи субьян» ве «Къылавуз» ярдымы иле огренмек кучь.
О себептен, зарур китапларны Усеин Шамиль озю язды.
Язды... талебелерни олар вастасынен окъутты.
Генчлик окъуса, таъсиль корьсе, акимиет сиясетининъ инджеликлерини анълайджакъ, миллетнинъ менфааты огърунда курешеджек, деп тюшюнди Усеин оджа.

«Миллетнинъ менфааты?..
Ким о, миллет дегенимиз?
Ким окъумакъ керек?
Саде койлюми?» Усеин оджанынъ къулакъларында Эбу-Бекирнинъ давушы чынълады.
Элесленип, этрафына бакъынды, балчыкълы улькюн сокъакъ сусмакъта эди.
Кимсени корип оламады.
Давуш текрарланды: — «Койде он бала окъутмагъа акъкъынъ бар!
Зияде окъутсанъ, алгъан келиринъе ортакъ оладжакъмыз».

Чехрэси сылангъан ве къызаргъан.

Эвнинъ къапусыны ачып, софа ичине аякъ баскъан эди, ашханеден Аджире ханым чыкъа къалды...
элиндеки ири бакъыр таванынъ устю къапакънен орьтюли олып, озю атеште пек къызгъан, эки якълап тутмасы къолайсыз олса керек, ходжасына бир назар ташлап, алель-аджеле козьден гъаип олды.
Оджа чонтыкъ тонуны ве къалпагъыны чыкъарып, устьлериндеки къарны ачыкъ къапудан тышкъа эгилип, къакъты, дивардаки уджу юкъары къайтыкъ къалын демир чюйге ильмеге онъайтлангъанда, Алжире текрар софада пейда олды.

— Мужде меним,— деди о ходжасына, шенъ ве хошнут сеснен: — Мужде!
Мужде!
Анъладынъызмы?

Оджа тонунынъ джебинден талебе дефтерлери дестесини чыкъарып, оларны эки элинен кокюси узерине баскъаны алда, къарысына айретле козь этип турды.

— Апакъай!
Меним къафам бом-бош,— деди о, зорнен кулюмсиреп,— эсрарлы сёзлерни анъламакъ ичюн къабилиетим ёкъ.

— Насыл эсрар?
Махарич беринъиз!
Бермесенъиз, не экенини айтмайджагъым!

Алжире джильвели, юксек давуш иле кульди.

Оджа ерсиз хахылдылардан асабийленген киби олды.
Къызарды, агъарды, лякин къадынны ынджытмагъа истемей, сабыр этти.
Сабыр эттими?
Ёкъ!
Тамагъына ярчыкъ санчылгъан киби, боюныны огге созып, тааджипленди, юткъунды: «Аджерге не олды, аджеба?»

— Ма! — деди о къарысына.
 — Тут!
Менде башкъа суюнч ёкъ.

Элиндеки дефтерлерни къарысына узатты, Аджире дефтерлерни алып, кишилик одагъа кирди.
Бу онынъ эр кунь акъшам, оджа мектептен кельген маальде, озь-озьлюгинден, анъсыз суретте япып, чокътан алышып къалгъан кучючик хызмети...
Усеин Шамиль онынъ пешинден кетти.

— Аджире, мени азаплама! — деди о.
 — Зарф ичиндеки шей эр вакъыт севинчли олмай.
Бельки мужде бериледжек шей дегиль!

Къадын сандыкъ устюнде джыйылы тёшеклер ве ёргъанлар арасына элини тыкъты, мавы ренкли зарф чыкъарды.
Зарфнынъ устюнде чокътан-чокъ моурьлер, имзалар, ракъамлар булунмакъта эдилер ки, мухтелиф почта шубэлеринде дефаларджа ачылып, тюрлю цензуралар тарафындан тешкерилип, текрар япыштырылгъаны корюнип турмакъта.

Оджа зарфнынъ бир четини йыртты.
Ичиндеки кок джылтлы, нефис орьнекли, китапчыкънынъ кенарындан тутып, ихтиятле чекип чыкъармакъта эди, къоллары къалтырады, пармакълары джансызлангъан киби, керилип кеттилер.
Зарф ерге тюшеяткъанда, Аджире оны аман чекип алды... ачты.
Ичинден «Налеи Кърым» чыкъты.
Шиирлер китабы.

— Эй, аллайым! — деди Усеин Шамиль.
 — Манъа бу кунни... бу шефакълы кунни косьтердинъми? — козьлери яшланып кеттилер.
— Сен не яптынъ? — деди Усеин юксек сесле Аджиреге.
— Меним къыйметли Аджирем!
Сен манъа дюньяларны багъышладынъ!
Мен энди саадеттен ве месудиеттен дели олурым.
Мен бу кунни дёрт йыл бекледим.
Шимди коре бильдим.
Ах!
Бу кунь!
Бу насыл кунь?

— Улу ишлернинъ башлангъычы мешакъкъатлы ола,— деди Аджире ханым.
Онынъ юзю, ниает, ачыла башлады.
 — Сонъу, иншалла, хайырлыдыр.
Сиз буюк эдип оладжакъсынъыз!
Мен сизинъ ичюн даима ифтихар этеджегим!

Усеин оджа, аятта сёзге къытмыр, къарысынынъ бу алидженап фикирлеринден пек тесирленди.
Оны къучакълады... меръаметли козьлеринден опьти.

— Къыйметли Аджире!
Санъа суюнч бермек ичюн джеблеримнинъ ич бирисинде эки ша тапып оламадым.
Мен фукъаре оджам ве кучюк эдибим.
Сенинъ даима шад аят сюргенинъни истейим, ама элимден кельмей.

— Мен шакъа эттим,— деди Аджире.
 — Бир шей керекмей.
«Налеи Кърым»нынъ озю экимизге улу эдие.

Усеин кучюк китапчыкъны орьнекли, кок джылтына чокъ бакъып турды.
«Муаллим Усеин Токътаргъазы эсери,— деп язылы эди онынъ джылты устюнде. — Къарасувбазар. 3. У. Роган матбуасында табъ олунмыштыр. 1910 с.»
Оджа хошнут ве миннетдар чехрэ иле кулюмсиреди.
Китапны ачты.
Козьлери, бир вакъытларда кенди къолунен язылып, чокътан унутылгъан мукъаддемеге илиштилер.
«Эфендилер!
«Налеи Кърым»нынъ назми бир алим, бир эдип дегильдир.
Бельки бир къач сенелер мектеп гормиш, медреседе булунмыш, мамафие, он-онбеш сенелерден бери миллете хызмет арзусы иле татар чоджукъларынынъ башында дурмуш бир генч муаллимдир...»

Усеин мукъаддемени окъур экен, китапнынъ озю гъает енгиль экенини сезип, айретленди.
Саифелерини къарыштырып бакъты.
Китапта секиз эсер дердж этильген.
Секиз шиир...
Ничюн секиз?
Муэллиф наширге къыркъ-тан зияде эсер такъдим эткен эди.
Энъ зенгин мундериджели энъ нефис шиирлери китапкъа кирмегенлер.
Оларнынъ такъдири насыл, аджеба?
Китапны зарфтап чыкъаргъан вакъытта кендини ер юзюнде бирден-бир бахтлы адам ис эткен Усеин Шамильнинъ чехреси артыкъ денъишти, къасеветке далды.

Бир элинде китап, дигеринде — йыртыкъ зарф иле миндер узерине отурды.
Чокъ вакъыт агъызындан сёз чыкъмады.
Аджире ханым де ашханеге чыкъмакъта, де емек савутлары иле ичери кирмекте... чыкъып-кирген сайын оджанынъ ёргъун арекетлерине ве сёнюк юзюне козь этмекте.
Аджире ходжасынынъ табиатыны биле.
Оны асабийлендирмек ичюн чокъ шей керекмей.
Азачыкъ севинч... яхут кедер — кяфи.

Пармакълары арасындаки зарф оджагъа, насылдыр, къалынджа киби кельди.
Ачып бакъты... эбет, зарф ичинде мектюп де бар, окъуп бакъты.
Окъур экен, бенъзи текрар айдынланды.

— Ярабби! — деди оджа, фикирини не иле ифа этмеге бильмейип.
— Бу насыл кунь?

Мектюп Абдурешид Медиевден эди.
Оджаны ичтен арарет алды, тени сувукъ тер ичинде къалды.
Мектюпни эеджанлы сеснен окъуды.

«Азизим, Усеин эфенди!
Дёрт айдан фазла вакъыттыр ки, нерде олдыгъынъыз биле маълюм дегиль.
Кеченлерде Къарасувбазарда тесадюфен Феми эфендийи гормемиш олсам, сизи Коккозе гидип араяджакъдим.
Ниает, «Налеи Кърым» дюнья юзю горьди.
Сизин ве... беним — эбет, беним де, биринджи эвлядымыз.
Теэссюфки, табъ ичюн вермиш олдыгъыныз мензумелер, чельтене-хырпалана, пек аз мыкъдарда нешир этильди.
Ничюн бойле олды?
Себебини кендиниз эйи билиёрсыныз.
Иш бурасындадырки, биринджи китабыныз нешир олунды.
Калан эсерлеринизи, иншалла, экинджи китабынызда окурыз.
Буна эминиз.

Селям ве иътирам иле — Абдурешид.
1911 с.февраль 9.Къарасувбазар шеэри».

Мектюп бойле мукъайт ве къыскъа эди.
Усеин оджа онда озь шубэлерине изаат тапып оламады.
Бир шейни сезди ки, Медиев келеджек заманны беклей, онъа инана.

Эки бучукъ йыл эвельси Усеин Шамиль Айвасыл мектеби муаллими экенде, Къарасувбазар шеэрине кельген эди.
Келювден макъсады — озь эсерлерининъ китабыны табъ этюв эди.
Бу иште онъа ярдым косьтерюв, ялынъыз Абдурешид эфенди Медиевнинъ къолундан келеджегини билип, «Ветан Хадими» идареханесине кирди, Медиевнен корюшмек умюдинен дегиль...
 онынъ аль-азырда не ерделигини хадимлернинъ бир де-биринден сорап бильмек истеди.
Лякин идареханени танылмаз, харабе алында корип, айретте къалды.
Къапулары ачыкъ, эльязмалар йыртылгъан, ерге сачылгъан, былашыкъ потюклер астында тапталгъанлар.
Одалар ичинде вакъытиле ичильген сигарларнынъ ве инсан терининъ баш айландырыджы, агъыр къокъусы диварларгъа синъип къалгъан.
Хадимлерден кимсе ёкъ.

Усеин оджа юрегиндеки кедерини не иле бастырмакъны бильмей, тюшкюнленип, текрар ёлгъа чыкъты.
Къалдырым четинде, дут тереги алтында тюзгюн мучели, яш Аблямит Шейхзадени корьди.
О «Ветан Хадими»нде месуль кятип вазифесинде эди.
Эки эски таныш, козьлерини бири-бирлерине чевирди, ябаний кишилер киби бакъып турдылар.
Селямлашувны унуттылар.

— Бу Ну-Туфаны... не демек ола?— деп сорады ондан Усеин оджа, алчакъ, эзгин сесле ве иляве этти: — Себеби не?

— Мусадере...— деди Аблямит Шейхзаде.
Къолунынъ терс якъынен козьлериндеки яшларны сильди.
— «Ветан хадими» энди ёкъ!

— Бизлер... гъарип оджалар, бир шей ишитмеймиз, бильмеймиз,— деди Усеин Шамиль.
 — Олгъан-кечкен вакъиалар акъкъында кимсе хабер этмей!

— Хабер этильсе, къолунъыздан бир шей келирми эди?

Усеин оджа джевап берип оламады, боюныны бурды, омузларыны къысты.

— Бир меним къолумдан не келир эди? — деди о ве озь суалине — озю джевап берди.
— Ич бир шей!

— Идареханенинъ тинтильгени учь афта...— деди Шейхзаде.
 — Къапу-пенджере гедже-куньдюз ачыкъ.
Ичериси ашыр-нешир.
Эр кунь бу ерге келем, айланып-уйрюлип, къайтып кетем.

— Бельки Абдурешид эфенди бир чарелер корер,— деди Усеин оджа,— къайдан билейим... бельки укюметке мураджаат этер, газетаны гъайрыдан ачтырыр?!

— Абдурешид эфенди... эбет, бир кере даа тырышса фена олмаз эди.
Лякин иш, зан этсем, энди тек рухсетте дегиль.

— Даа неде?

— Газета чокъ борджланды.
Абунеден тюшкен акъчагъа Отузлы Молла Челебининъ бир озюнен эсап кесип оламайджакъмыз.
Башкъалардан алынгъан одюнч параларны айтмайым.
Шимди энъ муим иш — Абдурешид эфендини борджлардан къуртарып алмакъ.

— Баш муаррир къайда? — деп сорады Усеин оджа.
— Акъмесджитке кочип кеттим?

— Асан Сабри эфендими?
Ёкъ! — деди Шейхзаде.
 — Базиргян Мамутнынъ къавеханесинде.
Бу ерде... эки адым.
Чагъырып кетирейимми?

— Ёкъ!
Ёкъ! — деди Токътаргъазы алель-аджеле.
— Манъа Абдурешид эфендининъ озю керек.
Бу маальде оны къайда тапмакъ мумкюн?

— Ялынъыз Беледиеде... шеэр управасында,— деди Аблямит Шейхзаде.

О Къарауллар Мейданына насыл чыкъмакъ мумкюнлигини тариф этти.
Усеин оджа Аджем Мааллеси бою кетеджек.
Къара-Чораны кечеджек.
Шор-Джами янында солгъа буруладжакъ.

Оджа, Аблямит Шейхзадеге тешеккюр этип, тула тёшели къалдырым бою акъырын-акъырын кетти.
Медиев иле озь меселеси хусусында насыл субет этеджегини тюшюнди, чюнки «Ветан Хадими» къапалгъан.
Муреттиплер «Терджиман» басмаханесине авушкъан, китап табъ этюв хусусында энди, иътимал, лакъырды ола бильмез.

Иште, шеэр управасы.
Оджа улькюн софа бою баштан-башкъа юрип, ачыкъ къапулардан одаларнынъ ичине козь этип чыкъты.
Абдурешид Медиевке бенъзер адам корип оламады.
Япыкъ къапу огюнден кечкенде, Беледие башкъаны...— шеэр гъалавасы, деген сёзлерге назары тюшип, токъталды.
Пакъыл киби, къапу ачылды, ичериден бакъыр чехрели, эсли киши чыкъты.
Оджа абдырап, кери чекильди.
Чекильмеген олса, къапунынъ демир сапына урунаджакъ эди.
Лякин бу адам... бу таныш чехре ким?
Трандафилиди дегильми аджеба?

Киши коридорнынъ тирсегинде токъталды, элиндеки картон джылтлы, ири дефтерни къарыштырып, ичинде недир къыдыра башлады.
Къарыштыргъанда, къалын елькеси узеринде оджанынъ назарыны ис этсе де, эмиет бермеди, чюнки бу мусульманлыкъ улькесинде, пыштавлы адамны корип де, агъызыны ачып, сейир этмеген адам олмай.
Оджа гизлиден кене бакъты.
Пыштавлынынъ сабыры тюкенип, онъа башыны котерди.

— Кимни беклейсинъ? — деп сорады о Усеинден рус тилинде.

— Абдурешид эфенди Медиев иле корюшмек истейим,— деди оджа.

— Бугунь зияретчилерни къабул куню дегиль.
Чаршенбеде келирсинъ!

Мен Ялта уездинден кельдим.

— Фаркъы ёкъ,— деди пыштавлы, энди татарджа,— истесенъ, Эрзурумдан кель!

Картон джылтлы дефтерни къолтугъына къысты, къапу бетке юрюш эткенде, бирден токъталды.

— Бана бак! — деди о, артына айланмайып.
 — Биз сенинъле горюшкенми эдик?

— О!
Самсон Харлампиевич дженаплары!
— Не демек олсун? — деди Усеин оджа, онынъ янына келип.
 — Эки йыл эвельси мени Харджибиеден алыкътыргъан эдинъиз!
Хатиринъизден чыкътымы?

— Девлет хызмети, кардеш!
Эр шей кафада турмай.
Мен энди яш дегилим.

— Бу идареге насыл тюштинъиз, Самсон Харлампиевич азретлери?

— Насыл тюштим? — бир козюни юма берип, азачыкъ кулюмсиреген сонъ, коридорнынъ тёрюне, эмен къапугъа ишарет этти.
Ишанчлы достларым ёкъ дегиль... олар эйиликлеримни унутмайлар.
Чагъырдылар...
Ишим эльверишли!

— Кефеде ишлемейсинъизми?

Оджа бойле дегенде, Самсон дешетли сарсынтыдан абдырар киби, кучьлю иркильди, сонъра янашадаки скемле устюне отурып, явлыгъынен манълайындаки терни силе башлады.

— Анда, Кефеде, кардеш, фена иш олды,— деди о ниает,— кабак бана патлады.
Бир йылдан бери бурада Багъча-Эли Волосты идаресиндейим!

Усеин оджа онынъ насыл хызметте экенини сорап бильмек истеди, етиштирип оламады, Трандафилиди юнлю, къалын сол къолуны шапкесининъ къаснагъына токъундырып, теменна берди, наллы чызмаларынен тахта тёшемени гурьсюльдетип, коридор бою кетти.
Къапу янына баргъан сонъ, артына айланды, алчакъ давушнен: «Менълибейден мукъайт ол, муаллим! — деди Усеин Шамильге,— оджаларны... эпинъизни сатыджы одыр.
Ве тек Харджибиеде дегиль — бутюн волостьда.
Бени беляйа калдыран да шу хамутчы олды».

Оджа софа бою кери къайтты.
Беледие дие язылы къапуны ачып, ичери кирди.
Тар одада демир долап янында эслидже почта меъмуры отурмакъта.
Почта меъмуры экени шапкесинден белли.
Ода ичинде тютюн чокъ ичильген.
Таван астында мавы думан асылып къалгъан.
Пенджеренинъ бир къанаты ачылса, думан тышкъа чыкъаджакъ, ичери темиз ава киреджек.
Бу иш кимсенинъ хатирине кельмей.

— Сизге ким керек? — деп сорады почта меъмуры оджадан,— Беледие башкъанымы?

Оджа, онынъ суалини тасдыкълап, башыны къакъытты.
«Эбет!
Онъа Беледие Башлыгъы керек».
Албуки, шеэр гъалавасы узурына кирмек ичюн къомшу одагъа кечип, башкъан ярдымджысы Арон Тадашкъа мураджаат этмек керек экен.
Тадаш разы олса, текрар бу одагъа кирип, невбет беклемек шарт.
Усеин оджа еринден къалкъып, янаша одагъа кирди.
Тадаш иле лакъырды этти.
Ярдымджы Токътаргъазынынъ эсерлери иле таныш адам экен.
Шаирнинъ озю иле корюшювден гъает мемнун экенини бильдирип, оджанынъ къолтугъындан тутты, оны етеклеп шеэр гъалавасынынъ ишханесине кетирди.

Кабинетнинъ ортасында къаверенкли эмен маса.
Этрафында юксек аркъалыкълы креслолар.
Ерде орьнексиз, къалын килим тёшели.
Маса башында Медиевнинъ озю отурмакъта.
Мыйыгъынынъ уджлары юкъары къайтыкъ.
Сачлары сол якътан джик ачылып, сагъ тарафкъа таралгъан.
Устюнде кок костюм, беяз кольмек, чырышлы, юксек якъа, къара къыскъа галстук.
Креслоларда ве дивар ядындаки вьяна курсюлеринде отурыджы озю яшта ве бираз эслидже адамлар араретли къонушмакъта эдилер ки, Тадаш иле Усеиннинъ ичери киргенлерини дуймай къалдылар.
Оджа зийнетли оданынъ четинде, къапу янында токъталды.
Арон Тадаш ихтиятле Медиевнинъ янына келип, къулагъына нелердир пысырдады.
Беледие реиси козьлерини къапу бетке догърултты, дивар янында, аякъ устюнде тургъан Усеин Шамильни корьген сонъра, еринден къалкъып онъа таба юрюш этти.

— Азизим, Усеин эфенди.
Бизим тахти — идаремизге…бизим къальамызгъа насыл кире бильдинъиз? — деди о Усеинге, шакъа тарзында.
Абдурешид эфенди Усеин Шамильни умютсизден пейда олувындан пек эеджанланды ве севинди,— шеэрге мутебер адамларнынъ келювинден меним, гъалаванынъ, хабери ёкъ.
Айып дегильми манъа?

Токътаргъазы эки адым илери аткъандже, Медиев онынъ янына етип кельди, эки дост киши бир-бирининъ къучагъына атылдылар.
Сёзлери ярым къалгъан меджлис иштиракчилери, башларыны чевирип, эки кишининъ корюшювиндеки самимиетке дикъкъатле козь этип отурдылар.

Ал-хатир сорашкъан сонъ, Медиев мусафирни кишилерге такъдим этти, оны озюнинъ янашасында йымшакъ къырмызы креслогъа отуртты.
Адамларнынъ эксериси шеэр беледие башлыгъына айрет ве тебессюмле бакъты.
«Токътаргъазыны такъдим этювге не аджет? — дедилер олар бир-бирлерине.
— Эсерлери эпимизге белли».
Абдурешид эфенди айретленювнинъ манасыны анълады, нитеким ифтихарле кулюмсиреди.
Меджлис иштиракчилери арасында акъырын-акъырын сагъыр вельвеле котерильди, кимсенинъ сёзю, кимсеге анълашылмады чюнки лакъырды мусафирнинъ пейда олувы мунасебетиле башласа да, бираздан сонъра кенишлеп башлады.
Меджлисте ёрулгъан адамларда бири-бири иле къонушув ичюн зарурет сезильди.
Бу, беледие реисине, Токътаргъазы иле азачыкъ олса да, къонушып алмагъа имкян олды.
Сеслер ятышкъан сонъ, Медиев мусафирге, меджлис хусусында изаат берювни ляйыкъ корьди.

— Мезкюр мушавереде беледие ве Джемиет Хайрие векиллери булунмакъталар,— деди о эдипке,— шеэримизни тертипке чекюв, джиазлав устюнде лакъырды этемиз.
Геджелери эали сокъакъкъа чыкъувдан аджиз.
Джадделерде къаранлыкъ.
Электрик ярыгъы ёкъ.

Беледие реиси Усеин оджагъа шеэрдеки ишлер акъкъында сёйледи, оны таныштырды.
Усеин оджа буны шереф оларакъ къабул этти, чюнки кабинет ичиндеки адамларнынъ эксерисини ильки корюши.
Дигер джиэттен мезкюр меджлис иштиракчилери арасында татарлардан башкъа, урум, караим, кърымчакъ, эрмени, булгъар векиллери де мевджут экенлиги себебинден, Медиев онъа туташ эр кесни такъдим этти.

Сулейман Али эфенди Моллаев акъкъында сёйлегенде, онынъ мутеракъкъий джемаат хадими сыфатында миллет ичюн япкъан хызметлерини тафсилятлы суретте сёйледи.
Сулейман Али эфенди хусусындаки сёзлер битмек узре эди, назары дигер алидженап шахс узерине тюшти.
Дивар янында беяз креслода сыгъып оламай, бир аягъынен четке тиреле берип отургъан Сеит-Ахмед Челебиевнинъ Джемиет Хайриени яшатувда косьтерген аталыгъыны анълатты.
Абдурешид эфенди шеэрни гузеллештирюв ве меденийлештирювде фаалиети джюмлеге малюм дигер хайырпервер зиялыларны да эстен чыкъармады.
Бекир Къалафат, Сеит-Умэр Тарахчы, Фетта Абдураманов, Базыргян Мамут акъкъында эеджанлы ве хошнутлыкъ иле изаат берди.
Усеин Шамильге такъдим этильген шахслар эксериетле паралы олмакъле, халкъ ичюн хызмет этиджи, окъумыш кишилер эдилер.

Усеин Шамиль бана кабинетке кирип, дивар янында токъталып, индемей тургъан маальде, адамларнынъ чехрелериндеки ёргъунлыкъны корьгенде, меджлиснинъ, алла бильсин, не вакъыттан бери девам этип, энди, гъалиба, битмек узре экенини эследи.
Беледие башлыгъы эдипни кишилерге такъдим этип чыкъкъандже, мушавереде енъи фикир сёйлемеге истекли киши къалмады.
Эр кес айтаджагъыны артыкъ айтып битиргенге бенъзеди.
Уезд земство идаресинден кельген ешиль шапкели, къара къаснакълы муэндис мушаверенинъ бугуньлик ишини семерели таныды.
Ярын саба Агъач Базаргъа барып, электрик станциясы къуруладжакъ ернинъ озюни корьмек зарур экенлигини бильдирди.
Абдурешид эфенди, ярын Агъач Базардан къайткъан сонъ, Беледиеде комиссия ишини девам этеджегини тенбилеп, бугуньки мушаверенинъ иштиракчилерине самимий тешеккюрлерини изъар иле меджлис иштиракчилерине эвлерине даркъалмагъа рухсет берди.

Меджлистен сонъ Медиев мусафирни Урум мааллесине, озь эвине, алып кельди.
Озь эвине... дейим мен, албуки, эвнинъ саиби Медиев дегиль.
Сулейман Али Моллаев.
Абдурешид эфенди мында ичкуев.
Асырымыз эки яшында экенде Медиев татарлар ичюн ачылгъан рус тили мектебини битирип, догъмуш шеэри Оргъа оджалыкъ этмеге кетти, достлары ойле этип, бойле этип, оны Къарасувгъа чагъырып кетирдилер.
Медиев мында мааллий генчлик иле таныш олгъанда, Сулейман Али Моллаевдеки акъылны ве араретни бегенип, онынъ якъын досту олды, эвлеринде яшады, ниает, Сулейманнынъ къыз къардашы Медине ханымгъа эвленди.
Ондан бери Моллаевлер иле бир аиле олып омюр сюрмекте.

Медиев къуру мучели, сачлары сары адам.
Козьлери ешиль.
Озю юксек, Субетдешнен гъает незакетли.
Лакъырдысы яваш.
Муамелеси, арекетлери дигерлер ичюн-ибретли.
Башында юфкъа тери къалпакъ, боюнында чырышлы якъа, галстук.
Эллеринде манжетлер.
Устюнде кок костюм.
Онынъ метанетини ве себатыны там суретте тариф, яхут тасвир этмек кучь.
Саде киши... саде олдугъы ичюн де пек муреккеп.

Бир рус тили муаллими сыфатында, онъа шеэрнинъ зиялыларына якъын киши олмакъ эльверишли, Лякин зиялылар фикир-зикир джиэтинден тюрлю-тюрлюлер.
Эр бири озюне нисбетен айры муамеле истей.
О себептен Медиев ихтият, индже усулнен иш корьмекте.
Ойлеликле, Муневерлернинъ урьметине ве севгисине саип.
Онъа достлары да ярдым этелер.
Абдулхамид оджа... билимли, теджрибели киши, Медиевнинъ хатири ичюн Ор шеэринден Къарасувбазаргъа кочип кельди.
Мында ерли генчликнен сыкъ-сыкъ корюшмекте, субетлер кечирмекте, Яш-явкъа онъа тез алышты, инанды.
Бойле экен, шеэрде Менсеит Джемилев пейда олды.
Озю Эски Кърымлы... паралы, такъатлы эснаф аилесинде догъма, хырджыман адам.
Менсеит рус тили мектебинде окъугъан сонъ, Петербургда адлие институтыны битирди, тыббий институтта таъсиль корьген Аджы Асан огълу Мустафанен бир эвде яшады.
Агъасы Гъазы Джемилев Петербургда Менсеитке мейва тюкяны ачып берди.
Менсеит тиджаретке тутунды дегендже, ишлери юрип кетти.
Муштерилернен тиль тапты... гизли большевик партиясы тешкиляты иле мухкем багъланып, озь аяты ичюн хавфлы авалелерни эда этти.

Менсеитнинъ гъайрет даиреси кениш эди.
Озь тюкянына эджнебий мемлекетлерден кетирильген тюрлю маллар... лимон, портакъал, хурма, инджир, къаве ящиклери ичинден муим весикъалар чыкъа.
Булар — эмиграциядаки инкъилябчыларнынъ талиматлары, макъалелери, мектюплери.
Тюкян саиби олар акъкъында эрте-ярыкъ тенби этильген.
Тюрлю джасуслар къайнашкъан бу буюк шеэр ичинде Менсеит весикъаларны алып кетип, адамына такъдим эте.
Бу муим ве месуль иш онъа ишанылгъан.

Тюкяндан ят иллерге мейва йиберильгенде, ящиклер ичине Русиедеки гизли большевик тешкиляты кишилеринден эмиграциядаки адамгъа кягъытлар къоюла.
Марсельде айны хызметни, мейва тюкянынынъ саиби Жерар Боске эда эте.

Дейджегим, Менсеит Джемилев кениш микъяслы ишлерни чевирген адам.
О Медиевке садыкъ.
Ама Медиевке садыкъ тек Менсеит дегиль.
Медиевнинъ фикирдешлери, ярдымджылары даа да барлар.
Сёз келими — Сулейман Али Моллаев, Абдулфетта Абдураман, Сеит-Мемет ве Аблямит Шейхзаделер, Бекир Къалафат, Абибулла Зиядин, Базиргян Мамут, Ибраим Смульский, Осман Сейфуллаев, Абибулла-бай, Сеит-Ахмед Челеби, Сеит-Умэр Тарахчы, Сеит-Али Сарычы... бу адамлар, чаресини тапып, Кърымнынъ озюнде ве Петербургда, яхут чет мемлекетлерде окъуп, таъсиль алгъанлар.
Олар фукъаре дегиллер.
Халкъ ичюн хызмет этиджи зиялылар.
Муим иш эда этильмек керек вакъытта акъчаны къайдан тапмалы... деп тюшюнип турмайлар, Къайсыны алсанъ, Джемиет Хайриенинъ, яхут мектеп комиссиясынынъ азасы.
Буны Медиев озю аселет ойле япкъан, Онда маъна бар.

Бу шеэрде татардан Беледие башлыгъы ич бир вакъыт олмагъан.
Шеэрни караим идаре эткен, я урум, я эрмени, я да булгъар.
Булар, койде топракъта чалышкъан эмекчилер дегиль.
Эписи туджджарлар, базиргянлар.
Киши Беледиеге аза сайлана бильмек ичюн, энъ аздан, учь бинъ кумюшлик мулькиетке малик олмакъ керек.
Беледиеде зенгин татарлардан аза ёкъ дегиль…барлар, лякин азлар.
Миллет менфааты ичюн иш япмакъ оларнынъ къолларындан кельмей.
Эали Медиевни севди.
Онъа инанды.
Ама тек севги, садакъат иле Беледиеге аза олунмай.
Ондан да башкъа, Медиев этрафындаки генчлик, Беледиеге бир дегиль, энъ аздан, учь адам кирмек керек деп исрар этмекте.
Кимлер о, учь адам?

Генчликнинъ фикириндже, Беледие азалыгъына Осман Сейфуллаев, Ибраим Смульский, Абдурешид Медиев ляйыкълар.
Пакъыл киби, бу адамларнынъ учюнде де не мал, не де мульк ёкъ.

«Ёкъмы? — дедилер достлар, иддетленип.
— Олмаса... олур!»

Адлиеджи иле корюштилер.
Нотариус иле лакъырды эттилер.

«Мал-мулькми? — дедилер олар, текрар.
— Энъ аздан учь бинъ кумюшликми?
Яхшы!»

Эки афтадан сонъ...
Аджы — Абдураманнынъ бакъкъал тюкяны ве къавеханеси Ибраим Смульскийге сатылды.
Абибулла байнынъ «Авропа» мусафирханеси Осман Сейфуллаевнинъ ихтиярына кечти, Сулейман-Али Моллаевнинъ бабасынынъ эки къатлы эвлери ве ханазбары Абдурешид Медиевнинъ олды.
Сатув-алув иши нотариуста ресмийлештирилип, сенет эйъэтке такъдим этильди.
Учь мутеракъкъий яш киши ресмий весикъалар эсасында Беледиеге векиль сайланылды.
Чешит миллетлернинъ векиллеринден ибарет шеэр думасы Абдурешид Медиевни бир агъыздан шеэр управасынынъ гъалавасы, яни озюмизнинъ тилимизде айткъанда, Беледие башлыгъы сайлады.

— Сиз, Усеин эфенди, шеэримизни билесинъиз,— деди Сулейман Али... энди емекнинъ ахыры якъынлагъан эди.
 — Сув ичмек истеген адам, элинде къопкъасы, ёлларда талагъы къаткъанджа, сакъаджынынъ пешинден ювура тургъан.
Къопкъасы алты капик.
Ойле дегильми?

— Ойле! — деди оджа, Моллаевнинъ сёзлерини тасдыкълап,— Тыпкъы Эски Меракештеки киби...

Енъи Беледие не япты?
О фаалиетини муим иштен башлады.
Эалиге эвеля сув берди.
Шеэрнинъ дженюп-шаркъында Таз-Къая тюбюнде, бакъылмай... перишан алгъа келип къалгъан салкъын сувлы чокъракъны темизлетти, кенишлетти.
Устюни орьтти... чокъракънынъ суву артты, даа да лезетли олды.
Хауздан чоюн трубалар вастасынен шеэрге сув кетирильди.
Энди сокъакъларда, къайда айлансанъ, чешме.

Абдурешид эфенди енгильден къайнагъасынынъ омузындан тюртти.
Сулейман Али элесленип, онъа чевирильди.

— Иш ялынъыз Беледие реисинде дегиль,— деди Медиев ве козьлери ашагъы эник алында сёзюни девам этти,— иш сизлерде... достларнынъ самимий ярдымында!

— Ярдымындамы? — Сулейман Алининъ къашлары эки ерден сынып кеттилер.
О куевнинъ фикирине разы олмады.
— Биз ярдымны эвельки Беледиеге де япкъан эдик.
Элекчилер мааллесинде сынгъан алты аршынлыкъ агъач копюрни тюзеттирип оламады,— деди эвнинъ саиби,— манъа бакъынъыз, Усеин оджа!
Къарасувбазарда геджелеин сокъакъкъа чыкъмакъ... аят ичюн керчектен де, хауфлы эди.
Орталыкъ зиндан къаранлыкъ.
Ёл басмакъмы истейсинъ.
Адам соймакъмы?
Къызларны алып къачмакъмы?
Абдурешид джадделерде фенерлер къойдырды.
Не?
Фенамы?
Адамлар энди акъшамлары бири-бирлерине мусафирликке барып-келелер.
Бугунь Беледиеде электрик станциясы къурув устюнде учь бучукъ саат лакъырды олды.
Бу меселе къалын джеблилерни де меракъландырды.
Демек ки, Абдурешид эфенди станция къуруджылыгъында пара зорлугъы чекмейджек.
Куевнинъ япкъан ишлерининъ эписини айтып чыкъмакъ кучь.
Лякин, къыйметли Усеин эфенди, бизим куев бир иш даа япты... ойле иш ки, дигер хызметлеринен къыяс этмек мумкюн дегиль.
Абдурешид эфенди «Ветан Хадими»ни дюньягъа кетирди.

Сулейман Али эфенди бу сёзлерни ифтихарле сёйлер экен, мусафир, юрегине окъ саплангъан киби, кевдесини кучьлю суретте силькитти.

— Дюньягъа кетирди... догъру,— деди Усеин оджа незакетле,— лякин осьтюрип-буюттими? — сонъра Медиевке чевирильди.
— Кърым генчлиги сизден чокъ миннетдар.
Факъат бугунь корьдюгим левха... оджа кене ах, чекти, кокюс кечирди.
 — «Ветан Хадими» идареханесиндеки мусадере, о вахшилик мени чокъ азаплады.
Сиз Беледиесинъиз!
Къолунъызда, эр алда, акимиет бар!
Бу резалетнинъ огюне чыкъып, токътатып оламадынъызмы, Абдурешид эфенди?

Мусафирнинъ сёзлери Медиевнинъ къулагъында: «Кендинъиз догъурдыгъынъыз явруйи — кендинъиз ольдюрдинъиз» деген киби янъгъырасалар да, бу опькеленюв — оджанынъ къальбиндеки яныкънынъ нетиджеси экенини анълады, о себептен, оджагъа аджеле джевап бермеге ашыкъмады.
«Мухтерем мусафир... бираз истраат этсин, озь-озюне кельсин, сонъра...» деп тюшюнди.

Муневер кишилеримиз адден-ашыкъ асабий олдылар.
Эр маъневий шейден иддетленип кетелер.
Халкъымыз исе зияде сабырлы.
Сабырлы дегиль... гъарип.
Озюнинъ къайдыны чекюв къабилиетинден маърум... окъянуста къасыргъа ичинде къалгъан геми.
Оны идаре эткен, айдын уфукъкъа догъурткъан дюменджи ёкъ.
«Ветан Хадими» чыкъарылгъан девирде татар онынъ саифелеринде озю ичюн талиматлы фикирлер тапа эди.
«Топракъ... оны озь кучюнен сюрип-сачыджы койлюнинъ олмалы».
Ве саире.
Бу сёзлер — Абдурешид Медиевнинъ озюнинъ фикирлери.
Русиеде агъыр, къара иртиджа йыллары халкънынъ елькесинден кучьлю баскъанда, Медиев халкъкъа Русиедеки вазиетни анълатты..
 халкъ акъикъатны Медиевден ишитти.

— «Ветан Хадими» Петербургнынъ эмирине бинаэн къапатылды...— деди Абдурешид эфенди, акъырындан...— онынъ лакъырдысы асыл да яваш эди.
— Теэссюф ки, юксек акимиет кишилери меним итиразыма таби олмадылар.

— Юксек акимиет кишилери?!..— оджанынъ сеси денъишти, титреди... санки анълашылмаз олды.
— Бойлеликле, бизим генчлигимиз газетасыз къалдымы?

— Эбет! — Абдурешид эфендининъ башы текрар ашагъы энди, хайли вакъыт юкъары котерильмеди.
О бу суретле козьлериндеки яшларны достларындан гизледи.
 — «Ветан Хадими» былтыр да къапатылгъан эди.
Чаптыкъ-чапкъаладыкъ... афтада бир дефа чыкъмакъ шартиле текрар ачтырдыкъ.
Уезд идареси иле анълашмакъ мумкюн олды.
Бу сефер...— Медиев сусты, тизи узериндеки сол къолунынъ узун, арыкъ пармакъларыны бирер-бирер буклеп, нелернидир эсаплап бакъты.
Тюшюнди... бир шейлерге разы олды, бир шейлерге итираз этти.
Ойле экен, чехресиндеки ифаделер денъише берди, дудакълары де тартылды, де йиберильди.
— «Ветан Хадими»ни бир даа ачмакъ энди къолумыздан келирми... акъылым кесмей.
Заман муреккеп олды.
— Абдурешид эфенди назарыны килимден къуртарып, белини догърултты.
— Муреккеп олса да, къол къавушып отурмагъа акъкъымыз ёкъ.
Зан этсем, бизге бир къач адам олып, муаллим иле козь-козьге келип, къонушмакъ керек.

— Не хусуста? — деп сорады Усеин оджа.
— Башкъа газета тешкили акъкъындамы?

— Хайыр!
Башкъа газета хусусында шимди лакъырды ола бильмез,— деди Медиев,— лаф «Терджиман»нынъ гъаевий усулы узеринде олмакъ лязим.

— Онынъле бир дефа къонушкъан эдик,— деди Усеин оджа ве... элиндеки сигарнынъ кулюни маса узериндеки къабурчакъ куллюк ичине къакъып тюшюрди.
— Хатиринъиздеми, Абдурешид эфенди?

— Хатиримде,— деди Медиев.
 — Бир дефа даа къонушмагъа меджбурмыз.
Къарт бизни анъламагъан дегиль.
О, истикъбальни тюшюне.
Ишинде ихтият... о эки асырнынъ кишиси.

Генчлер векялети, яъни — Джелял Меинов, Усеин Токътаргъазы, Абдурешид Медиев, Нусрет Ильмий Исмаиль муаллимнинъ узурында булундылар.
Муаллим яхшы ниет иле буюргъан мусафирлерни юксек незакетте къабул этти.

«Рус инкъилябы олды,— дедилер генчлер онъа,— миллетлер тепрендилер.
Оларнынъ къафаларында артыкъ миллий азатлыкъ тюшюнджелери уянды...
«Терджиман»гъа озюнинъ сиясий истикъаметини бираз денъиштирип, демократик фикирлерге кенишче ёл бермеге, занымызджа, вакъыт кельди!
Бу ишни «Терджиман» япмагъа борджлы.
Бизде башкъа имкян ёкъ».

«Инкъиляб олды, ама енъе бильмеди,— деп джевап берди Гаспринский.
— Аятымыз эвельки киби... эски амам — эски тас!
Дюмень башында кене буржуа.
Демократик фикирлерге, газетамда олгъанындан зияде къулач берип оламайым.
Зияде берсем, «Терджиман», шубэсиз, къапаладжакъ.
Бизге газета керек.
Мен де «Ветан Хадими» киби: «Топракъ, оны озь кучиле сюрген — сачкъан адамларгъа берильмек керек» дие яза билем.
Нетидже не олып чыкъар, озюнъиз билесинъиз!
Фикиримдже, беклемек... гузель куньлер кельгендже беклемек керек!»

Мезкюр вакъиалар юзь берген вакъытта Исмаиль Гаспринский элли еди яшында, Абдурешид Медиев ийгирми секизде эди.
Абдурешид эфенди анадан догъгъанда Исмаиль Гаспринский Симферополь гимназиясыны ве Воронеж аскерий мектебини битирген, Москва Эдадиесинде окъугъан, рус профессорларында таъсиль корьген, Парижде, Мадридде, Стамбулда яшагъан...
Эльгамра сарайында джазибели, яры-магъриб, яры испан къызлары джемиетлеринде булунгъан, Каирде арап тилинде «Эльнахза»3 газетасыны нешир эткен, «Континенталь» заласында учь юз алтмыш адамнынъ огюнде маариф ве медениет хусусында араретли нуткъ сёйлеген, ниает, Идиль бойларындаки туджджар Исфендияр Акъчуриннинъ къызы Зёре ханымгъа эвленип, артыкъ учь огъул, учь къызнынъ бабасы олгъан... эбет, бу ишлер олып кечкен эдилер.

Бир дефа, Усеин Шамиль акъкъында енъи малюмат тапмакъ умюдинен, хансарай кутюпханесинде эски меджмуаларны къарыштыргъан вакъытымда, Исмаиль Лемановнынъ эли иле язылгъан весикъа козюме чалынды.
Бу весикъа матбаада басылгъаны ёкъ... даа эльязмада эди.
Исмаиль Гаспринскийнинъ муфассал «Терджимеи алы».
Эльязманынъ астында 1894 сенеси тарихы къоюлгъан.
Леманов о вакъытта рус тилинде муаллимлик ве «Терджиман» идареханесинде муаррирлик эте экен.
1893 сенеси «Терджиман»нынъ дюньягъа келювине он йыл олувы мунасебетиле, окъуйыджыларнынъ риджаларына бинаэн, муаррирнинъ терджимеи алыны язып, Одесса цензурасына косьтере.
Цензура эльязманынъ чокъ ерлерини тиниткелеген сонъ, китап шекилинде чыкъарылмасына рухсет бере.
Ама эльязма китап алында, ничюндир, чыкъып оламай.
«Терджиман»нынъ йигирми йыллыгъы байрам этильгенде, кене эльязма лакъырдысы котериле.
Китап бу сефер де нешир этильмей.
Сонъра ачылмаз долапларгъа къоюла... оларда къалып кете.
Эльязманынъ биринджи саифеси узеринде Гаспринскийнинъ озь къолунен: «Бу эсерден келеджек кяр Багъчасарайда къызлар ичюн ачыладжакъ енъи мектебе вириледжектир...» деп язылгъан.

Гаспринский акъкъындаки сёзлеримиз муътерем окъуйыджыларымызгъа ачыкъ анълашылмасы ичюн мен Лемановнынъ мезкюр эсериндеки кимер сатырларгъа мураджаат этювни ляйыкъ корьдим.

Эльязмада денильгенине коре, Гаспринский Зынджырлы Медреседе татар генчлигине рус тили дерслери берген девирде Асан Нури адлы яш, муневер киши иле таныш ола.
Оны бир фильджан къаве ичмеге даъвет эте.
Вели-Баба къавеханесине кирип, салкъын уджреде козьни охшар орьнекли, йымшакъ миндер узеринде отурып, къонушкъанда, озь-озьлюгинден, аят ве хызмет акъкъында лакъырды ачыла ки, бу вакъытта Гаспринский мусафирнинъ ким экенини биле.

Догъма Айвасыллы Асан Нури 1860 сенеси Стамбулгъа окъумагъа кете.
Дарылмаариф ве Дарылтаълим мектеплерини битире, Джемиет Алиеде, Османиеде таъсиль коре.
Хариджие назаретинде чалыша, 1876 сенеси тюрк инкъилябчыларынен берабер Султан Азизнинъ тахттан эндирилюви ишинде фааль иштирак эте.
Султан Абдул-Амитке азырланылгъан суихасткъа къошула.
Абдул-Амитнинъ эмирине бинаэн, полис идареси хадимлери Асан Нурини ве аркъадашларыны апсханеге къапамакъ ичюн къыдыргъанларыны анълап, франсыз вапурына* минип, Авропагъа къача, ярым дюньяны дёне-долана, 1879 сенеси баба топрагъына келип чыкъа.
Коре ки, аят бунда да парлакъ дегиль.
Халкъ падиша зулумы алтында инълемекте.

«Татарнынъ аятындаки мушкилят — онынъ джаиллигинден, медениетче кериде къалувындан себеп...— дей онъа Исмаиль эфенди,— юксельмек ичюн илимге ве фенге саип олмакъ керек.
Бу ялынъыз кърымлылар ичюн дегиль, Русиенинъ джюмле мусульманлары ичюн зарур».

Суъбет бир куньде битмей.
Чокъ куньлер мухтелиф ерлерде девам эте.
Ниает, халкъкъа эсареттен къуртулув ёлларыны матбуат айдынлата биледжегине къаний олып, татар тилинде газета нешир этюв фикирине келелер.
Бу фикирни аяткъа тадбыкъ макъсады иле «Тонгъыч», «Шефакъ», «Нешрият Исмаилие» адлары алтында меджмуалар чыкъарувгъа наиль олалар.
Кърымда о заманда матбаа ёкъ.
Меджмуаларны Тифлисте табъ этип, Кърымгъа кетирип даркъаталар.

Лякин бойле четин усулнен мурадкъа ирмек пек кучь оладжагъы анълашылгъан сонъ Гаспринский ве Асан Нури уфакъ-тюфек меджмуалардан вазгечип, ири аджимде сиясий ве икътисадий газета неширине тутуналар.
Кърымнынъ Русиеге къошулгъанына юз йыл толувы кунюни къаид этювге азырлыкъ кеткенде Гаспринский, Кърымтатарларынынъ ана тилинде газета неширине рухсет этильмеси ичюн ялварып, император азретлери адына арзуал яза.
Арзуалны алып, озю Петербургкъа кете.
Рус тилинде къонушувда эйи натыкъ, Исмаиль Гаспралы укюмет адамларына меселени буюк усталыкънен анълатып, оларны къандырып, ишни япып, афтада бир дефа олмакъ узре «Терджиман» адлы газета чыкъарылмасына рухсет алып келе.
Мусаадени Русие ичюн бойле шуретли куньге итъаф иле истемеге билювнинъ озю буюк акъыл ве джесаретнинъ тимсали эди.
Муаллимде бу къабилиетлернинъ эписи тапылды.

1883 сенеси онунджы апрельде «Терджиман»нынъ биринджи саны чыкъкъан сонъ Асан Нури Ялы Боюна авдет эте, муаллимлик ишинен мешгъуль ола.
Асан Нури эсаретнинъ, зулумнынъ душманы, Ялы Бою шеэрлеринде ве койлеринде чаризм акимиетине къаршы гизли сиясий дернеклер тешкиль эте.
1892 сенеси Гаспринский иле анълашып, «Терджиман» матбаасында «Неджат» (къуртулыш) адында он бинь нусха беяннаме бастыра, оларны эали арасында даркъатув ишине реберлик эткен вакъытында полис идареси тарафындан якъалана, гизли тешкилят азалары махкеме этилип, Сибирьге айдала.
Сарайменли бай, окъумыш киши, Гаспринскийнинъ досту Сулейман Аджы буюк паралар берип.
Асан Нурини, омрюнде ич корьмеген ве бильмегени алда, Сибирьге сюрьгюнден къуртарып къалдыра.
Бу ишни Исмаиль эфендининъ риджасына бинаэн япа.
Асан Нури курек джезасындан къуртула... лякин севимли коюнден ве оджалыкъ хызметинден маърум къала.
Уезд идарелерининъ эмирлери муджиби Айвасылдан къувула, онъа оджалыкъ хызмети ясакъ этиле.
Асан Нури «Гессен Георгий» такъылма ад алтында тюрлю вилеятлерде омюр кечиререк, къач йыллардан сонъ Ялтада пейда ола, сабыкъ шеэр идареси бинасынынъ биринджи къатында къавехане ача.
Онынъ кучюк келиринен яваш-яваш кечине.
Къавехане кеттикче пекине, кенишлей, бейнельмилель «Эдебият салоны»на чевириле...
Чехов-, Андреев, Арцебашов, Бальмонт, Немирович-Данченко, Куприн, Короленко, Кацюбинский, Скиталец киби буюк эдиплер бу къавехане саибининъ, арап, аджем, франсыз, алман, рус тиллерини мукеммель бильген юксек медениетли адамнынъ, даимий зияретчилери ве достлары олалар.

Асан Нури озюнинъ Кърымда ве Туркиедеки аяты акъкъында учь юзден фазла саифелик «Мемуар» яза.
Оны табъ этюв хусусында Гаспринский иле лакъырды этип башлагъан куньлерде муим хабер келе...
Султан Амит укюмдарлыгъынынъ йигирми беш йыллыгъы мунасебетиле, апсханелердеки тюрк инкъилябчылары афу илян этиле...

Асан Нури бу енъиликни ишиткен сонъ, аилесини Кърымгъа кетирмек истегиле Стамбулгъа кетер экен, Романиянынъ Галас шеэринде апансыздан хасталанып, 1903 сенеси, алтмыш беш яшында олдыгъы алда, вефат этти.
Джезире ханым иле бир даа корюшмек мунасип олмады.

«Терджиман»нынъ ильки нусхасы дюнья юзю корьгендже муаррир чокъ мешакъкъатлар чекти.
Матбаа керек.
 Уруфат, басма тезья, кягъыт... эписи керек.
Акъча ёкъ.
Биревлернен лакъырды этилип, пара тапылмаса, басмахане ачылмайджакъ.

Исмаиль Лемановнынъ эльязмасыны окъугъан сайын меракълы адеселерге раскельдим, козьлеримни олардан узип оламадым.
«Бу сёзлерни язар экеним, Осман Акъчокъракълы иле олгъан бир субетни хатырлайым,— деп язылгъан Лемановнынъ къаидларында.
 — О бир дефа манъа къоюн джебинден кучюк джёнк чыкъарып, базы сатырларыны косьтерди.

«Иште, сизге кучюк тарих.
Окъуп бакъынъыз,— деди Осман Нури.
— Меним юрегим бойле шейлерге чыдап оламай».

Эки пармагъынен дефтернинъ эки саифесини козьлеримнинъ огюнде тутып турды.
Къолума бермеди.
Сёзлер хаттат элинен язылгъан.
Араб арифлери артыкъ силинмек истегенлер.
Мен дикъкъатле окъудым... окъудым, сонъра чокъ кедерлендим.

Исмаиль Гаспралы, Багъчасарайнынъ ири зенгинлеринден Аджы Селимге озюнинъ мырадыны анълата…
«Татар чокъ кериде къалды,— дей Гаспринский.
 — Ана тилимизде газета чыкъарсакъ, адамларны дюньядан хабердар этсек, халкъымыз, илери миллетлер киби, юксек медениетли оладжакъ.
Газета чыкъармакъ ичюн борджкъа бираз пара лязим».
Бойле деген сонъ Гаспринский суса, агъа не дер экен... деп беклей.

Аджы Селим бу енъи гъаеден акъаретленип, агъыр козькъапакъларыны ялкъ этип тёпеге котере: «Исмаиль мырза! — дей о, Гаспринскийге.
 — Басмахане ачып анда беш капиклик газета чыкъармакънен мулькиет саиби олунмаз!
Тютюнджилик тиджаретинен огърашам десенъ, санъа сермиялыкъ бир къач бинъ кумюш берейим!
Татаргъа не керек?
Акъча керек!
Газета дегенинъ не о?
Кибритни чертип... четине тийдирсенъ, янып кете!» Ойле дей де, шах-шах этип, кутюр чехре иле куле, «Акъча янып кетмейми? — дей онъа Гаспринский.
 — Кибрит тийдирсенъ, акъча да янып кете!» «Ё-окъ! — дей Аджы Селим.
 — Акъча янмай... онъа кимсе кибрит тийдирмей!»

Аджы Селим пара бермей.
Исмаиль муаллим исе онъа ялвармай.
О ялваргъанлардан, озюни алчалткъанлардан дегиль.
Нашир башкъа танышларындан борджкъа акъча топлап, эски басма машинасы ве уруфат тезьясы сатын ала, ойле этип, газета неширине башлай.
Лякин эй, сени такъдир?!
Эки йыл кечмей, къаза ола, басмахане туташып яна.
Исмаиль эфенди газетаны Симферопольде шахсий матбаатта эки къат паалы фиятнен бастырмагъа меджбур ола.
Бир йылдан сонъ «Терджиман» Багъчасарайгъа къайтып келе... ама нашир ихтиядж ичинден чыкъып оламай, аксине, даа теренликке бата.
Кягъыт борджкъа алына, боя борджкъа, электрик кучю борджкъа... муреттиплер ве эдебий хадимлер борджкъа хызмет этелер.
Чархны муаррирнинъ къызлары айландыра, басылгъан газета нусхаларыны рефикъасы Зёре ханым буклей, букленильген, багъланылгъан, азыр газеталарны почтагъа Зёре ханымнынъ къардашлары алып-кетип теслим этелер.

Муаррир кимерде шеэр зияретинден эвге къайткъанда, тюкянджыларгъа корюнмеге къоркъуп, чет... сагъыр аралыкълардан юре, чюнки эписине борджлу.

Гаспринский газета тешкиль эткенде Кърымда кимседен маддий ярдым корьгени ёкъ.
Не чёллюк якътан, не де дагълыкътан.
Орта Асиядаки ве Кавказдаки танышлары ярдымгъа кельдилер.
Ильки сенелерде бутюн Кърымда «Терджиман»нынъ ялынъыз алты абунеджиси олды.
Альбуки Исмаиль эфенди халкъ арасында даимий суретте беш юз нусха газетаны бедава даркъатты.

Осман Нури дефтернинъ дигер саифелерини ачты, мен янгъын акъибетининъ тафсилятыны окъудым.
Эбет, матбааны тюзетмек керек, лякин пара кене ёкъ.
Исмаиль эфенди, башкъа чаре тапып оламады... анасынынъ сандыгъында сакълы олюмлик къафтанларыны ве тикили бир къач парча къумашыны алып, чёллюктеки помещик мырзаларгъа сатмакъ, яхут озюнинъ бу алгъа кельгенини бильдирмек ичюн кетти.
Джанкой уездинде зенгинлернен корюшип, газетанынъ, бу халкъ вариетининъ, маддий ярдымгъа мухтадж экенини тафсилятлы суретте анълатты.
Татарнынъ келеджеги ичюн муим бу ишке, гонъюль берир, ярдым этерлер белледи.
Албуки Сафедин Абдул Чонгарский, алты пармакълы мырза, къумашларны саатлердже къарыштыра берип, орьселеди, кирлетти, «мал эскидже экен», деп базар фиятындан уджузджа алмакъ ичюн давалашты-давалашты, акъибетте, къумашларны алмай, саибининъ тизлери узерине быракъып кетти.
«Терджиман»нынъ муаррири эвге парасыз къайтып кельди.

«Мен о вакъытта басмаханеде муреттип эдим,— деди Осман Нури, дефтерини огюмден алып.
 — Муаллимден бу сёзлерни ишиткен сонъ, бизлернинъ, басмахане ишчилерининъ, юреклеримиз пек къырылды.
«Биз куньдюз-гедже, сагълыгъымызны, кучюмизни аямай, газетагъа хызмет этемиз.
Халкъымызда, джемаат хызметине ярдым дуйгъусы ич олмадымы?
Бу мумкюн дегиль».

Байрамлар вакъытында земство идаресинден ве айры шахслардан газетагъа ярдым тарзында пара кельсе, Исмаиль эфенди пара ёллагъанларнынъ исимлерини «Терджиман» саифелеринде дердж этер эди ки, олар арасында кърымлыларнынъ адлары козьге сийрек чарпар эди.
Муаррирнинъ матбаасы, энъ олмадыкъта, патта-сатта шахсий сымарышлар эда этюв ёлунен пара къазанып, озюнинъ маалие вазиетини тюзетип оламады.
Басма машинасы сыныкъ, уруфаты зеки ве аз... нашир озю даима борджлу.
Отуз учь йыл матбааджылыкъ этти алда, озь матбаасыны не кярлы истисал ве не де нефис эсерлер чыкъарыджы саньатхане япа бильмеди.
Бу хусуста фикир этмек ичюн онынъ вакъыты да олмады.
Зёре ханымнынъ вефатындан сонъ мирас къалгъан парагъа экинджи электрик басма машинасы алды.
Омюрининъ сонъки йылларында Багъчасарай дживарында петрол (нефть) тапылгъан вакъытта, муаллим нефть иссадарлары ширкети ачув тешеббюси косьтерген олды ки, бу ишни де озюнде пара къазанмакъ ичюн дегиль, татар халкъыны истиъсалгъа чекмек макъсадынен япты.
Гаспринскийге урьмети ве инамы къавий бир чокъ самимий достлары пара берип, аселет ширкетке аза олдылар.
Ширкеттен файда олмайджагъыны биле эдилер.
Параны Гаспринскийге ярдым деп бердилер.
Шеэр банкында Гаспринскийнинъ адына топлангъан алты бинъ кумюшке эсап ачылды.
Бу парадан муаллим озь итияджларына бир капик сарф этмеди.
Джиан муаребеси чыкъты.
Пара банкте чюрюп къалды.

Исмаиль Гаспринский 1914 сенеси сентябрь он бирде Багъчасарайда вефат этти.
«Русие мусульманлары арасында бугуньге къадар Исмаиль бек дереджесинде урьмет иле дефн этильген маариф хадими олмады» деп яздылар о, вакъытта газеталар.
Олюмден сонъра, нашир ве муаррир вазифесине Гаспринскийнинъ васиет эткен адамы кельди.

Медиев, татарлар ичюн ачылгъан рус мектебини битирген сонъ, Къарасувда оджалыкъ этти.
Беледие реиси олды.
Иш шунда ки, инсаннынъ бир несили бир хызметни бир девирде башлай... дигер несиль о хызметни дигер девирде девам эте.
Эр девирнинъ озь сиясий-икътисадий шараиты ве талаплары олгъанындан, бир девирнинъ несилинден — дигер девирнинъ хызметини айни бир тарзда талап этмек — маънасыз шей.
Эр кеснинъ фаалиети бир сой шараитта къулач алмай.
Лякин башламакъ... даима кучь.
Инкъиляб, гъалиб кельсин — кельмесин, онынъ акъибетинде мытлакъа кучьлю сималар асыл олалар.
Бешинджи сене кърым татарында Медиев киби инкъилябий тюшюнджели адамны яратты.
Ве тек Медиевни дегиль!

Гаспринский медреседе татар балаларына рус тили окъутты.
Багъчасарайда Беледие башлыгъы олды.
«Терджиман»ны нешир этти.
Медиев Къарасувбазар рушдиесинде татар балаларына рус тили окъутты, Беледие башлыгъы олды.
«Ветан Хадими»ни нешир этти.
Гаспринский о хызметлерни кечкен асырда япып битирген сонъ, Медиев бу ишлерни бизим — йигирминджи асырымызнынъ башында япты.
Медиевнинъ озю ве тюшюнджеси башкъа.
Медиевиинъ фикириндже, халкъларны эсареттен ишчи ве койлю иттифагъы къуртара биле.
Бу айдын, къуветли фикирге дикъкъат этинъиз!
«Койлюлер ве ишчилер, эски Русие ерине енъи, урь Русиенинъ енъи ве муътешем бинасыны къураджакъ екяне къудретли кучьтир.»
Медиев бу сёзлерни 1907 сенеси Петербургда миллетлер меджлиси минберинден сёйледи.

Муътерем Сулейман Али эфендининъ эвиндеки бу къонушмадан сонъ, он докъуз йыл даа кечер...
Бекир Чобанзаде кърым зиялыларынынъ октябрь инкъилябындаки хызметлери хусусында сёз юрюткенде, артыкъ меърум Медиевни, озюнинъ муътебер оджасыны ве имаеджисини хатырлап, онынъ шерефине аджаип фикирлер сёйлер.
О дер ки...
«Медиевнинъ эйкели узерине язылмая ляйыкъ олан бу юкъарыдаки сёзлер татар зиялыларынынъ тарихына кирен эйи саифелерден бирини тешкиль идер.
Биз бугунь бейнелмилель куреш мейданларында кърым эвляды Медиев ичюн ифтихар иде билириз.
Лякин Медиев бутюн татар зиялыларыны темсиль идиёрмы?
Эр шейе адалетли козьле бакъмалыйыз!
Иш меним шахсиетиме келиндже, октябрь куньлеринде меним нереде олдыгъым эр кесе малюмдир.
Мен он докъузынджы сенеде Бутапешт джадделеринде Совет акимиети огърунда дженклештим!»

Медиев бу акъшам кендиси акъкъында хош сёзлер ишитип, азапланды.
«Бир газета ве юз къыркъ эки фенер… иште, бизим теракъкъиятымыз! — деди озь-озюне.
— Гъарип татар бундан да мемнун.
Албуки юксельмек, медений халкъ олмакъ ичюн, нелер-нелер даа керек!»

О, бу тюшюнджелер ичинде экен, къулагъына тыныкъ, лякин ачыкъ давуш кирди.
Сескенип, козьлерини котерди.
Мусафир абдырады.
Лафыны кесмек истеди.
Ама артыкъ кеч эди.

— Мен, Абдурешид эфенди, сизге буюк риджа иле кельдим,— деди онъа Токътаргъазы, ихтиятле.

— Манъа... риджа илеми? — Медиевнинъ отурышы ве бакъышы дикъкъатнынъ озюне чевирильди.
 — Ёкъ, сиз манъа эмир этинъиз!

— Тешеккюр! — оджа шаркъ адети муджиби, сагъ элини кокюсининъ сол якъына къоюп, башыны ашагъы эгильтти.
 — Эмир этмекми?
Ёкъ.
Меним арзум кучюк ве муим.
Озюнъизге малюм, сонъки йыллар ичинде эппи эсерлер яздым.
Олар къол-къолдан, агъыз-агъыздан кезип, артыкъ бозулдылар.
Баъзы джыйынларда ве тойларда озюм ишитип, айретте къалам.
Озь эмегимнинъ махсулы экенлигине шубэленем.
Оларнынъ китап шекилинде чыкъарылмасына ярдым этерсинъиз умюди иле узурынъызгъа кельдим... лякин бойле кедерли адисе.
«Ветан Хадими»... ёкъ!

Медиевнинъ юзюнде окюнч кольгеси къыбырданды.
Ве бу ненинъ кольгеси экенини Усеин оджа бильди.
«Ветан Хадими»нинъ афтада дёрт дефа чыкъувы Роганнынъ кучюк басмаханеси ичюн агъыр хызмет эди.
О себептен, шорбаджы эр ай акъча ичюн даъва эте тургъан, чюнки газетанынъ абуне келири басмахане масрафларыны орьтип оламай.
Джёреме эп Моллаевнинъ, Базыргян Мамутнынъ ве Аббас Усеин огълунынъ боюнларына асылып къала эди.
Газета ясакъ этильди.
Энди матбааны ишлетмеге кимсенинъ акъкъы ёкъ.
Ишлетсенъ, гизли беяннаме басыла беллениледжек.

Абдурешид манълайы астындан Сулеймангъа бакъты, Сулейман исе козькъапакъларыны эндирди.
Бу ишаретлер не демек эди?
Ким иза эте билир?

— Эсерлер къайда? — деп сорады Медиев мусафиреден.
— Янынъыздамы?

— Шубэсиз…— Софада чемоданым ичинде.

Усеин алель-аджеле чыкъты...
Сулейман Али айретленип етиштирип оламады, оджа элинде экимлернинъкине бенъзер мешин сумка иле кирди.
Ичинден ешиль джылтлы юфкъа дефтерлер чыкъарып, Абдурешид эфендининъ огюне къойды.
Дефтерлер устюнде перишан, лякин окъунакълы арифлер ве «Налеи Кърым» дие язылы эди.
Абдурешид эфенди дёрт дефтерни къарыштырып бакъты, сонъра дёрдюни де столнынъ ортасына сюрип къойды.

— Бир чаре корермиз…— деди о, Токътаргъазыгъа.
 — Китабынъызны нешир этермиз.
Сиз, Усеин эфенди, генчлигимиз ёлунда янгъан бир мумсынъыз!

— Менми?
Ах!
Абдурешид эфенди! — деди оджа, айтмагъа башкъа сёз тапып оламай.
 — Сизге чокъ тешеккюрлер олсун!

Оджаны ири ода ичинде юмшакъ кроватта беяз, темиз ёргъан астына яткъыздылар.
О гедже эеджанланды, юкълап оламады.
Сабагъадже бир якъындан, дигер якъына айланып чыкъты.

Шимди, элинде китапнынъ озю.
«Алла, сенден, Меъди огълу Абдурешидтен, разы олсун!
Бу алидженаплыкъны сен япа бильдинъ.
Башкъа кимсенинъ элинден гельмеди».
Токътаргъазы китапны текрар-текрар къарыштырды, ичиндеки эсерлерни бир даа-бир даа окъуп чыкъты.
Мектепте оджаларгъа косьтерди.
Дерслер маалинде китаптан базы шиирлерни джошкъын ве араретли окъуп, талебелерни таныш этти.
Китап акъкъында хабер кой ичине даркъады, къомшу койлерге ишитильди.
Нефис эдебият авескярлары, достлар эвге келип, оджаны хайырлады, озьлерининъ севинч ве ифтихар толу сёзлерини изъар эттилер.
Чёльде, ельдегирменде, денъиз саилинде, джыйынларда китаптаки шиирлер эзберден окъулды.
Китап, ниает, Менълибейнинъ эвинде пейда олды.
Менълибей китапнынъ адындан маъна не экенини анълап оламады.
Джылты узериндеки тюрлю итъафларны, мураджаатларны, хытапны, нидалы ибарелерни корип, шашмалады, о саифени ачты, бу саифени япты, ниает, меситлерини кийип, Аджы Эрбаиннинъ эвине чапты.

— Эфендим! — деди о байнынъ огюне юзь тюшип.
 — Сизге «Налеи Кърым»ны кетирдим.
Масхаралыкъны корюнъиз!
Сизнинъ, къариемизнинъ атасынынъ, исими тек верги ве ясакъ муфеттишлерининъ кягъытлары узеринде къол иле язылы ола.
Штаны ямавлы, сюме оджанынъ ады китапларнынъ биринджи бетинде басыла.
Бу не демек?
Полис идареси не иле мешгъуль?
Жандарм хадимлерининъ козьлери къайда?
Къаранъыз буны!

Аджы Эрбаиннинъ юфкъа, сары къашлары тююмчиклендилер.
Китапны къакъып алды, сагъ аягъыны килим устюне узатып, омузыны дивар ястыкъкъа таяды, козьлерини кере берип китапкъа бакъты.
Менълибей эв ичинде кезине башлады.
Бай окъув ве язув джиэтинден пек кучьлю дегиль эди.
О себептен, ашыкъмайып, эджелей-эджелей окъуды: «Уфакълы-ирили бир чокъ къаялар, дерин дере, буюк тёпе, увалар...»

— Токъта!
Токъта!
Насыл къаялар.
Насыл увалар?

О тааджипленип, Менълибейге козь этти.
Менълибей тек боюныны къысты, индемеди.
Аджы Эрбаин окъувыны девам этти.
Бойле дюльбер, назик сёзлерни башкъа вакъытта окъугъанмы эди?
Хатиринде ёкъ!

— Бана сен не дединъ?
Сюме оджа... дединъми? — бай аягъыны котерип, тизден къатлады, озю Менълибейге джылмайды.
— Сюме адам китап чыкъарып оламаз.
Китап бастырмакъ ичюн не къадар акъча керек, билесинъми?

— Ёкъ,— деди Менълибей.
— Мен джынслы атлар асрадым.
Хамутлар ясадым — саттым.
Китап бастырмадым.

— Усеин оджа бастырды.
Анъладынъмы? — Аджы Эрбаин алчакъ сеснен иляве этти.
— Мен ондан эр вакъыт шубэленем... зан этсем, оджа — падишанынъ душманы.
Саткъын киши.
Мени кимге сата, аджеба?
Бильмек керек.
 — Аджы Эрбаин къалкъты, китапны кошеде миндер астына тыкъты.
— Бу акъта уезд идареси башлыгъынен лакъырды этмек кереким.

— Догъру.
Озюнъиз лакъырды этсенъиз, кой зевалдан къуртулыр.
Ама уезд идареси ири иш ичюн ири пара ала.
Аз берсенъ, акъаретленесинъ!
Сёз келими, кечкен сефер оджаны койден джыйыштыргъанда оны къаптырдым, буны къаптырдым.
Учь йылдан сонъ эп — бир къайтып кельди.

— Озюм лакъырды этсем, оджа бир даа къайтып кельмез.
Бир иш бир кере япыла! — О Меньлибейге маъналы-маъналы бакъты, джылмайды.
 — Сен мени анъладынъмы?

Менълибей джевап бермеди, илекяране кулюмсиреди.

— Отур! — деди эв саиби.
 — Тезден Эбулис Аджы келеджек.
Джамальты ве Бекир де ишандыргъан эдилер.
Джиддий лаф бар.

Экинди маалинде Усеин оджа мектепте ишлеринден бошап, эвге къайткъанда, Аджире ханымнынъ риджасы хатирине кельди... тюкянгъа кирип, вермишель ве къарын ягъы алды.
Тышкъа чыкъмакъ ичюн къапунынъ зембелегине узангъан арада ичери Менълибей кирди.

— Селям алейкюм, муаллим! — деди Менълибей ачыкъ ве юмшакъ давушнен, озю четке чекилип, Токътаргъазыгъа ёл берди.
Агъызындан ракъы сасыгъы кельмекте эди. — Сизни корьген бей олсун!

— Мени корьмеге не аджет! — деди оджа. — Озюнъиз догъма бейсинъиз!

Менълибей бир шейлер айтты, лякин оджанынъ артындан къапу озю къапалып кетти, оджа ишитмеди.
Къучагъындаки бурумларынен сокъакъ бою кеткенде, Джамальты ве Бекир байларгъа, Эбулис-Аджыгъа раскельди.
Олар Аджы Эрбаиннинъ эвинден чыкъып, сагъгъа-солгъа даркъамакъта, эв саиби ве кочегенли къайнагъасы Умэр-бей мусафирлерни озьгъармакъта эдилер.
Эписининъ чехрелери семиз ве къырмызы, озьлери кейфлилер.
Оджа, къолларында шей барлыгъыны себеп этип, башыны къакъытып, оларгъа селям берди, токъталмайып, кечип-кетти.
«Демек, бугунь де меджлис къурулды,— деп тюшюнди о ичинден,— меселе музакере олунды.
Адамнынъ озю — худжур варлыкъ.
Анадан гунахсыз олып догъа, буюген сонъ — я мискин къозу, яхут сыртланнынъ озю олып кете.
Бирине озь эмегининъ махсулы кяфи.
Дигерине — аз.
Бири ер юзюнде бар экенлигинден мемнун, дигери сенинъ мевджюдиетинъе душман.
Иште, бу кой!
Адынынъ озю къальбни титретип йибере.
Чёльде бир-бирлерине алышыкъ, муаббет атлар сюрюси урь-сербест отлап юргенде... хариджий биенинъ бири келип къошула, сюрюнинъ сукют, сакин омюрини виран эте.
Эбет!
Бир бие бир сюрю атны саадеттен аджиз къалдыра.
Булар? — оджа аркъагъа айланып, козьлеринен Эрбаинни ве Эбулисни къыдырды, корип оламады, чюнки ерге энди къаранлыкъ чёккен эди.
— Бу беш-алты бай, аджы ве молла да ойле япкъанлар — Месуд ве летафетли омюрге акълы бу койнинъ топракъларыны тутып алгъан, джемаатны ач ве чыплакъ къалдыргъанлар!»

Эвнинъ огюнде, ёл четинде Аджире турмакъта эди.
Янында Даниял къомшу балалардан корьмекче, узун чубукънынъ устюне атлангъан, джюйрюк этип, чаптырмагъа ыдырына, ама озю даа кучюджик — сюрюне-йыкъыла, йыкъылгъанына окюрип, агълай.
Аджер оны котерип, аякъкъа турсата:

— Тюкюр, огълум, ерге! — дей Даниялгъа.
 — Акъча тапарсынъ!

Даниял анасынынъ не дегенини анъламай, агълавыны токътата.

— А-ана!
Бабанъ келе ята? — деди онъа Аджер, пармагъынен корьсетип.
 — Корьдинъми?

Даниял аркъагъа чевирильди, бабасыны корип, къолларыны онъа узатты.
Усеин оджа огълуны къучагъына алып, багърына басты, оны охшады.
Даниял бабасынынъ къулагъындан тишледи, янакъларыны шамарлады.

— Огълан пек агъыр...— деди оджа, тааджипленип.
 — Ничюн ойле?

— Неси агъыр онынъ! — деди Аджер, иътираз иле.
 — Озюнъизде такъат ёкъ.

Аджер буны шакъа этип айтты.
Ве озюнинъ шакъасыны ерли танып, кулюмсиреди.
Албуки, акъайынынъ айретленювинде акъикъат ёкъ дегиль эди.
О эр алланынъ куню саба эрте турып, дерске кете, акъшам къайтып келе.
Джума куньлери исе «Джемиет Хайрие»нинъ мушаверелеринде булуна.
Огъланны аз коре.
О себептен Даниялдаки денъишмелер онынъ ичюн ачыкъ сезиле.
Аджер ойле дегиль.
Аджер гедже-куньдюз Даниялнынъ янында.
Баланы корип, козьлери алыша, оськенини, кевделенгенини абайламай.
Даниял энди учь яшына киреята.
Кучюк Эбабиль энди секиз айлыкъ.
Оджа къучагъындаки Даниялнен ве янашасындан кельген Аджер иле эвге кирди.
Сет узерине отурыр-отурмаз, Даниялнынъ сабыры тюкенди, бабасынынъ тизлеринден ашагъы саркъып, ерге тюшти, ашханеге чапып кетти.
Кичкене, бешикте уйкъуда эди.
Усеин кунь бою мектепте ве ёлда корьгенлеринден асабийленип, ёрулгъан олса керек, козьлери яваш-яваш юмула берди, ниает, башы кокюси узерине тюшти.
Юкъламайджакъ олып чокъ тырышты, бир-бирине илише берген кирпиклерини ачты... ачты дегендже, козьлер текрар юмулды, оджа озюни терен чукъур ичине юварланып кеткен киби ис этти.
Бойле бейут алында, козь къапакълары арасындан огюндеки маса устюнде насылдыр мектюплер яткъаныны корьди, узанып оларны алды.
Уйкъу энди къачты.
Мектюплернинъ бири Усеин эфенди Баличтен эди ки, о Багъчасарайдаки Тарпи-Алининъ китап тюкянына сатылыш ичюн кельген учь юз нусха «Налеи Кърым» генчлик арасында юксек меракъ ве талаш иле даркъадыгъыны бильдирмекле, китапнынъ аз нусха иле нешир этильдигини теэссюфле къайд этмекте, бунынъ узеринде Усеин Шамильни аджаип эсерлери ичюн самимиетле хайырламакъта эди.

Усеин оджа, гуя Баличнинъ озюнен къонушыр киби, Хайырлавына тешеккюрле джевап берди.
Пек севинди.
Дигер мектюп Къазан шеэринден, Абдулла Тукъайдан эди.
Токътаргъазы иле Тукъайнынъ мектюплешкенлери энди дёрт йыл.
Бу инсаний ве эдебий достлукъ Усеин Шамильнинъ эсерлери «Шура» журналында дердж этильген вакъытта башлады, эп девам этмекте.
Тукъай бу мектюбинде «Кузь еллери»ни ниает язып битиргенини, лякин сагълыгъы ве кечиниши, эвельки киби, фена экенини язмакъта, Усеин Шамильнинъ аяты ве ишлери иле меракъланмакъта.
Усеин оджа Тукъайнынъ сёзлериндеки самимиеттен ве аджизликтен эеджанланды.
Усеиннинъ озю пек шефкъатлы омюр кечирдиги алда, Тукъайнынъ гъариплигинден зияде кедерленди.

Аджер софра къойды.
Аш кетирди.
Оджа каравана ичиндеки пирнич шорбасындан эки-учь къашыкъ алып къапты, къашыкнъы деръал ерге къойды, этке токъунмады.
Еринден къалкъып, къомшу одагъа кирди.

— Сизге не олды? — деди Аджер, тааджипленип.
 — Уйле емегине де кельмединъиз!

— Бир талайдан сонъ...— оджанынъ давушы далгъын чыкъты.
— Шимди маддем ёкъ.

Къаранлыкъ ода ичинде кийиз устюнде чалкъагъа тюшип, къолларыны башы астына къоюп, ятты.
Кеч маальгедже индемеди.
Тавангъа бакъты-бакъты, нелердир тюшюнди.
Кимерде сагъ, кимерде сол къабургъасына чевирильди, кимерде исе басыкъ инъильтили давушлар чыкъарды.
Аджер бир къач дефа гизлиден, ачыкъ къапугъа якъын келип, ичери бакъты, бир шей корип оламады... динъленип турды-турды, къайтып кетти.
Ходжасыны раатсызламады.
Озю кишилик эвде, улпакълы — ири ёргъан астында, Даниял иле къучакълашып ятты.
Янъчыкъ юкъладылар дегенде, бешикте Эбабиль агълады.
Аджер турды.

Оджа зульметли тюшюнджелер ичинде кеч маальде тынып къалды.
Не къадар вакъыт юкълады, не озюнинъ ве не де Аджернинъ хабери олмады... гедженинъ бир маалинде Усеин уянды.
Къалкъып, софагъа чыкъты, кишилик оданынъ къапусы огюнден кечип, ашханеге кирди.
Ашханеде эндирильген лампад янмакъта.
Къазанны тутып бакъты, сувукъ.
Топракъ чанакъ устюндеки къапакъны ачты, ичинде къатыкъ бар эди.
Ичине отьмек догърап ашады.
Сонъ азбаргъа чыкъты, сигар якъты.
Ай ярыкъ, ава сувукъ, койнинъ аркъасында, чёльде сийрек-серпек къар обалары агъарып туралар.
Сигарны ичип битиргендже чыдап оламады, ушюди... къайтып эвге кирди.
Ашхане ичиндеки лампадны ятакъ одасына алып-кетип, алчакъ маса узерине отуртты, лампаднынъ фитилини котерди.
Дивар ичиндеки долаптан талебе дефтерлерини, агъызы ичке къайтыкъ мерекеп шишесини ве къалемни алып, маса устюне къойды.
Оджа озь адетини яхшы биле.
Уяндымы — не мааль олса-олсун, бир даа юкълап оламайджакъ.
Ойле экен, кийиз устюнде нафиле авынлай берип, оны орьселегендже, ишнен огърашмакъ керек.
Ама хатирине башкъа шей тюшти, талебе дефтерлерини ерге, кийиз устюне быракъты.
Оджа бир вакъытта пьеса язып башлагъан... лякин битирмей къалдыргъан эди.
Онынъ узериндеки ишни девам этюв ниетинен, багъдаш къурунып, маса башына отурды.
Язмакъ... эсерни бирден язып джёнеп кетмек Усеин Шамиль ичюн адет дегиль.
Онынъ язув усулы кимселернинъкине бенъземей.
Бир джюмледеки сёзлернинъ эписи сонъуна къадар ишленилип, мукеммелленип, кенди ерлерини тапмагъандже, дигер джюмлеге кечмек... ёкъ, бу онынъ ичюн мумкюн дегиль.
Ама бойле чылчыкъ усул иле язылып биткен эсерге: шукюр, ниает, тюзетювге ихтияджы къалмады демек де, Токътаргъазы ичюн — афу этильмез хата сайыла биле.
Усеин оджа не вакъыт ве къайсы эсерини къолуна алса, мытлакъа тюзете.

«Моллалар проекти» эсери ойле башланылгъан, битмесине джиддий адиселер мани олгъан эди.
Оны язып битирмегендже раат олмайджакъ.
Бир дефтер толу, дигери ярым.
Сёзлер язылгъан сонъра чызылгъан... сёзлернинъ устюнден къырмызы мерекеп иле нелердир язылгъан.
Олар да чызылып, устюнден къара мерекеп иле тюзетильген.
Саифенинъ ортасына енъиден къошулгъан сёз къырмызы къарындаш чызыгъы иле саифенинъ сонъки сатырына кетирилип тыкъылгъан.
Кимер саифелерде сатырлар ортасында къырмызы хачлар къоюлгъан.
Бу — кягъытнынъ аркъасында иляве сатырлар бар демек ола.
Саифелер орюмчек авына бенъзейлер.
Эсер дёрт йыл эвельси язылып башланылгъан.
Аятта корюльген левхаларнынъ чокъусы хатирден котерильген.
Башындан башлап, бир даа окъуп, таныш олмакъ, сонъра язувны девам этмек керек.
Ама насыл окъумалы?
Сатырлар къарма-къарышыкъ.
Бойле аллар Усеин оджада чокъ ола.
Бир эсерни башлай, дигерини ташлай... вакъыт исе кече.
Сонъундан окъуп, темизге чекмеси кучь ола, чюнки оджанынъ башы даима ёргъун.
Бойле вакъытта онъа Аджер ханым ярдымгъа келе.
О, ходжасынынъ кягъытлар устюнде анда-мында сачылгъан сёзлерини, бир-бирине тиркешкен чызыкъларыны къураштырмагъа уста.
Оларгъа алышкъан.
Лякин эр ишнинъ вакъыты бар.
Бу сагъыр къыш геджесинде Аджерден ярдым беклемек мумкюнми?
Оджа окюнчинден кокюс кечирди.
Кокюс кечирир экен, ичинден нефеси, чёльдеки рузгяр киби, увулдап чыкъты.
Бу давуш Усеиннинъ озюнинъ ошуна кетти.
Озь башына кулюмсиреди: «Ичим тап-такъыр...— демек истеди, гъалиба,— къавшырап къалды».

Бу эснада аркъасында недир къыбырданды, чехресиндеки тебессюм ирип, ёкъ олып кетти.

— Саба эрте дерслеринъиз бар! — деди тыныкъ, юмшакъ сес.
 — Не аш ашадынъыз, не юкъу юкъладынъыз.

Оджа айретле кери чевирильди.

— Къыйметли Аджер! — деди о, къарысынынъ бу маальде аякъ устюнде экенлигине тааджипленип.
 — Озюнъ... ничюн юкъламайсынъ?

— Мени къасевет этменъиз!
Гедже юкъламасам, куньдюз юкъларым.
Меним вакъытым чокъ.
 — Оджанынъ огюндеки дефтерлерни корип, ишнинъ фаркъына барды. — Гедженинъ бей вакътында... бу «моллалар» ничюн керек олдылар?

— Мен юкъладым, Аджер.
Энди тёшекте ятып оламайым.
Чаренъ олса, тур, окъу... мен темизге чекейим.

— Сабыр этинъиз,— деди Аджер.
Софагъа чыкъты.
Кишилик одада кичкененинъ нефес алувына динъленди, уйкеннинъ устюндеки ёргъаныны тюзетти, озю къалын, шалгъа орьтюнип, кельди.
— Мында, сувукъ, устюнъизге джыллыджа шей кийинъиз!

Усеин къарысынынъ огютини ишитмеген олып, кягъыт ве къалем алды, пьесанынъ къарышыкъ ерлерини енъиден язмакъ ичюн къурунды.
Аджер оджанынъ янашасында, тобан ястыкъ къоюп, устюне отурды.

— Тап башынданмы? — деп сорады о, элиндеки дефтерни къарыштырмакъта экен.
 — Бу насыл язы?
Валлаи, инсан чарпынаджакъ.

— Башы темиздже.
Окъумакъ мумкюн,— деди Усеин оджа.
 — «Сен сус!
Вакъыф топракъларны сат-сатма...» Бу ерлери ачыкъ.
«Мен сизлерге бу меджлистен...» деп башла.
Иште, бу ерден,— пармагъыны саифенинъ ашагъы къысымында сатырнынъ ортасына басты.
 — Акъырын окъу.
Алып чапма.

— Я рабби! — деди Аджер.
Тилининъ уджу иле бир де чыкъылдап алды.
 — Бунынъ несини алып чападжакъсынъ?
Къана!
Язынъыз!

«Бекир эфенди.
Мен сизлерге бу меджлистен макъсадымыз не олдыгъыны анълатаджагъым.
(Аякъкъа къалкъып, эки эли иле масаны тутар, башыны эгильтип, бираз сусар-дюшюнир, сонъра адамларгъа бакъар).
Эпимизге малюм ки, заман денъишти.
Уриет олды.
Лякин яхшы олмады.
Яхшы олмады дегиль, бизлерге уймады.
Халкъымызнынъ ичинде фитнеджилер чокълашты.
Бир такъым илекярлар, халкъы алдайып, динлерини унуттырдылар.
Шериаты хатирлеринден чыкъардылар.
(Дюшюнир).
О илекярлар тюрлю ерлерде, тюрлю меджлислер япып, шериаткъа уймаз аризалар яздылар.
Бир къач ай эвельси Петербургкъа махсус адамлар ёллайып, алланынъ эмири олмаян шейлери падишадан истедилер.

Эгер падиша оларнынъ истеклерини къанаатлендирсе, эпимиз гунахкяр оладжакъмыз.
Биз, мусульманлар, моллалар, шериаты билен адамлар, бу ерде гузель бир мушавере идип, бир арзуал язмакъ керекмиз.
Не дейсинъиз, джемаат?
(Адамлара козь этер.
Акъ сакъаллы, козьлюкли, къаба къалпакълы, узун чекменли адам аякъкъа къалкъар.
Анълашылыр ки, бу Абдулкелям эфенди).

Абдулкелям эфенди.
Мумкюнми?

Бекир эфенди.
Буюрынъыз!

Абдулкелям эфенди.
Бен Керчь дживары мусульманлары адындан векиль олып кельдим.
О себептен, беним сёйлейеджегим сёзлер Керчь халкъынынъ мурады деп билинеджек.
Кечен майыс айында Петербургкъа гиден проект шериата уймадыгъыны бильдик.
Онынъ ичюн бен векиль олып, бурая кельдим.
Бенде бир теклиф вар.
Разы олсанъыз, бир арзуал язып, падиша бабая риджа идейик ки, о бу сененинъ бааринде кърым татарлары адындан ёлланылгъан проектни ред этсин.

(Халкъкъа чевирилип).
Джаным, ойле шериат олурмы?
О проектте «руханийлер сыныфы олмасын» дие язмышлар.
Бизлер, руханийлер, олмасакъ, къара татаргъа намазны ким къылдыраджакъ?
(Бекир эфендиге козь этер).
Ондан да башкъа, о проектте биздеки докъсан алты бинъ десятина вакъыф топрагъы фукъаре халкъкъа вирильсин дие язылмыш.
Ойле олса, биз руханийлер, не иле яшаяджакъмыз!
Биз бедава хызмет...»

— Бир дакъикъачыкъ,— деди Усеин оджа, Аджернинъ омузына токъунып.
 — Бу яны къалсын,— дефтернинъ эки бетини онъ якъкъа яткъызып къойды, пармагъыны солдаки невбетий бетнинъ ортасына басты.
— Бу ерден окъу!

Аджер девам этти.

«Амет бей.
Арзуал падишанынъ кендисине языладжакъмы?
Ёкъса, незареткеми?

Абдулкелям эфенди.
Падишанынъ кендисине язылмакъ лязим.
Ве махсус векиллер гидип, шахсен дженап азретлерининъ элине такъдим этсинлер.

(Адамлар арасында къулакълашув башлар, кятип Асан мырза натыкънынъ сёзлерини язмагъа тедарикленир).

Бекир эфенди.
Асан мырза!
Падиша бабайнынъ кендисине шойле язынъыз!
Башланъыз!

Асан мырза.
(Къалемни элине алыр).
«Шевкетли падиша эфенди азретлерине Кърым мусульман джемаатынынъ арзуалы...» (Язар).
Биринджи мадде.

Бекир эфенди.
(Адамларгъа мураджаат иле).
Биринджи мадде не олсун, джемаат?

Абдулкелям эфенди.
Баарьде гёндирильмиш татар проекти лагъу этильсин.

Реис.
(Кятипке бакъаракъ).
Кърымнынъ къара халкъы тарафындан ёлланылмыш проект, мусульман шериатына уймадыгъы ичюн, къабул олунмасын.

Усеин оджа къалемини маса узерине быракъты, къарысынынъ элиндеки дефтерни алып, кийиз узерине къояракъ, онъа эки айрым саифе берди.

— Буларны да окъу,— деди о Аджерге,— сонъра сен азатсынъ.

Аджер ханым кягъытларны козьлерине якъын кетирип, устьлеринде недир къыдырды... не къыдырды?
Не тапты?
Алла бильсин.
Сонъ окъуды.

«Муаллим Дульгеров.
(Кериден, отурдыгъы еринден).
Банъа къалырса, бугунь язылан арзуал о къадар ибретли, о къадар чиркин ки, оны шериата уярмы-уймазмы дие дюшюнмек биле айыптыр.
Бу ерде язылан мадделер мубарек ислям шериатына дегиль, дюнья юзюнде энъ меджус халкънынъ къанунына биле келишмез.

Исмаиль Челеби.
Токъта!
Сёйлеме!
(Аякъкъа къалкъар).
Вазгеч!

Реис.
(Чанъны къакъаракъ, аякъкъа къалкъар).
Исмаиль Челеби, бизим ишимиз къавгъа иле оладжакъ иш дегиль.
Ким не дерсе, муляйимликле къаршылап алмалыйыз.
Сиз еринъизде отурынъыз!

Абибулла акъай.
(Адий койлюлерден).
Эй!
Акъайлар!
(Элиндеки къалын таягъыны косьтерир).
Абу сопайы коресинъизми?
Бириси сёзюни битирмезден эвель, ким де бир шей сёйлерсе, башыны ярарым.
(Реис чанъны къакъар.
Абибулла акъай, чанъ сесине эмиет бермейип, юксек сес иле девам этер).
Абдулла эфенди, сен къоркъма!
Бильдигинъни сёйле!
Истедигинъ къадар сёйле!

Реис.
Абдулла эфенди!
Не сёйлерсенъиз — сёйленъиз, зарары ёкъ, лякин бир аз юмшакъча сёйлесенъиз эйи олур!

Дульгеров.
Екатерина вирмиш духовнийлик ортадан къалкъса...»

— Етти,— деди Усеин оджа, Аджер ханымгъа. — Сен бошсынъ.
Къалгъан саифелер пек чыбалыкъ дегиль.

Аджер иътираз этмеди.
Еринден къалкъмакъ истеди.
Сол аягъы юкълагъан, турып оламады, аягъы язылгъандже сабыр этти, ниает, акъсай-акъсай софагъа чыкъты.
Къомшу одада Даниялнынъ устю ачылгъан, ушип-топлангъан, джюнджюген.
Аджер ёргъан астына кирип, баланынъ янашасында ятты.
Усеин, дигер дефтердеки языларнынъ ярысыны да козьден кечирген сонъ, чокъ вакъыт тюшюнип, хаялсырап отурды, ниает, пьесанынъ ахырыны яза башлады.
Бутюн гедже язды.

Саба къуршунле къуюлгъан киби агъыр башыны ве эзгин вуджудыны зорнен котерип, аякъкъа къалкъты.
Уюшыкъ аякъларыны сюйреклеп, ашханеге чыкъты.
Аджер емек азырламакъта эди.
Оджанынъ чырайыны корип, теляшкъа тюшти.

— Эдипликнинъ озю бойле мушкюль ишми?
Ёкъса, бу мушкюлят — худжур табиатынъызнынъ акъибетими?
Бильмеийм...— деди Усеинге.
— Эки гедженъиз даа бойле кечсе, мен ходжасыз къаладжакъкъа бенъзейим!

Оджа къарысынынъ сёзлерининъ манасыны анълады... кулюмсиреди.
Не чаре?
Зенаатнынъ озю ойле…агъыр!
— Индемей азбаргъа чыкъты... ахыргъа кирип, атнынъ джакъыны сыйпады, аркъасыны къашагъалады, чёткинен темизледи.
Таш ашлавдан брезент къопкъанен сув кетирип аткъа ичирди.
Бу оджанынъ эр кунь саба япкъан хызмети эди.
Лякин оджа бугунь атны къашалагъан вакъытта, къолу алтында къабургъаларны сезмеди.
Къашагъа юмшакъ тен устюнде тайгъалап юрген киби кельди.
Къыпчакъ ничюн бойле юмшакъ аджеба?
Эвельде ойле дегиль... даима тыгъыз кевдели эди де!
Шимди онъа не олды?
Семирдими?
Не ашап?
Емни арттыргъаным ёкъ.
Эвельде не ашагъан олса, шимди де оны ашай.
Ёкъса, мен иште олгъанда Аджер оны башкъа емнен де сыйлаймы?

Оджа къайтып эвге кирди.
Босагъадан ичери атлагъанда, хатирине дигер фикир кельди.
«Къыпчакънен къомшу койлерге чыкъмагъаным не къадар вакъыт олды?
Озюм де унуттым,— деди Усеин озь-озюне.
 — Лякин чыкъмасы къолай дегиль.
Чёллерде къар, балчыкъ.
Бедбахт Къыпчакъ... эп ахыр ичинде.
Семирмей, не япсын?»

Албуки вакъыт баягъы олгъан.
Оджа алель-аджеле ашанды, тонуны ве калошларыны кийип, ёлгъа чыкъты.
Онынъ мектебиндеки дерслернинъ башланувында ве битювинде къатты тертип бар.
Кимер койлердеки киби, дерске истегенде кельди, истегенде кетти... деген шей ёкъ.
Лякин, кимерде Усеин дерстен къайткъанда, оджалардан бирисининъ эвине мусафирликке кире, онда бираз эглене... эвге кеччерек кельген вакъыты да ола.
Къапуны ачышындан озюни эльге бере.
Аджер кулюмсирей.
Ходжасынынъ къыяфети ошуна кете.
Усеиннинъ озюнде севинч сийрек ал.
О себептен оны, сийрек-серпек де олса, кейфли корюв Аджер ичюн зевкълы.
Кейф оджаны, адетиндекинден зияде незакетли ве алидженап япа.
О тазе, сагълам Аджернинъ топуз янагъындан опе, «Сенинъ бу пак севгинъ олмаса эди, мен яшап олмаз эдим.
Мен сенинъ саде, койлю юрегинъ, чёллерге бенъзер козьлеринънен, саф лакъырдыларынънен месъудым!
Ама сен озюнъ, Аджер, меним иле бахтлы дегильсинъ!» Аджер тааджиплене, ходжасына элемли козьлеринен бакъа:
 «Мен... бахтсызыммы? — айретленип сорай о оджадан.
— Ничюн ойле дейсинъиз?» «Чюнки меним дурулмаз адетим бар.
О себептен, аятымызда раатлыкъ ёкъ.
Севгимиз акъаретлене, хорлана.
Мен бунъа пек ынджынам.
Мен эсерлер язам, сенинъ индинъде итибарлы олмакъ истейим.
Теэссюф, эписи нафиле заъмет».
«Ёкъ! — дей Аджер, тасалы давушнен.
 — Кърым халкъы сизни тезден пек севеджек-саяджакъ!
Ич де унутмайджакъ.
Мен... ве огъулларымыз, омюр билля, сизнен ферахланаджакъмыз!» «Насыл!
Не вакъыт, севимли Аджер?
Мени кимсе бильмей!
Кимсе танымай!» «Танырлар.
Сабыр этинъиз!
Сиз улу эдип оладжакъсынъыз».
Усеин рефикъасынынъ пейгъамбер сёзлерине къувана, ичтен исе инанмай.

Бир дефа, джума кунюнде, Усеин ятакъ одасында, алчакъ маса башында чокъ саатлер отурып, нелердир язды-чызды... язды-чызды, озь хызмети иле мешгъуль Аджер, ходжасынынъ тосат-тосат кягъытны асабиетле йыртып, юмарлап, къапу бетке аткъаныны ишитти.
Эмиет бермеди.
Бу биринджи дефа сезильген адисе дегиль.

Уйле авгъан маальде оджа, Аджерни озь одасына чагъырды.

— Санъа озюмнинъ телькъинымны окъуйджагъым...— деди къарысына,— Динъле!

Язмам артыкъ, бездим энди язмадан,

Не язарсам, яздыгъым ерде къалыр.

Бойле эсер язмадан не фаркъ олур —

Гендинъ ичюн къышта мезар къазмадан?

Матбаа ёкъ, табъ идейим дер исем,

Булунса да, окъуян вармы аджеб?

Моллалардыр яныкълара эп себеп,

Кёр олайым, акъларыны ер исем.
