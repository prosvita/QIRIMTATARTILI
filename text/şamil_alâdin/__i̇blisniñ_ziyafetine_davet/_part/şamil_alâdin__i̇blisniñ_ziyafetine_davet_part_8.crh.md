Oca toqtadı.
Üküm-qarar bekler kibi, közlerini Acerge tikledi, sustı.

– Tek şumı? – dep soradı qarısı.

– Yoq, soñu olacaq.

Acer indemey, keri çevirildi, sofağa çıqıp ketti.

– Vaqıtı kelir... yazğan eserleriñizniñ episi tab olunır! – sesi aşhaneden ocağa zornen eşitildi.
 – Acire ayttı, dersiñiz!

Öyle dese de, Üsein oca köyde göñlü içün teselli bula bilmedi.
Kendine sadıq dostları EmirAli Qayışev, Menseit Kömürci, Settar oca ile alâqasınıñ üzülgenine de çoq azaplanmaqta.
Zamannıñ talabından uzaqta, devlet siyasetinden bihaber ğarip ealiniñ közlerine ışıq bermek içün ğayret ettigi alda, Acı Erbain ve Cemaledinniñ özleri ve mollalar ile bel tutuşmaq oca içün qolay iş degil.
Üsein bu çatışmada bir özü.
Fikirdeşleri ne alda ekenligi malüm degil.
Bazıları qapaldı, bazıları qaçtı – gizlendiler, evleri tintildi.
O sebepten, Üsein oca kendi de ihtiyat iş körmekte!
Kerçke barıp, vaziyetni bilip kelmek istey, çaresi yoq.
Quyruq Meñlibey de onıñ peşinden ketecek, ne hızmetnen barğanını bilip, şorbacılarına bildirecek, şorbacıları da Kefe uyezdi polis başlığına barıp, ocanıñ padişa azretleri aleyhine işler ile meşğul ekenini yaraştırıp aytacaqlar.
Acı Erbain ve Cemaledin içün yeñi delil kerek.
Yeñi, açıq delil ki, onıñ esasında Toqtarğazı apshanege qapalsın, bu köyge bir daa kelmez olsun.
Er alda, Meñlibey aqıldan ve bilgiden zengin degil, onı aldatmaq mümkün.
Ve Toqtarğazı onı aldadı... bir defa degil, qaç defalar.

Üsein bir vaqıtlarda Saraymende işlegen edi.
Meñlibey onı bile.
Andaki ocalar içtimaiy qurum aqqında öz fikirlerini cemaatqa aytqanları yoq, ama Üsein oca o fikirlerni bile.
Saraymen ocaları Üsein Şamilni Emir Ali ve Menseit ile körüştirdiler.
Körüşüvde Emir Ali, Üseinniñ edebiy faaliyetinen meraqlandı.

“Mollalar” ne alda? – dep soradı ondan.
– Bittimi?”

“Bitti... – dedi Üsein.
 – Qoyun cebimde!”

Qonuşmada bulunğan muallimler müellifke pyesanı oqumasını rica ettiler.
Üsein Şamil özüne has artistlik qabiliyetinen “Mollalar proyekti”ni nefis davuş ve ifade ile oqudı.
Ocalar diqqatle diñlediler.
Diñlegen vaqıtta müellifniñ davuşı diñleyiciniñ haq-haları altında defalarca bölündi.
Bu, pyesadan asıl alğan teessuratnıñ neticesi edi.
Pyesanı begendiler.

Emir Ali Qayışev, ocalarnıñ ve köydeki oqumış gençlikniñ iştiraki ile pyesanı sanağa qoymağa qarar berdi.

Qayışev özüne Abdulkelâm efendi rolüni aldı.
Abibulla aqaynı Menseit Kömürcige berdi.
Dülgerov ise Toqtarğazığa tüşti.
Qırım Ğazı mırzanı İbraim oca oynadı.
Repetitsiyalar, nevbetnevbet, ocalarnıñ evlerinde oldı.
Kimer ocalarğa bunıñ içün vaqıt tapmaq, uzaqlardan Saraymenge qatnamaq qolay degil edi.
Küç olsa da, işni yarı yolda qaldırmadılar.
Temaşağa azırlıq başlağan künler içinde haber bütün volostqa darqadı.
Kerçek, köylerde temaşa ne ekenini bilgen adam aman-aman iç de olmasa da, temaşanıñ özüne adamlar çoq köylerden keldiler.
Acı Erbain, Ebu Bekir, Adil, Cemaledin mahsus kelip, seyir ettiler.
Temaşa olarğa zevqlı keldi, lâkin sanada Abibulla: “Aqaylar!
Abu sopayı köresiñizmi?
Biri sözüni bitirmezden evel kim de bir şey söylerse, başını yararım!” degende, çereleri mos-mor oldılar.
Harcibiye bayları rol ile icracı arasındaki farqnı añlamaylar.
Sanadaki Dülgerovnı – Toqtarğazı dep bildiler, Abibulla aqaynı – Menseit oca dep qabul ettiler.
Harcibiyege qaytıp kelgen soñ, Cemaledinniñ evinde meşfere quruldı.
Raqı içildi, etli pilâv aşaldı.
Ev saibi kibrit ile sigarını tutandırdı.
Eki-üç defa içine çekken soñ, arqasını divarğa tayadı:

– Efendiler! – dedi Cemaledin, musafirlerge muracaat ile.
– Biz Saraymende ne kördik?
Allağa ve padişağa nefret kördik.
Üsein oca kim?
Musulmanmı?
Yoqsa, kâfirmi?
Men sizden sorayıp!

– Üsein oca – Allanıñ lânetinde qalğan kişi, – dedi Acı Erbain.
Sarı mıyığına eki pirniç yapışıp qalğan, olarnı sezmey, sözüni devam etti.
 – Biz balalarımıznı oqutuvnı oña işandıq!

– Ocanı makeme etip, Sibirge aydamaq kerek! – dedi Baqı.

Adil itiraz etti.

– Adam sen de! – dedi o, elini çetke siltep, – özüne aytayıq.
Harcibiyeden ketsin... ve bir daa qaytıp kelmesin!

Acı Erbain aqaretle küldi.

– Ocanıñ cezası qolay, – dedi o ve qalın közqapaqlarını köterip, Camalti bayğa tiklenip baqtı,– şeriatta ğayet uyğun qaideler bar.
O qaideler mücibi iş körermiz.
Ne deysiñiz, Cemalti efendi.

– Alla azretleri qaydımıznı çeksin! – dedi Cemaledin bey.
Eki qolunı töpege köterdi.

Azav deñizi yelleriniñ uvultısı sakinledi.
Yağmurlar yağdı.
Qarlar iridi.
Çöller otlar-ölenler ile yeşerdiler.
Baar, nazlı kelin kibi, külümsirep keldi ve... endi alel-acele keçip ketmek... ebet, keçip-ketmek, yaz ise yetip kelmek üzre.
Çoq yazıq!
Baarniñ, bu acayip mevsimniñ, ömüri pek qısqa.

“Nalei Qırım”ğa müellifniñ eñ küçlü eserleri kirmey qalğanlar.
“Olar ekinci seferinde neşir etilecek...” Kitapnıñ ahırında öyle yazılğan.
Hucur şey.
Niçün güzel eserler birinci kitapqa qoyulmay da, ekincisine qaldırıla?
Üsein Şamil soñki yıllarda iri eserler yazdı.
Ay Vasılda bir buçuq yıl “Saadet adası” üstünde işledi.
O vaqıtta, bitirgen künü öyle eyecanlı, öyle şad edi ki, derslerinden soñ ocalarnı evge çağırıp, ziyafet berdi.
Üsein Şamil özüniñ edebiy faaliyetinde “Saadet adası”nı özüniñ eñ iri eseri esap etti.
Ondaki personajlar Dilâver ve Dilâra, ekisi de Küçük Lambatlı olıp, diniy mektepni bıraqıp, Rusiyege kete...
yeñi usul mektebinde oqup, özleriniñ köyüne qaytıp keleler, lâkin köyde o vaqıt içinde bir şey deñişkeni yoq.
Halq zalım padişadan ep horluq çekmekte.
Yalı Boyundaki ziynetli saraylarda Rusiye zadekânları cennet ömüri sürmekteler.
Dilâver ve Dilâra Krit adasına keteler.
Ketkende Suleyman adlı genç adamnı da özlerinen alalar.
Krit adasında yedi yıl tasil körip, ilimge ve fenge saip olıp, doğmuş topraqqa qaytıp kele, yeñi ayat qurucılığına kirişeler.
Öyle ayat ki, onda zulumlıq istismar, nezaketsizlik ne ekenini bilmesinler.

Üsein oca başqa eserler de yazdı.
Şimdi öyle vaqıt keldi ki, müellif episiniñ neşir etilgenini istey.
Lâkin, nasıl?
Bu işte oña kim yardım ete bilecek?
Kene Abdureşid efendige yüz sürecekmi?
Bu mümkün degil!

Albuki aqırın-aqırın kün battı.
Evniñ içi ülkün renk aldı.
Acire ve balalar, niçündir, qartlarnıñ evinden alâ qaytmaylar.
Oca minder üstünde bir özü oturmaqta.
Çıraqnı yaqmadı.
Yaqmağa istemedi.
Ülkün odada süküt oturdı... tüşündi.
Çoq tüşündi.
Niayet, neticege keldi.
Talebeler tatilge darqağan, kendi de mektepte işlerinden biraz boşağan soñ, Qarasuvbazarğa ketip, er alda, Abdureşid efendi ile körüşmek, onıñle aqıl tanışmaq kerek degen neticege keldi.
“Qolunda, kerçek, kitap tab etüv imkânı yoq, lâkin o er vaqıt, er meseleni çezmek içün çare tapmağa bilgen adam.
Belki maña bir usul tevsiye eter... – dep tüşündi oca, özünce.
– Daa olmasa, Bağçasarayğa aylanırım, Femi efendinen laqırdı etip baqarım.
Onıñ arqası qalın.
Belki Sankt-Peterburgdaki İlyas mırza ile añlaşır.
Zaruret olsa, özüm Borağanskiyniñ özüne barıp-kelirim”.

Bu tüşünceler içinde oca, aqırın-aqırın qaburğası üstüne çevirildi, yuqlap qaldı.
Bir talay vaqıt daa keçti, ocanıñ uyqusı pekindi, terenleşti... hırıltısı küçlendi.
Bu vaqıtta pencere qaqıldı.
Oca bir şey eşitmedi.
Pencere tekrar... lâkin bu sefer küçlü qaqıldı.
Evniñ saibi abdırap, başını köterdi, baqtı-baqtı, yerinden turmadı.
“Qapu açıq... bilesiñ de!
Pencereni qaqqanıñ ne?” dep darıldı oca.
Kene yuquğa ketti.
Lâkin pencereni qaqqan Acire degil edi.
Küçlü erkek qolu camnı kene tasırdattı.
Üsein Şamil, niayet, uyqu beyutlığında yerinden qalqıp, tışqa çıqtı.
Evniñ ögünde eki atlı araba turmaqta edi.
Qapu açılğan soñ pencere yanındaki qaraltı ocağa yaqın keldi.
On doquz yaşlarında, mazallı yaş kişi.

– Üsein oca siz olasıñızmı? – dep soradı mecül yolcu.

– Men olam... lâkin pencereni o qadar küçlü tasırdatmaq... niçün kerek oldı?
Tavannıñ sıvavı töküldi.

Yolcu ocanıñ şikâyetini diñledi, lâkin bir qulağından kirdi, digerinden çıqıp ketti.
Onıñ qafasındaki dert başqa edi.
Qoyunından dört büklü kâğıt çıqarıp, ocağa uzattı.
Üsein kâğıtnı alıp, evge kirdi, lampatnı yaqtı, kâğıtnı açıp oqudı.

– “Azizim, Üsein efendi!
Kederli mektübim içün canıñız ağırmasın.
Men dostuñıznıñ ricasını eda etmek istedim.
Mezkür tezkereyi sizge taqdim iden qayınım Erecepni, uzurıñızğa mahsus yollayım.
Özüm yañçıq Qarasuvbazardan keldim.
Anda, o şeerde, öz kişilerimiz olmağanından, dün gece qavehanede qondım.
Sabalıq yemekten soñra, ketip, işlerimle meşğul olayım diye caddege çıqqan edim, Bazırgân Mamut, hanazbarınıñ saibi, sarı ipek kostümli, tolu qıyafetli efendi ile qonuşıp turğanını körip, selâm berdim, çünki Bazırgân Mamut ile biraz tanışlığım var.
Mamut efendi meni subetdeşine taqdim etti.
Subetdeşi qolumnı aldı, faqat özüniñ adını söylemedi.
Belki de söylemege unuttı, çünki kişilerniñ ekisiniñ de başları aylanıq, yürekleri yaralı edi.
“Bugün saba milletimizniñ sevimli evlâdı Abdureşid Medi oğlu vefat etti... – dedi kişi maña.
Kendini tutıp olamadı.
İçin-için ağladı.
Sözlerini aytıp bitirmek içün özünde küç yoqluğından, yavluğınen közlerini... sildi, yaşlar ise tıyılmadı, ep aqtılar.
Niayet, kişi devam etti:
 – Rica etem, bir çareler tapıp, bu haberi Üsein Şamil efendiniñ şahsen kendine bildiriñiz!”

Öyle degen soñra, yol çetinde, yüksek emen altında beklegen faytonğa minip, Qaravullar Meydanına doğru ketti.
Qayğısı pek büyük edi.

– Bu adam kim? – dep soradım Mamut efendiden.
– Tohtabalı mırzamı?

– Merumnıñ qaynağası Suleyman Ali Mollayev... – dep cevap berdi Bazırgân Mamut.
 – Yalvaram sizge, Üsein efendige mıtlaqa haber etiñiz!

Bazırgân Mamut qavehanege kirdi.
Men Qarasuvbazardaki işlerimden vazgeçtim, arabağa oturıp, evge qaytıp keldim.
Kirleutte atlarnı deñiştirdim... arabanı acele surette sizge yiberdim.
Yolğa çıqmaq içün sizde mania olmasa, alel-acele arabağa oturıp, Qarasuvbazarğa kelmeñizni rica etem!
Mezkür tezkereyi sizge taqdim etken Erecep sizni doğru yol ile quşluq maalinece Suleyman Ali efendiniñ evine ketirir.
Dostuñıznıñ vefatı, dolayısı ile menim taziyemni qabul etiñiz!

Fikret Şerif.
Kirleut.
1912 senesi, mayıs 16”.

Oca mektüpni oqup bitirgen soñ onı pantalonınıñ cebine qoydı, qoydı degence, tekrar çıqarıp, satırlar arasında bir şeyler qıdırdı.
Afızası zayıflasa kerek... mektüpteki sözlerniñ bağını ğayıp etti.
Elini divarğa uzattı, çüyge asılı bıcağını ve qalpağını alıp kiydi, qapularnı qapatmağa aqılı yetmey, kâğıt üzerindeki sözlerniñ manasını añlap olamay, arabağa mindi.
Hatip Mambetniñ evi yanından keçkende, arabanı toqtatıp, Acire hanımğa qıçırdı.
Qarısı qolundaki küçük Ebabil ile yolğa çıqtı.

– Bekledim... kelmediñ! – dedi Üsein oca qarısına.
 – Ne?
Evde fena bir şey oldımı?

– Anam pek alsız, – dedi Acire hanım.
– Yanında olmaq kerekim.
Özüñiz... qayda ketesiñiz?

– Qarasuvğa çağırtqanlar, ciddiy mesele olmalı, – oca mektüpteki sözlerniñ manasından alâ bihaber edi.

– Ciddiy mesele? – Acireniñ çeresi altın ziya ile aydınlanıp ketti.
 – Nasıl ciddiy mesele?
Ekinci kitabıñıznıñ neşirimi?
Ey, Allayım!

Oca Acire hanımnıñ suallerini, hoşnutlıq nidalarını eşitti... emiyet bermedi.
Başını, haşarlı tay kibi, aşağı-yuqarı salladı.
Erecep telbevlerni özüne çekip, qamçısını atlarnıñ yanbaşları üzerine endirdi.
Atlar kiyip aldılar... yolda arabadan tek duman qaldı.

Türlü milletlerni temsil etici şeer ealisi yas bağlap, soqaqlarnı toldurıp, Mediyevni qabristanğa ozğarğan maalde Üsein Şamil yeşil köpçekli, tutaş tahta añğıçlı araba üstünde, atlarnı çaptırıp, şeerge kelip kirdi.
Cenaze alayı Urum Maallesi betten merkezge doğru areket etmekte edi.
Oca yolnıñ çetinde arabanı toqtattı.
Soqaqlar, aralıqlar adamlarnen qıntavlı.
Ayaq basmağa yer yoq.
Hoş qıyafetli, Avropa kiyimli münever kişiler yipek ve qumaşle bezeli tabut içindeki Abdureşid Mediyevniñ cesedini omuzları üzerinde köterip kelmekte, arqadan on biñlep kişiler kederli çereleri ile, olarnıñ peşinden areket etmekteler.
Bir adam tabutnıñ çetinden yañı tuttı degende, digeri kelip, omuzını tabutnıñ astına qoya.
Bir adam kele – diger adam kete.
Daima deñişip turalar.
Üsein oca arabadan tüşip, aqıntı içine kirdi, o yaqqa tıqıldı – bu yaqqa urundı, büyük meşaqqatle tabutqa yaqın kelip, deral ögdeki qolluqqa yapıştı.
Kimniñ ögüne kirdi, kim çetke çıqmağa mecbur oldı?
Oca körmedi.
Şimdi onıñ közlerine bir şey körünmey qulaqlarına bir şey eşitilmey.
O bütünley feryat içinde.
Omuzı tabut altında, özü yavaş-yavaş ileri adımlar eken, közlerinden ep yaşlar aqtı... aqıp, yerge tüşti, toz-topraqqa qarışıp, kişilerniñ ayaqları astından taptalıp ketti.
Oca qolluqnı yibermey, vira ileri cılıştı.
Ağlavını-sızlavını toqtatıp olamadı.
Yanığı ket-kete o qadar küçlü ceryan etti ki, ağrı ta, yüregine urıp, yürüşini çığırdan çıqarayatqanı kenardan sezildi.
Ayaqlarınıñ areketi deñişti.
Kelip, onıñ yerine kirmek içün kimsede cesaret tapılmadı, çünki tabutnıñ arqasından taban-tabanğa kelgen kişiler Üsein Toqtarğazınıñ kederi ne qadar tesellisiz...
 onı yatıştırmağa ıntıluvnıñ ne qadar faydasız ekenligini bile ediler.
Er alda, Ablâmit Şeyh-zade bu alğa başqa köz ile baqtı.
Nusret İlmiyniñ qulağına nelerdir fısıldadı.
Nusret efendi ihtiyatle barıp, tabut altına, Üsein ocanıñ ögüne soquldı...
 ocalardan kimdir tez-tez Üseinni qoltuqlap, çetke çekip, artta qaldırdı, soñra ekevleşip kenardan yavaş-yavaş kettiler.
Halq aqıntısı ep küçlendi, ep ileri ıntıldı.
Caddeniñ bir yaqında – qadınlar gimnaziyasınıñ.
 diger yaqında – erkekler gimnaziyasınıñ talebeleri özleriniñ yaraşıqlı kiyimlerinde saf olıp, yas tutıp, tertip ile yürgenleri alda, tabutnıñ arqasında, halqnıñ ögünde, Ruşdiye şagirtleri bulunmaqta ediler.

Kişiler areketi Sarı Suv köpürinece devam etti.
Bu yerde toqtadı.
Abdureşid Medi oğlu yeşil yükseklikte halq mezarlığında defn olundı.

Halqnı parlaq istiqbalge, yüksek ğayelerge yeteklegen ulu Mediyev ayattan ketti.
Suvuq topraq bağrında qaldı.
Adamlar onıñle ebediyen vedalaşıp, evlerine qayttılar.
Mediyevni sevgensayğan kişilerniñ qalplerindeki yanıq iç bir vaqıt sönmeycek, közlerindeki accı yaşlar qurumaycaq.
Halq özüniñ sevimli evlâdı Abdureşid Mediyevni unutmaycaq.

Üsein oca evge Suleyman Ali efendi ile beraber keldi.
Duada bulundı.
Can aşı yedi.
Merumnıñ yaqın dostları, gece yuqlamayıp, sabağa qadar Mediyev aqqında subet etip çıqtılar.

Üyle avğan soñ Üsein Şamil Medine hanımğa sağlıq-selâmetlik tilep, Suleyman Ali efendi ile sağlıqlaşıp, Erecepniñ arabasında Harcibiyege, evge, qaytıp keldi.

Sofa içinde ayaqqaplarını çıqardı.
Bıcağını divardaki aqbalçıqlı çüyge astı, içeri kirip, minder üzerine yattı.
Acire hanım qocasını zornen tanıdı.
Azğan-tozğan... közleri oyulıp, kiyiklenip ketkenler...
Eki kün içinde bu qadar deñişiklik... tasavur etilecek şey degil.

– Sizge ne oldı oca? – dedi qarısı.
 – İçiñizde canıñız yoq!
Qazağa qaldıñızmı?

– Abdureşid... vefat etti, – dedi Üsein oca.

Başqa bir şey aytmadı.
Dört kün evden çıqmadı.
Yattı-qalqtı, oturdı.
Sigar içti.
Tüşündi.
Çoq tüşündi.

Beşinci künü köylüler adından eki adam keldi.
Pomeşçik Gramatikovğa qarşı açılğan makeme işinde oca halq adından davacı olmasını yalvardılar.
Gramatikov köy toprağını aqsız tutıp alğan, ealini aç qaldırğan.
Köyde Cemaledinniñ, Acı Erbainniñ zorbalığı güya azlıq eken!
Bedbaht köylüler!
Oca olarnı ricasını red etsin?
“Alım pek fena...” desinmi?
Çıqsa, yürse... iş ile meşğul olsa, belki yüregi çezilecek!
O Femi efendi ile körüşüvden, Peterburgğa barıp-kelüvden vazgeçti.
Bütün yaznı makemeden makemege qatnap, davalaşıp keçirdi.
İşniñ Kerç makemesi baqtı, Grammatikovnıñ faydasına çezdi.
Oca meseleni Kefe uyezd makemesine berdi.
Kefe makemesi topraqnı köylülerge qaytarıp berüvden red etti.
Niayet, işni okrug makemesine berdi, aftalap peşinden yürgen soñ, makeme topraq köyniñ ealisine berilsin, degen üküm-qarar çıqardı.
Oca ükümni qolğa alıp, volost makeme pristavı ve cemaat vekâleti ile beraber çölge çıqıp, topraknı köylülerge bölip berdi.
Bu işler eda etilgence, yaz keçip ketti.
Yeñi oquv yılı kelip yetti.
Mektepte dersler başladı.

İlki aftanıñ niayetinde, cuma arfesinde, oca üyle avğan maalde derslerden boşadı.
Evge aşıquv içün zaruret sezmegeninden, yol boyunda tükân betke aylandı.
Üstünde beyaz bıcaq, qara ştan.
Ava tunçıq, bıcaqnen yürmek küç, ama oca cıynaqlı olmaq, zemane tertibine riayet etmek kerek.
Adet öyle olıp kelgen.
Oca nasıldır, eski türküni, uzaqqa eşitilmez tarzda, yırlay-yırlay ketti.
“Bu giden qız – kimniñ qızı, fistavı tizden...”

Tükânğa taze mal kelgen.
Qave, şeker, çamaşır sabunı, kürpe... demir senek, at taqımı.
Bularnıñ bir qısımı içerige kirsetilgen, diger qısımı daa tışarıda.
Yaş-yavqa malnı içeri taşımaqta.
Talipke yardım etmekte.
Tükân ögünde adamlar cıyılğan.

Üsein oca selâm berdi, esli-başlı kişilernen qol tutuşıp, al-hatir soraştı.
Nezaket qaidesi mücibi zarur dep bilingen ufaq-tüfek laqırdıdan soñ, tükânğa kirdi.
İçeride közüne ilkide Aci Erbain çalındı, o ülkün köşede, yerde sıranen tizili hamutlarnı birer-birer eline alıp, diqqatnen teşkermekte edi.
Eki adım çette Bekir bay ve qaynağası Abdulla, divarğa tayalı çuvalnıñ ağızını çezmekteler.
Oca tek şimdi işniñ farqına bardı.
Adamlarnıñ tışta, tükân ögünde beklegenleriniñ sebebi şu eken.
“Ağalar malnıñ yahşısını saylap alsınlar, qalğanı cemaatqa olur...”

Tükân içinde Üsein ocanıñ selâmını Talip aldı.
Başqa kimse aylanıp baqmadı.

“Nişleyik?
Alayıqmı? – dep soradı Bekir bay Abdulladan.
Özü makaronnı sındırdı, kesegini çaynap baqtı.
“Tiyran qara tarta, – dedi Bekir bay ve ağızı içindeki hamırnı yerge tükürdi, boyunını bir de qısıp aldı.
– Alsaq alayıq.
Kerçdeki de şundan aruv tuvul”.

Acı Erbain hamutlarnı begendimi?
Alacaqmı... yoqmı?
Talip ondan nazarını üzmey, beklemekte.
Acı Erbain endi demir seneklerge keçti... olarnı közden keçirmekte.

Üsein ocağa hamut kerek degil.
O atını arabağa yekmey.
Yer de sürmey.
Oña senek de zarur degil, çünki aşlıq saçmay, arman basmay.
Lâkin Acireniñ “çamaşır sabunı bitti...” degeni hatirinde.
Qarısına, küçük de olsa, eyilik yapmaq arzusı ile, Talipke, dört qalıp sabun bermesini rica etti.
Tükâncı sabunlarnı kâğıtqa sarayatqanda, ocanıñ közlerine qamçılar çalındı.
Demir parmaqlıq pencere yanında, topraq tabanda, hasır üstünde bir top qamçı yatmaqta.
Sapları qırmızı, tasmaları qatranlı, uzun.
Olarnı kördi de, sevinçinden esini ğayıp ete yazdı.
Oña qamçı kerek.
Yaznıñ çillesinde Qaranğıttan qaytqanda, qamçısınıñ sapı sınıp ketti.
Tasması ise bir yıl evelsi üzülgen, bir qarış qadarı sallanıp tura edi.
Ebet, oca salmaqlı bir qamçı aluv niyetinde ekeni aman-aman bir yıl.
Qıpçaqnıñ üstünde ep qamçısız yüre.

O alel-acele pencere betke doğruldı.
Egildi, qamçılar bağlamı içinden bir qamçı suvurıp çıqardı, onıñ qısqa qızılçıq sapına, yuqarıdan biraz örmeli, aşağıdan ince tasmasına hayli vaqıt közetip turdı.
Qamçıda ille tapamadı.
Lâkin Üsein oca qıbırdavuq... içten araretli, yaş adam, qamçını bir sallap, davuşını eşitmey tura, yüregi tınçlanıp olamaycaq.
Baba-dedelerimizniñ özlerinde de öyle adet olıp kelgen...
Oca sağ qolunen qamçınıñ sapından tutıp, töpege köterdi, arqağa keñ qulaç sozıp, qamçını bir siltedi.
Tasması öyle küçlü şuvuladı ki, tükânnıñ içi ses sadağa toldı.
Qamçınıñ avadaki şuvultısı ocanıñ qulağında Bethovenniñ ekinci simfoniyası kibi iñledi.
Davuşı öyle hoş eşitildi... lâkin bu hoş aenk içinde nasıldır deşetli, ğayrı tabiy insan davuşı yañğırağan kibi keldi.
Ebet, tasma avada sızğırğan vaqıtta insan sadası da çıqqan kibi oldı.
Albuki, tasmanıñ ucu Emirzaqovnıñ caqına toqunğan... şuvultı arasında eşitilgen vayıltı – Acı Erbainniñ sesi eken.
Bekir ve Abdulla, kiyik sesten abdırap, başlarını köterip, baqtılar.
Acı Erbain üç büklengen, caqını avuçlap turğanını körip, ayretke keldiler.
Emirzaqov niçün ayqırdı, aceba?
Onıñ caqındaki qan qaydan keldi?
Üsein oca iç bir şey añlap olamay, tükâncığa çevirilgen arada, Acı Erbain qamçılar bağlamı arasından diger bir qamçını çıqarıp aldı, kerile berip, ocanıñ yelkesine endirdi.
Ocağa esini toplap, ne olıp – ne keçkenini bilmege imkân bermedi, tekrar yandırdı.
“Acı Erbain, siz aqıldan azdıñızmı? – dep qıçırdı oca.
 – Bu ahmaqlıq ne sebepten?”
Yoq...
Acı Erbain toqtamadı.
Kene qamçısını köterdi.
Üsein oca vucuttan yufqa kelse de, cısman zayıf, ruhtan qorqaq adamlardan degil edi.
Madam ki, Acı Erbain toqtalıp, insan kibi añlaşmaq istemey, qamçını endire bere, oca da qamçısını tekrar köterdi, yahşı etip, Acı Erbainniñ yüzüne yerleştirdi.
Emirzaq oğlu qamçınıñ küçünden artqa qaqılıp ketti.
Ve esini toplartoplamaz, oca kene siliştirdi.
Emirzaqov da urdı.
Oca tekrar yandırdı.
Başına, yelkesine, omuzına, ne yeri rastkelse, o yerine urdı.
Acı Erbain da urdı.
Şu-uv!
Şu-uv!
Şu-uv!
Tükânnıñ içi qamçı şuvultısından iñledi.
“Üsein oca, vazgeçiñiz! – dep qıçırdı tükâncı.
 – Bunıñ soñu yahşılıqnen bitmez!” Oca toqtamadı.
Onıñ içinde dağlarda kezici kiyik mahlüq uyandı.
Qamçısını oñlu-sollu siltedi.
Talip kötekni toqtatıp olamağan soñ, yuvurıp tışqa çıqtı.
“Cemaat!
Üsein oca Acı Erbain efendini öldüreyata! – dep qıçırdı.
 – Tez!
Tez!
Yardım etiñiz!” Adamlar bir-birlerine baqıştı, yerlerinden qıbırdamadılar.
“Acı Erbain baynımı? – dep soradı köylülerden birisi.
 – Kim öldüre yata?” “Üsein oca...”

Üsein oca degen soñ, adamlar şübelendiler... tükânnıñ içine sürüşip kirdiler, çünki iri kevdeli Emirzaqov ocanı urıp, saqatlaya bileceginden qorqtılar.
Dört mazallı kişi, kötekleşicilerniñ ortasına kirdi.
Acı Erbainniñ qollarından qapqaç etip, arqasından üytep, tışqa alıp çıqtılar.
Onı belâdan qurtarğan, kendisine itibar, ürmet köstergen olıp, evinece ozğarıp kettiler.

Oca tükân içinde qaldı.
Onı quçaqlap, kürpe çuvalı üstüne oturttılar.
Qızarğan, terge pişken.
Beyaz bıcağınıñ üstü qatranlı tasma izlerinen çilterlengen.
Yüregi boğazına cılışqan kibi, tıyılıptıyılıp nefes almaqta.
Kimdir ketirip ögüne bir filcan qave qoydı.
Oca aylanıp baqmadı, asabiyetten, qolları qaltıramaqta edi.

Bir talaydan soñ, Talip başını o yaqqa, bu yaqqa egiltip, Bekir baynı qıdırdı.
Bekir bay tükân içinde körünmedi.
Tışqa çıqıp baqtı, uzaqta, yol kenarında bir özü turmaqta edi.
Çapıp baynıñ yanına bardı.
“Bekir efendi! – dedi Talip oña, yumşaq davuşnen.
– Makaronnı ne yapayım?
Eviñizge yibereyimmi?”
“Yoq! – dedi Bekir bay.
– Makaronıñ da kerekmey, özüñ de!
Tükânıñ içine bir daa ayağım basmaycaq”.
“Efendim, mende qabaat yoq.
Bu iş oca ile...” Lâkin Bekir bay onı diñlemedi, yolnıñ ortasına tüşti, aqırın-aqırın ketti.
O kimnidir beklemekte edi, Talip oña keder etti.

Bu esnada tükân içinden Üsein oca çıqtı, beş – altı adam ile beraber evge doğru cönedi.

Aqşam Acı Erbain qomşunıñ oğlunı yiberip, Meñlibeyni evge çağırttı.
Meñlibey, tükânda olıp-keçken vaqia munasebeti ile Acı Erbainge özüniñ teessuratını bildirdi.
“Yanıñızda özüm olğan olsam, böyle aydutlıqqa yol bermez edim, – dedi o ve lafına ciddiyet bermek içün ilâve etti.
 – E!
Endi işniñ ilerisini tüşünmek kerek”.

Ebet!
Ebet!
Acı Erbain onı bağsus ilerideki işler içün çağırttı.

– Sen bilesiñmi, Meñlibey?
Üsein başqa ocalarğa beñzemey, – dedi o hamutçığa.
– Bizim etraftaki köylerde ocalar çoq, ama olar çuluqlar.
Bu bizimki... bu imansız küçlü, ilekâr.
Qolu pek qattı.
Bunı yeñmek qolay iş degil.
Biz büyük qata yaptıq.
Üsein ocanıñ işini ta o vaqıtta... hatiriñdemi?
Saraymendeki temaşadan soñ, çar-çapik bitirmek kerek edik.
Adil efendiniñ sözüne kirdik.
Nafile... belâsı boyunımızğa asılı qaldı.
Ketken sayın yüreklerimizni kemirmekte, qafalarımıznı delmekte.
Onıñnen esaplaşmaq ketken sayın qıyınlaşa... añlaysıñmı, Meñlibey?

– Añlayım, Acı Erbain efendi!
Ama acizlenmek içün sebep yoq.
Daa keç degil.
Bir fodulı tatnıñ çaresini tapıp olamaycaqmızmı?

Ev saibi, kilim üzerinde qıyşayıp turğan şişeden filcanlarğa raqı qoydı, ekisi filcanlarnı yüksekke köterip, bir-biriniñkine qattı toquştırdılar.
Emirzaqov raqını ufaq yutumlarnen, qıynalıp içti.
Meñlibey onıñ içişini aselet seyir etip oturdı, Acı Erbain boş qadeni yerge qoyğan soñ, özüniñkini ağızı içine bir nefeste atıp yiberdi.
Emirzaqov, Meñlibeyniñ raqı içişini tek şimdi eslep, taaciplendi.

– Oca küçlü... – dep tekrarladı Erbain.
 – Men de zayıflardan degilim.
– Ne deysiñ, Meñlibey?
Men zayıflardanmı?

– Sizmi?
Acı Erbain efendimi?

O semiz, qırmızı közlerini yuma berip, cılmaydı.
Öyle ki, közleri tekmil coyulıp ketti, külküsi bitken soñ, tem-tegiz betinde tekrar küçük delikler peyda oldılar.
Peyda olğan soñ, nazarı şişege ilişti.
Ev saibinden ruhset almay, qadelerge özü raqı qoydı ve qadelerni toquştırmayıp, ekisi de “niyetlerine irmek içün” içtiler.
Niyetleri ne ekenini biri-birine aytmadılar.
İçten özleri bildiler.
Adet öyle.

Emirzaqov musafirniñ qılıqlarını bile.
Ekinci qadeni içken soñ, onıñle añlaşmaq küç, o sebepten, qafasındaki miyi köndelen çevirilmezden ve tili kürmeklenmezden evel, işni al etmek kerek.
Öyle eken, fikirini açıq ve aydın añlatmağa aşıqtı.
Aşıqtı, lâkin Emirzaqov lafqa usta, arzusını aplamadan-saplamadan ayta qoymağa istemedi, ondan da başqa, meseleniñ aqibeti Acı Erbain içün nasıl aqibet ola bile?
Onıñ endi közü döngen, özü ifrit kesilgen.

– Ocanıñ işi ımpıs-tımpıs bitip ketse, yahşı olur edi, – dedi ev saibi.
– Şamatalı olıp çıqacaqqa beñzey.
Siñirlerim zayıflağan.
Tükânda qızıştım... özümni tutıp olamadım.
Endi ise işni yarı yolda qaldırmaq mümkün degil.

Ev saibi eyecanlı, lâkin bu eyecannı Meñlibey sezgenini istemedi.
Ama Meñlibey episini sezdi, aynecilikke urdı, bir şey bilmegen kişi oldı.
Meşfere uzadı.
Niayet, tañ aldında bu eki adam arasında söz kesildi.
Biri – digerini elge bermeycegi içün tövbe etti, ekisi de Qurannı alıp öptiler.
Meñlibey öz evine ziyafet azırlaycaq, güya, Üsein ocanı Acı Erbain ile barıştırmaq içün ekisini evge davet etecek.

Ertesi künü Meñlibey oca ile körüşti.
Yumşaq davuşı ile ocanıñ ve bala-çalasınıñ al ve hatirini soradı, bir vaqıtlarda Meñlibeynen bir dam astında ömür sürip de, soñki yıllarda evinden ocanıñ ayağı kesilgenine, eñ olmağanda, kimerde, böyle dersten qaytqanda, kirip bir filcan qave içip ketmegenine öpkelendi.
Meñlibey bir talay indemey turdı, oca onıñle sağlıqlaşıp, evge ketmege niyetlengende, ocanı lafqa tuttı.
Yaqında qoşu egeri ve qaparalı cügen tapıp alğanını, sez arası, qıstırıp aldı.

– Özüme kerek tuvul... – dedi hamutçı.
 – Kelişse, alıñız, aqçasını... beklerim.

– Ev-alla, usta! – dedi oca.
– Maña da zarur degil.
Özümniñki olıp turacaq.
Ondan da başqa... men qoşu çapmayım.
 – Oca sağ elini köküsi üstüne bastı, yoluna devam etmek içün keri çevirildi, Meñlibey onıñ yeñinden çekip, toqtattı.

– Kerekmese, almañız, – dedi Meñlibey.
 – Men zorlamayım.
Müşteri köp.
Men şay... eski dostuñız ekenimni hatiriñizge tüşürmek istedim.
Bizni unutmaq kerekmey, Üsein muallim!
 – Meñlibey tamağına yarçıq sançılğan kibi, boğazını qırıp öksürdi, tamşandı, soñ dedi.
 – Biz sizni unutmadıq.

“Qaşqırnıñ qafasında hainlik doğğanğa beñzey, – dep tüşündi Üsein oca.
– Doğmasa, meni nafile toqtatırmı edi?”

Üsein oca Meñlibeyniñ dostu emiş.
Kerçek, oca Meñlibeyniñ evinde yaşadı.
Tanışı-bilişi yoq, yabaniy köyde Meñlibey onı sığındırdı.
Aşattı-içirdi... paranen, elbette.
– Bu – eyilik.
Onı unutmaq kerekmey.
Ama işniñ diger tarafı da bar.

Oca, yahut ekim, qaysı vilâyette olsa-olsun, köyge kelgen vaqıtta, bir de-bir adamnıñ evinde yerleşe.
Bu – ev saibiniñ alicenaplığı degil.
Evelden olıp kelgen adet.
Daa doğrusı, qanun.
Üsein oca Meñlibeyniñ evinde yaşadı, özü de, Meñlibeyge az eyilik yapmadı.
Neticede ne oldı?
Urâdnik, pristav keldi, ocanı köyden sürdiler.
Bu, Meñlibeyniñ Üsein ocağa yapqan eyiligi oldı.

Oca yolnıñ çetinde Meñlibeyniñ ögünde turıp, onıñ maylı, qırmızı çeresine baqmaqta, közleriniñ ögünde ise başqa levha...
Acire, bala ke özüniñ Kefe yolunda, araba üstünde qaqınasilkine kete yatqanları, arqadan silâlı polis hadimleriniñ cekirüvleri canlanmaqta edi.
Bu iş Meñlibeyniñ qolunen olğan edi.

– Aselet eviñizge barmaq istedim, – dedi Meñlibey.
 – Bu yerde körüştik.
Niyetim oğurlı eken.

– Men kimge kerek oldım?

– Maña... bizim ailege – dedi Meñlibey.
– Sizni, sevimli ocamıznı, eski dostumıznı yarın evimizde olacaq ziyafetke davet etem.

Hamut ustasınıñ ağızından sözler öyle töküldiler ki, güya olarğa şübe, yahut itiraz oluvı mümkün degil.
Öyle emiyet ile laqırdı etti.

– Ziyafet... ne munasebetnen? – dep soradı oca.
– Oğluñıznı sünnet ettiresiñizmi?

– Yoq.
İş başqa.
Evde Baş Avuldan musafir bar.
Seit-Halil oca.
Hatiriñizdemi?
Qarasuvbazarda belediyede tanış olğansıñız?
Sizni körmek istey.

– Alla razı olsun, Meñlibey efendi! – dedi oca oña.
Hamutçınıñ özüne de efendi demek kerek oldı.
Demeseñ, bar da yaqañnı qurtar!
 – İşim ğayet çoq.
Bir yerge çıqmağa çarem yoq.
Seit-Halil ocağa aytıñız, özü bizge kelsin!

Oca yolnıñ ortasına tüşti, dağlıq köylerniñ adamlarına has adetnen, kevdesini azaçıq ögge ve oñ yaqqa egilte berip, ketti.
Meñlibey onıñ arqasından bir şeyler aytıp, qıçırdı.
Oca aylanıp baqmadı.
Meñlibey avanı keser kibi, qolunı tersine siltegen soñ, evine qaytıp keldi.
Qasevetten ezilgen vucudını minder üzerine, çalqağa taşlap, yattı.
O, elbette, daa tüşünecek-taşınacaq, çapacaq-çapqalaycaq, ille usulınıtapıp, ocanı evge ketirecek.
Emirzaqov vazife berecek de, Meñlibey eda etip olamaycaqmı?
Böyle al olğanı yoq!

Meñlibey paranı avağa uçurğanlardan degil.
Oca bunı bile.
Elverişsiz işke eki şa bermez.
Elverişli işke bergence bile ezmeñni çıqarır.
Şimdi Seit-Halil oca içün bu nasıl ziyafet?!
Añlaşılmağan şey.
Bu yağda, şübesiz, bir qıl bar!
İş, zan etsem.
Seit-Halilde degil.
Oca yolda keter eken, böyle tüşündi.
Evine yaqınlağanda, Qıpçaqnı kördi.
Kimdir onı ahırdan çıqarğan, egerlegen.
Ev aldında turğan sınıq, eski arabanıñ art köpçegine bağlağan.
Qıpçaq ocanı uzaqtan tanıdı.
Ufaq, dülber başını köterip, oña öz muabbetini izar eterek hoş davuşnen kişnedi.
Tuyağınen yerni tepmeley başladı.
Üsein onıñ boyunından quçaqladı, özüniñ yanağını Qıpçaqnıñ yanağına tayap, çoq vaqıt atnı ohşap, onıñ ile laqırdı etip, dertleşip turdı.
“Yürmege sağındıñmı, dostum?
Men de sağındım.
Ah, Qıpçaq!
Öyle sağındım ki... özüm şimdi ğayet efkârlım!
Añlaysıñmı?”

Qıpçaq ocanı añladı.
Közlerini eki kere açıp-yaptı.
Açıp-yapqanda kirpikleri Üseinniñ betini sıypap-sıypap aldılar.
Ocanıñ közlerinde yaşlar sezildi.
Özüniñ derdini kimselerge aytıp-añlatıp olamağanı alda, Qıpçaq onı doğru añlağanına sevinip, boşap ketti.
Qollarını atnıñ boyunından aldı, yeñinen közlerini sildi.

Evden Seit-Celil çıqtı.
Eniştesiniñ at ile qonuşayatqanını körip, külümsiredi.

– Qıpçaqnıñ canı sıqıla, – dedi o Üsein ocağa.
 – Yerni tepmeley bere.
Egerledim...

Seit-Celil yaş.
Taqdirniñ tersliklerine daa rastkelgeni yoq.
Sözleri tabiiy ve samimiy.
Üsein onıñ gülgüli çeresine baqtı-baqtı, qalbini elem ile qarışıq sevinç silkitti.

– Ber maña! – dedi o, atnı çezeyatqan Seit-Celilge.
 – Özüm bir aylanıp keleyim.

Cügenniñ ucunı atnıñ yelkesi üstüne attı, egerniñ ög ürkeçinden tuttı, kevdesini arqağa qayırıp sıçradı, egerniñ üstüne lıq etip tüşti.
Cügenni tartar-tartmaz, at kiyip aldı, oca ayaqlarını zengilerge zornen keçirip yetiştirdi.
Qıpçaq köy çetindeki yoldan yıldırım kibi yalqıldap keçerek, çölge çıqıp ketti.
Oca onı iç bir yaqqa doğurtmadı, Qıpçaq istegen yaqına ketti.
Oca içün bunıñ farqı yoq edi.

Çölge çıqqan soñ, at yürüşini yavaşlattı, adım-adım ketti.
Küneş batmaq üzre edi.
Çölniñ niayeti ateş renkli ziyalar içinde balqıldamaqta.
Ekinler cıyılğan, otlar-ölenler sararğan-solğanlar.
Qarğalar qıçırşıp, bir yerden diger yerge uça-qona... boğday danelerini çoqçıylar.
Qıpçaq başını töpege tiklep, quyruğını oñğa-solğa sallap, kete.
O çöldeki serbestliginden memnün.
Üsein oca özüniñ qalbindeki kederlerge toqunmadı, olarnı qozğamadı, olar hususında tüşünmek istemedi.
O böyle yapmağa bile.
Oca türkü ayttı.
Onıñ türkülerini diñlemek büyük hoşnutlıq.
Bu Allanıñ çölü içinde şimdi onıñ türküsini yalıñız Qıpçaq eşitti, dülber başını köterip, qulaqlarını tim-tik tutıp, zevqlanıp diñledi.
Oca ve Qıpçaq – ekisi çölde böyle kezindiler.
Kimerde, Qıpçaqnıñ sabırı tükengende, çaptı.
Kimerde adımlap yürdi.
Yavaş-yavaş qaranlıq altında qala yatqan bu süküt çöller içinde Üsein ocanıñ qalbini kim diñlep olur edi?
Diñlegende bile, o isyancı yürek nasıl teselli bulur edi?

Seit-Celil bir talay qomşu balalarğa qoşulıp, çelik oynadı... soñra qaytıp, aran içinde Qıpçaq turğan yerdeki tezeklerni küredi, üstüne qum ketirip septi, ayaqlarınen taptadı.
Özünce, büyük iş yapqan olıp, evge kirdi, eniştesi atqa minip, çöl betke ketkenini Acire aptesine ayttı.

– Kördim... – dedi Acire, hoşnut alda.
 – Pencere ögünde edim.
Enişteñni aç tut, atsız olmasın.
Zararı yoq.
Ketsin.
Çezilsin.
Tek belâğa qalmasın.

– Nasıl belâğa?

– Tükânda olğan qamçılaşuv... ne?
Belâ degilmi?

– Qamçılaşuvda eniştem qabaatlı eken, – Dedi Seit-Celil, – köy içinde öyle laf kete.
Acı Erbainni başta eniştem salıştırğan.

– Salıştırmağan... tasmanıñ ucu qatanen qulağına tiygen.
İstep yapqanı yoq.

– Qatanen tiygen... doğru!
Soñ eniştem aselette şıbalağan.
Bayğa qol kötermege aqqı yoq... deyler.

– Qol kötermege aqqı yoq?
Nege aqqı bar? – dep cekirdi Acire, sabırı tükenip.

– Seni bugün tanımaq mümkün degil.
Bir şeyler oldımı?
Acı Erbain enişteñni qamçınen şıbalay berecek de, enişteñ ırcayıp tura berecekmi?
Sende aqıl barmı?

Acire ile Seit-Celil arasında laqırdı alevlene başlağanda, azbarda at tuyağı davuşları çıqtı.
Dava kesildi.
Seit-Celil alel-acele tışqa çıqtı.
Bir talaydan soñ içeri Üsein kirdi.
O yorğun ve şeñköründi.

– Men pek açıqtım, – dedi oca, ayaqqaplarını çıqarğan soñ.
 – At üstünde silkine-silkine, içim boşap qaldı.

– Aş azır, – dedi Acire hanım.
– Otura, aşaysıñız, vesselâm!
Lâkin bu maalde çöllerde dolanuvğa ne acet edi?

– Yel degirmen betke çıqıp keleyim... dedim.
Qıpçaq inatlandı, arqağa qaytmadı.
Başını aldı, çıqtı-ketti.
Ekimiz yürdik.
Soñ qaranlıq bastı... adaştıq.
Adaşmadıq.
Qıpçaq meni aselet şaşmalattı.
Başqa yolnen ketken.
Eslemey qaldım.

Tışarıda qapu qaqıldı.
Ocanıñ lafı bölündi.
Acire seskenip, yerinden turdı, ayatqa çıqtı.
Qapunı açqanınen, Meñlibeyniñ davuşı eşitildi.
Oca ayrette qaldı.
“Kündüz körüştik.
Laqırdı ettik.
Bu adamğa daa ne kerek oldı aceba?”

– Muallim evdemi? – dep soradı musafir.
Özü tışta, qaburçaq taş basamaq üstünde turdı.

– Evde, – dedi Acire.
 – Kiriñiz!

Ocanıñ müçeleri öyle ezgin edi ki, “sofra başından nasıl turıp töşekke nasıl barıp yatacağını...” qasevetlenip otura edi.
Şimdi belâğa baq!
Çare yoq.
Turmaq... kişini qarşılap almaq kerek.
“Ev saibi musafirniñ qulu”, musulmanlıq böyle dep bile.
Oca büyük meşaqqatnen ayaqqa qalqtı.
Sınıq müçelerini topladı, taqıştırdı.
Çünki Qıpçaqnıñ arqasına minip yürmegeni çoq vaqıt olğan.
Atqa ya er kün mineceksiñ, ya da iç de minmeyceksiñ.

Ev saibi qapuğa yaqınlağanda, Meñlibey sofada ayaqqaplarını çıqarmaqta edi.
Oña içeri kirmesini teklif etti, özü musafirden evel ihtiyatle minder üzerine çökti.
Meñlibey, sağ omuzını divar yastıqqa tayap, yüzüni ev saibine çevirdi, bağdaş quruna berip, oturdı.
Yeñiden al-hatir soraştılar.
Kündüz körüşkende soraşqanları esapqa kirmey, çünki evde er şey öz tertibinde olmaq kerek.

– Aselet eviñizge keldim, Üsein muallim, – dedi Meñlibey, birden işniñ özüne keçip, – çünki... kündüz sizni yol ortasında toqtatıp ziyafetke çağırğanım içün aqaretlengen kibi köründiñiz.

Meñlibey yalan ayttı.
Oca yol içinde özüniñ ziyafetke çağırıluvını aqaret dep esap etmedi, özüni aqaretli köstermedi.
Musafir bunı bile.
Ve iş asıl da aqarette degil.
Kündüz olğan körüşüvde oca ziyafetke davetten red etkenini Meñlibey, şübesiz, Acı Erbainge yetiştirgen olmalı.
Erbain Meñlibeyni tızıqtırıp yibergenge beñzey: “Öl!
Qal!
Lâkin Üsein muallimni eviñe alıp kel!”
 Ebet!
Öyle degen olsa kerek.
Yüzsüz Meñlibey, şimdi ocanıñ evine sürip keldi.

– Alla eşqına! – dedi Üsein oca.
– Eviñizde oturmaq, qonuşmaq içün vaqıtım yoq, Meñlibey!
Añladıñızmı?
İşim çoq.
Seit-Halil qayda? – dedi oca musafirge.
– Niçün özü kelmedi?

– Seit-Halil kele bile.
Oña qıyın degil.
Kelse, bütün künüñiz ğayıp olacaq.
Qaysı elverişli?

– Meni afu etiñiz, – dedi oca, – lâkin eviñizge barmağa çarem yoq.

– Muallim! – dedi Meñlibey, özüniñ tutqal kibi yapışaq davuşınen.
 – Maña baqıñız!
Evimde bir buçuq yıl yaşadıñız.
Sizni oğlum kibi kördim.
Sevdim.
Şimdi eviñizge birinci kelüvim.
Maña ürmetiñiz qalmağan olsa, Seit-Halil ocanıñ hatirini qıymañız!
Bizler musulmanlarmız.
Alicenaplıq niyetinen eviñe kelgen adamnıñ ricasını red etmek... böyle al şeriatta körülgeni yoq.

Meñlibey omuzını divar yastıqtan qurtardı, dörtayaqlap yerinden turdı.
Evniñ ortasına doğru eki adım atıp, toqtaldı.
Evniñ saibi susmaqta edi.

– Maña bir şey aytacaqsıñmı, muallim?

Oca yutqundı.
Ayaqları astındaki örnekli kiyizge közetip oturdı.

– Ne vaqıt? – dep soradı oca, niayet.

Yarın... üyleden soñ, – dep cevap berdi Meñlibey.
– Kelirsiñizmi?

Üsein oca indemedi.
Musafirniñ çeresi deñişti.
Yengil, devamlı nefes aldı.
Hoşnut, eyecanlı alda, sağlıqlaşıp, çıqtı.
Özüne bir filcan qave teklif etilmegenine bile emiyet bermedi.

– Ziyafet... oppadaqtan bu ne? – dep taaciplendi Acire, musafir ketken soñ.
 – Körüle...
Malayğa bir iş daa buyurılğan!
Nasıl iş eken?
Qaydan bilirsiñ?

Üsein qarısınıñ kederli közlerine baqtı-baqtı, indemedi.
Arqası divar yastıqqa tayanıq, ayaqları kilim üstünde ögge uzanıq ocanıñ köz qapaqları aqırın-aqırın yumuldı, niayet, uyquğa ketti.
Uyquğa ketti degende, abdırap uyandı.
Yanında kimseni körmedi.
Acire aşhanede Daniyal ve Ebabil qomşu odada.
Üseinde bir şeyler tüşünmek, bir şeyler yapmaq içün mecal yoq.
Tekrar közlerini yumdı.

Acire işini bitirgen soñ, içeri kirdi.
Qocasını böyle taşlanıq alında körip, onı uyanttı.

– Töşek qoyulğan, – dedi o Üseinge.
– Bar, yatıñız!

Oca zornen qalqtı.
Entir-tentir yataqhanege kirip, töşek üstüne serildi.
Acire keç maalde keldi.
Soyunıp yattı.
Qocasınıñ közleri açıq edi.
Qarısı yuqlap qaldı.

Saba yemeginden soñ Üsein Qıpçaqnı çötküledi.
Tuyaqlarını yuvdı.
Egerledi.
Acire onıñ tedarigini körip azbarğa çıqtı.

– Buña ne deyler? – Acire yarı ciddiyet, yarı mısqılnen soradı.
– Yedi yıl cayav barıp – kelgen mektebiñizge bugün atqa minip ketmek kerek oldımı?

– Qaranğıtqa ketmek isteyim, – dedi Üsein, – Zubiyde qartiyniñ... biçare qadınnıñ üstündeki zorbalıq alâ bitmey.
İşi makemege berilgen.
Tünevin adam kelip, yalvarıp ketti.
Yardım etmek kerek.

– Ya ziyafet? – dep soradı Acire.
– Meñlibeyniñ daveti?

– Ziyafetke barmaycaq oldım... – dedi Üsein oca.

Atqa mindi.
Yortturıp ketti.
Qıpçaq tüz, yumşaq yolğa çıqqan soñ, uçtı.
Küneş deñiz üzerinde eppi köterilgen, ziyaları çöllerge saçılğan maalde, Üsein oca Qaranğıtqa kelip yetti.
Zubiyde qartiyniñ qapusı kilitli edi.
Onı Dörmenge alıp ketkenler.
Oca Dörmenge bardı.
Qartiyni inspektor odasında soravda taptı.
Oğlu askerde hızmet etmege istemey, gizlengen.
Qıdırıp tapqanlar.
Polis memurğa kelişiksiz söz aytqan.
Qapağanlar.
Oğlan kene qaçqan.
Endi anasını alıp kelgenler.
Protokol yazılıp bitse, qapap qoyacaqlar.
Oca müfettiş ile laqırdı etti.
Kefalet imzası berip, Zubiydeni qurtardı.
Özü Harcibiyege qaytayatqanda üyle avğan edi.
Köyniñ civarına yaqınlağanda astındaki eger, niçündir, arqağa, cılışqan kibi keldi.
Oca emiyet bermedi.
Lâkin adım-adım yürgen at kimerde yürüşini yavaşlatqanı, atta toqtalmaq istegeni sezildi.
Oca qolundaki qısqa çubuqnen atınıñ yanbaşına urıp baqtı, yürüşi deñişmedi.
“Bu ne demek aceba? – dep tüşündi oca.
 – Daima çapmaq, sekiriklemek arzusı ile yaşağan Qıpçaqqa şimdi bu qaytlıq qaydan keldi?
Yoruldımı?
Yoq!
Üstünde ter lekesi yoq”.
Cügeninden azaçıq tarttı.
At toqtadı.
Oca yerge tüşmek içün oñ ayağını zengiden çıqardı, atnıñ yanbaşı üstünden aylandırıp yerge basacaqta, eger qıyıştı, aşağı taydı.
“İşte, mesele nasıl!.. – dedi Üsein oca, öz-özüne, ayretle.
– Ayıl toğanıñ içinde dep üzülgen”.

Ne yapsın?
Atnıñ cügeninden tutıp, evge ketsinmi?
Ketse... ayıl üzük qalacaq.
Yarın atqa minmek kerek olmaycaqmı?
Tasma olsa, biz olsa... oca evde özü de qurap, tikip qoyar edi.
Lâkin evde tasma, biz yoq.
O qaburğağa sarqıq egerni köterip, atnıñ beli üzerinde yerleştirdi.
Üzük ayılnıñ ucunı zengi içine qıstırdı.
Atnıñ cügeninden tutıp, ögge on adım atqan edi, qulağına sağır davuş eşitildi.
Eleslenip başını köterdi, qırmızı, maylı çereli Meñlibey onıñle yan-yanaşa adımlamaqta edi.
Çıbalıq tüşüncelerge dalğan Üsein oca, hamutçını tanımadı.
Bir talay yürgen, esini başına toplağan soñ, farqına bardı.

– Üsein muallim! – dedi Meñlibey.
 – Sizni bekley-bekley yüreklerimiz qurıp incerip qaldı.
Egeriñizge ne oldı?

– Ayılı üzüldi.

– Yürüñiz... evde tikip beririm.
 – Meñlibey bir elinen atnıñ cügeninden tuttı, diger elinen ocanı qoltuqladı, yeteklep evge ketirdi.
Evi, pahıl kibi yaqında edi.
Atnıñ ağızlığını aldı, özüni arannıñ diregine bağladı.
– Rica etem, Üsein muallim!
Evge buyurıñız!
Ayılnı qasevet etmeñiz! – Qapunı açtı.
Ocanıñ arqasından tutıp, nezaket ve israrle içeri kirsetti.
Kişilik oda içinde sofra qoyulğan.
Pişirilgen semiz qoy eti kesekleri, zeytün, penir... beyaz, iri ekmek tilimleri, raqı.
Evde kimse yoq.
Ortalıq çım-çırt.
– Oturıñız, Üsein muallim! – dedi ev saibi, minderde yer kösterip.
– İşte, yastıq, tayanıñız!

Oca oturıp, ayaqlarını sofra astına uzattı.

– Musafiriñiz qayda? – dep soradı ev saibinden.
– Qayda o, menimnen körüşmek istegen Seit-Halil?

– Seit-Halil, demir senek qıdırıp, tükânğa çıqtı.
Tezden kelir.

Bu evge bir türlü Seit-Halil kelgeni yoq.
Kelmegenini oca tünevin sezdi, lâkin Meñlibeyniñ özüniñ kişileri qayda?
Niçün körünmeyler?
Bu nasıl muammalı ziyafet?

– Hatice ablanıñ sağlığı yahşımı? – dep soradı ondan oca.
– Özü niçün körünmey?

– Hatice qomşunıñ evinde.

Ev saibiniñ özü sofra başına oturmağa tedariklengende, ayatnıñ qapusı tarsıldadı.
Meñlibey musafirni unutıp, sofağa çaptı.
“Qarısı keldi, ğaliba! – dep tüşündi oca.
 – Yoqsa balalardan birisimi?” Hayli vaqıt keçti.
Ses-soluq çıqmadı.
Qapu niçün açıldı, aceba?
Başqa birev kirdimi?
Çıqtımı?
Yavaştan laqırdı eşitildi.
Niayet, ev saibiniñ açıq-aydın davuşı keldi.
“Buyurıñız, Acı Erbain efendi! – dedi o, kişige.
– Yoq!
Çıqarıp oturmañız!
Kilim bılaşsa, sögecek adam yoq”.

“Emirzaqov?!
Onıñ mında ne işi bar?” – Üsein oca yerinden turdı, çıqıp ketmek içün sofağa doğurılğanda, ögüne Meñlibey çıqıp, toqtattı.
Acı Erbain içeri tıqıldı.

– Üsein muallim! – dedi ev saibi, ellerini ocanıñ omuzları üzerine qoyıp.
– Yalvaram sizge!
Yeriñizge oturıñız!

Menmi? – oca, Emirzaqovqa nefretle közetti.
– Bu iblisnen bir sofra başındamı? – Meñlibey ile Üsein oca arasındaki laf keskinleşmekte oldı, Acı Erbain sofra başına keçti, indemey oturdı.

– Niçün iblisnen olsun? – dedi ev saibi.
 – Köyniñ atası, siz ve men, üçümiz, subet etecekmiz.

– Yoq, Meñlibey!
Bu mümkün degil!

– Niçün? – dep soradı Acı Erbain.
Onıñ susa berip, artıq sabırı tükendi.
 – Niçün üçümizge oturşmaq mümkün degil?

– Ziyafette, adetince, dostlar oturşalar, – dedi oca.
 – Men dostuñız degilim... ve ziyafetiñizde de bulunmaq istemeyim, – o ev saibini çetke üytep, özü sofağa çıqmağa ıntıldı.
 – Meni bu hoşnutlıqtan azat etiñiz!

– Yoq, Üsein muallim!
Men sizni evime çağırdım... keldiñiz!
Bir kesek ekmegimni ağızıñızğa almay, çıqıp ketmek isteysiñiz, bu musulmanca olıp çıqmaz.
Rica etem, oturıñız!
Siziñnen laqırdı etmek isteymiz.

– Laqırdı?
Ne hususta?
Men bellesem, aytılacaq şeylerniñ episi tükânda aytıldı... öyle degilmi?
Üsein oca ile Acı Erbain arasında daa nasıl subet ola bile?
Lâkin ocanıñ yüreginiñ teren köşesinde, er alda, meraq qıbırdandı.
“Qamçılavşuvdan soñ... bu adam daa nasıl laqırdı etmek istey?” dep taaciplendi.
Qaytıp sofra başına, Emirzaqovnıñ qarşısında oturdı.
Meñlibey sofra üzerindeki etni ve penirni ufaq-ufaq parçalar etip kesti.
Ellerini yağbezge sürtken soñ şişeni alıp, qolunen tübüne yengilden türtti, tapası atılıp ketti.
Yüksek filcanlarğa raqı qoydı.
Bu işni bitirgen soñ, közlerini Acı Erbainge tiklep, susıp oturdı.

– Söz ev saibiniñ... – dedi Acı Erbain.
Özü közlerini aşağı endirdi.
Başqa şey aytmadı.
Meñlibey filcanını qoluna aldı.

– Siz, Üsein muallim, menim evime keldiñiz, – dedi o özüne has tınıq, yumşaq davuşnen.
 – Büyük teşekkür!
Lâkin Acı Erbain efendiniñ evine keldim dep esap etmek kereksiñiz, çünki bu ziyafet ve sizni bu ziyafetke davetniñ özü Acı Erbain efendiniñ arzusına binaen yapıldı.
Ekiñizniñ arañızda müdhiş adise olıp keçti.
Bir yaqtan tüşünip baqsaq, o işte siziñ, Üsein muallim, qabaatıñız yoq.
Öyle olıp çıqa.
Diger yaqtan... bilesiñizmi, Acı Erbain efendi de qabaatlı degil.
Tükânda mal baqıp turğan vaqıtta şu-uv etip betine qamçı tüşe!
Kimniñ betine?
Yigirmi altı para köyniñ ürmetli kişisi Acı Erbain efendi Emirzaqovnıñ betine tüşe.
Tasavur etesiñizmi?

Üsein oca oturğan yerinde qaqınıp aldı.

– Aysa, kim qabaatlı? – dep soradı o, Meñlibeyden.

– Kimse de, – evniñ saibi, közleri yumuq alda küldi.
– Qamçı qabaatlı.

– Ebet!
Qamçı qabaatlı! – dedi Emirzaqov, filcanını eline alıp.
– Lânet olsun, qamçığa.
Oña ola, qızışıp kettim.
Özümni basıp olamadım.
Soñundan çoq peşman oldım.
Vallai, çoq kederlendim.
Tutuñız, Üsein muallim.
 – Acı Erbain qadesini köterdi, Üsein ocanıñkine toquştırmaq istedi, Üsein oca toquştırmadı, qadesini eline bile almadı.

– Siziñ qoluñızda qan lekeleri bar, – dedi o Acı Erbain efendige.
 – Men öyle qoldaki qadege qademni toqundırmam.

Emirzaqovnıñ eli qaltıradı, filcanınıñ içindeki raqı telgenip, penir kesekleri üzerine töküldi.
Erbain efendi suvuqqanlılıqnı ğayıp etmedi.
Üçeviniñ bu sofra başında körüşüvi büyük zamet neticesinde ola bilgenini hatirge ketirip, özüni tuttı.

– Qan lekeleri?
Menim qolumdamı? – dep soradı o.
– Siziñkinde yoqmı?

Üsein oca sustı, Erbain efendiniñ sualine cevap bermedi.
Berip olamadı.
Erbain bir qaç defa közleriniñ qıyığından onıñ betine baqıp-baqıp aldı.
Sol qaşı üstünde uzun biçimli yara siyarıp turğanını kördi.
Qanı endi quruğan, qatmaq istegen.
Teren nefes aldı.
Qolundaki qadeni qaytarıp sofra üzerine qoydı.

– Qamçıñ yengil degil edi... – dep taşladı o.
– Caqımdaki yara yaqında tüzelecekke beñzemey.

Tükânda qamçı üstünde çıqqan qavğa da, bugün bu sofra başındaki öpkelenüvniñ özü de, “caqı yaqında tüzelmeycegi de...” episinden maqsat – oca aqqında deşetli fikir doğurmaq edi.
Oca bunı añladı.

Sizge tasmanıñ ucu toqunğan, – dedi Üsein oca Erbain efendige.
– Men onı aselet yapqanım yoq.
Qatanen oldı.
Küçük bir adise... ondan büyük facia yasadıñız.
Sizge... qan aqızmaq kerek.
Çünki ömüriñiz qanlı.
Ekilgen toprağıñız, yegen yemegiñiz qanlı!
Siz köylüniñ qanı, teri, közyaşınen yaşaysıñız!
Sizni, Acı Erbain efendi... yalıñız sizni degil, Cemaledinni, Bekirni, epiñizni gemige toldurıp, Talbuzant adasına yollamaq kerek.

Ev saibi qadesini köterdi, Acı Erbain ile toquştırmağa niyetlendi, lâkin közlerinde sert nazarlar sezip, bir özü içti.
İçmedi, çengesini töpege köterip, filcannıñ içindekini ağızı içine teke qoydı.
Artından penir parçası qaptı, soñra çekmeniniñ yeñinen dudaqlarını sildi.

– Talbuzant... o qayda? – dep soradı Meñlibey, taaciplenip.
 – eşitken yerim degil.

– Öyle yer bar, – dedi Üsein oca.
 – Oqyanusta... dünyanıñ ta, çetinde.
Anda adamnı qarağa tüşürip, qoluna çoyun qazan, tüfek ve bir çımtım da barot berip, taşlap keteler.
“Öz çareñni – özüñ tap, – deyler oña.
 – Başqasınıñ küçüne işanma!”
Adam özüniñ çaresini özü tapa... yaşay.

– Men de öz çaremni taparım, – dedi Erbain, iddetlenip.
 – Boğday saçarım.
Ayvan asrarım.
Adam olmasa, Cemaledinniñ, Bekirniñ özlerini işletirim.
Ebet!
Olar maña işlerler.
Lâkin seniñ kibi yamavlı ştan kiyip yürmem.

– İşletip olamazsıñız, – dedi oca.
 – O sizge tabi ola qoymaz.
Sizler epiñiz, başqa adamnıñ teninden qanını emip alışqan qasartqılarsıñız.
Kevdeñizniñ yarısı qoparılıp alınsa, yarısı kene insan teni içinde qala...
Qannı emmekte devam ete.

Meñlibeyniñ taqleti raqıdan qıyışa başladı.

– Lânet! – dep cekirdi o.
Çatlaq-patlaq olıp, araları qatran tolu iri yumruğını köterip, sofra üstüne urdı.
Sarsıntıdan savutlar sekiriklep aldılar.
– Sen Acı Erbain efendini aqaretlediñ, buña aqqıñ yoq! – Ocanıñ çeresi ap-aq oldı.
Qorqudan degil, yoq...
Üsein oca yufqa yürekli degil.
Bulundığı müitniñ qabalığından, bu eki adamnıñ alçaqlığından asa bilendi.

– Siz, Meñlibey, ufaq adamsıñız, – dedi Üsein evniñ saibine.
 – Qoluñızdan kelgen iş – hamut tikmek.
Cıns atlar asrağan adetiñiz de bar.
Köyde kimer adamlar sizge, Meñlibey efendi deyler.
Ürmet etip degil, sizden qorqqanları içün, çünki siz şu adamnıñ... – oca közleriniñ areketinen Emirzaqovnı kösterdi, – şu adamnıñ quyruğısıñız.
Köyde ne ola?
Ne qala?
Episini deral bu insan taşlamasına yetiştiresiñiz!
Onıñ içün sizden qorqalar.
Ama bu yerde maña pek qıçırmañız!
Siz meni ziyafetke çağırdıñız.
Unutmañız!
Men al-azırda musafirim.

Meñlibey ve Acı Erbain, ekisi de sustı... ocanıñ sözlerini diñlediler.
Sükütlik... musafir içün itibarsızlıq.
“Sey – bu yerde musafirsiñ, lâkin fuqaresiñ... ğarip muallimsiñ.
Bizde seniñ içün nezaket, alicenaplıq yoq”.
Acı Erbainniñ közleri qızardı... qıya-qıya baqtılar.
O ellerini eki yaqlap kilimge tiredi.
Arqasını qañqaytıp, ayağınen qonanı tepti.
Üstündeki savutlar, yemekler etrafqa saçılıp ketti, qona yerge qapaqlandı.
Oca işler fena ekenini sezdi.
Alel-acele yerinden qalqıp, sofağa çaptı.

– Tut o, imanı yoqnı! – dep cekirdi Emirzaqov ev saibine.
– Tez ol!

Meñlibey aşıqmay ocanıñ peşinden çıqtı.
Kilitli tış qapu yanında onıñ ögüni kestirip, toqtattı.
Üsein Meñlibeyni üytedi, o divar betke qaqınıp ketti, musafir qapunı tepmelep turğan arada, arttan Acı Erbain keldi, kölmeginiñ yeñi içinden pıçağını çıqarıp, ocanıñ köküsine sapladı.
Oca elini yüregi üzerine qoyıp, deşetli sada ile qıçırdı... yerge yıqıldı.
Sılavlı taban üstünde qara renkli, cıllı qan aqıp ketti.
Emirzaqov divarğa tayalı alında turdı-turdı, soñra Meñlibeyge közetti.
O, köşede... yüzüni divarğa çevirgen, omuzları sıtmalı adamıñki kibi, silkine bermekte ediler.
Erbain avuçı içinde qısılıp qalğan pıçaqnı sofanıñ ülkün köşesine köterip attı, bir talay keçken soñ, yerde, ocanıñ ağızından zayıf iñilti çıqqanını eşitti.
İñilti vaqıtında yazaçıq sol ayağı qıbırdandı.
Emirzaqov telâşqa tüşti.
“Bu qabile yarı canınen etegiñden tartıp, seni yıqtıra bile...” dep tüşündi öz-özünce.
Ve qorqa tüşti.
Etrafına baqındı, dolap üstünde turğan qantar taşını alıp, ocanıñ başına urdı.
Mañlay kemigi batıp ketti, terisi siyardı.
Ağızından qan keldi.

– Ne yaptıñız, Acı Erbain efendi! – dep qıçırdı Meñlibey, ağlamsırap.
– Siz Üsein muallimni öldürdiñiz!

– Ebet, – dedi Emirzaqov.
İri kevdesinen Meñlibeyge çevirildi.
 – Öyle yaptım.
Haberiñ olmadımı? – O aşhanege kirdi.
Metideki suv içinde qollarını çayqadı, cebinden yavlğını çıqarıp, sürtti.
 – Men ketemen.
İş catışqance köyde bolmam, – dedi Meñlibeyge.
– Kişi ciberirim, vaziyetni maña bildirip turarsıñ, – ve cesetke işaretle dedi: – Bunı cıyıştır.
Ayaq astında catmasın.
Añladıñmı, Meñli?
Maña cerli-cersiz ırcaya berme!

Lâkin hamuçtı şorbacınıñ ögünde ırcayıp alışqan.
Semiz küçük közlerini yuma berip cılmaydı.
Bir de kevdesini egiltmek istedi... ama Erbain oña arqasını çevirgenini körip, sofanıñ art qapusını barıp açtı.
Evelâ tışqa özü çıqtı, etrafqa baqındı.
Kimse yoqluğına emin olğan soñ, başını qaqıttı.
Acı Erbain çıqtı... evler arqasından, taldalarnı yaqlay berip, ketti, tezden közden ğayıp oldı.
Meñlibey cesetke toqunmadı.
Yolğa çapıp çıqtı.
“Aqaylar!
Üsein muallimni ötürdiler!
Ey!
Cemaat!
Meni eşitesiñizmi?
Üsein ocanı...”

Kişiler evlerinden tışqa çıqıp, sustı... diñlendiler.
Meñlibeyniñ sözlerini yahşı añlap olamadılar.
Añlağanlar ise inanmayıp, bir-birleriniñ közlerine baqıp, kirpiklerini oynatıp turdılar.
Meñlibeyden kimse aqiqatnı eşitkeni yoq.
O sebepten, de ketecek oldılar, de ketmeycek... ama urum Vasiliyniñ yol boyu tolpartav keteyatqanını körgen soñ, adamlarda şübe qalmadı, er kes Meñlibeyniñ davuşına taba yuvurdı.
Gaga Mecitniñ oğlu Osman arannıñ diregine bağlı Qıpçaqnıñ üstündeki egerni tartıp tüşürdi, sekirip arqasına minip, merumnıñ evine cönedi.
Tair oca, Meñlibeyniñ qapusı ögüne eki nevbetçi kişi qoydı, içeri kimseni kirsetmeñiz dep, tenbiledi, özü bedarkağa oturıp, Dörmenge ketti.
Dörmenden uyezd idarelerine ölüm haberini bildirecek.
Kökközge, ocanıñ doğmuşlarına, depeşa yollaycaq.
Acire hanım yalınayaq, yalınbaş, saçları umar-yumar... yuvurıp keldi.
Beñzinde renk, közlerinde şefaat yoq.

– Üseinim qayda? – dep qıçırdı o, özüniñkine beñzemegen sesnen.
 – Qocama ne yaptılar?
Sizlerden sorayım?

Ev ögündeki adamlar arasından eki qadın çıqıp, Acireniñ eki qoltuğından tuttılar.
“Özüñni bas, tuvğançığım!
Sabır et!”
dep yalvardılar oña... saçaq tübündeki tapçanğa oturtmaq istediler.
Oturtıp olamadılar.

– Menmi? – dep qıçırdı o kişilerge.
– Men bu alğa sabır eteyimmi?
– Onıñ siñirleri öz üdütlerinden çıqqan, özü çıldırır vaziyetke kelgen.
Qadınlarnı eki çetke qaqıştırıp yiberdi.
Qapunı üytep açtı.
Bosağadan içeri atladı... ayağı cıllıca şingenlik içine bastı.
Acire abdırap, toqtaldı.
Odanıñ törüne keçmege oñaytlanğanda, insan kevdesine süründi.
Qadın tentiredi, qalbini deşetli küç sıqtı.
Onıñ nefesi tarlaştı.
Esini coyıp, divarğa urunğan vaqıtta, nevbetçiler bedbaht qadınnı tutıp, elleri üzerinde tışqa alıp çıqtılar.

1913 senesi sentâbrniñ on sekizinci künü Harcibiye qariyesinde işte, bu, tabirge kelmez facia yüz berdi.

Ertesi künü makeme pristavı keldi, Meñlibeynen laqırdı etti.
Protokol yazdı... yazğan soñ, üç adam imza çekti.
Pristav arabasına oturıp qayttı.

Uyezd köylerinden ve türlü şeerlerden kelgen çoqtan-çoq adamlarnıñ feryadı, fiğanı, ğamğussa iñiltileri, ahi – zarları altında, qırım halqınıñ ulu ve sevimli edibi Üsein Şamil Toqtarğazı oğlu Harcibiye köyüniñ mezarlığında defn olundı.
Onıñ sevimli refiqası Acire hanım qocasız, oğulları Daniyal ve Ebabil babasız qaldılar.

Tasalı haber ealige eşitilgen soñ, merumnıñ refiqası Acire hanımğa ve Kökköz qariyesindeki Toqtarğazılar ailesine Qırımnıñ ve diger ülkelerniñ ziyalılarından, sade köylülerden, mühtelif zenaat saiplerinden adsız-esapsız taziye mektüpleri keldiler ki olarda, o mektüplerde, sevimli edip ve muallimniñ qatil elinen vahşiyce öldürilüvi munasebetile halqnıñ kederi ve açuvı izar etilmekte edi.

Üsein Şamilniñ Kökközdeki doğmuşları ölüm haberini keç aldıqları ve yol uzaqlığı sebebinden defn merasimine keçikip kelseler de, Üseinniñ şeit kettigine derin feryat ettiler.
Merumnıñ Abibulla ağasınıñ oğlu Ümer Malaycı Kefede advokat tuttı, qatilniñ şiddetli surette cezalanılmasını talap etip, makeme palatası reisine arzual yazdırttı.
Harcibiyede matem munasebetinen zarur adetiy ve resmiy işler bitken soñ, ocanıñ ailesini ve bütün edebiy yaratıcılıq mirasını cıyıştırıp alıp, Kökközge ketirdi.
Ümer çar nazaretleriniñ qapularını çoq yıllar qaqtı, yüksek şahslarğa muracaat etti... qayda barsa, ne yapsa, ep Acı Erbainniñ qalın kisesine urunıp, çetke qaqıldı.

Sovet akimiyeti keldi.
Şahsiy mülkiyet lâğu etildi.
Acı Erbain Emirzaq oğlu pomeşçik sıfatında Sibirge sürgünge yiberildi.
Emirzaqovnıñ qarısınıñ taqdiri nasıl oldı, bizim içün belli degil.
Oğlu ve qızları al-azırda sağ-selâmet...
Olar namuslı, alicenap adamlar sıfatında devlet ve cemaat içün namuslı hızmet etip kelmekteler, olarnıñ bu vaqiağa munasebetleri yoq.

Acire hanım... uzun ömür sürdi.
1952 senesi altmış dört yaşında Samarqandda vefat etti.
Daniyal institut bitirdi, zavodlarda müendis olıp işledi.
Teessüf, bir qaç yıl evelsi ayattan ketti.
Zevcesi Ayşe hanım, oğlu Derman – ekimlik, qızı Büllür – muallimlik ile meşğuller.
Edipniñ kence oğlu Ebabil, qadını Urqiye, qızı Dolores ve oğlu Bilver – Samarqandnıñ süküt aralıqlarınıñ birindeki evde, muabbet ve sade ömür keçirmekteler.

Üsein Şamil aqqında mezkür eserni yaza başladığımnı büyük tilşınasımız, edebiyatşınasımız, ürmetli Üsein Kürkçige söylegen vaqtımda o, kendine has hoşnut, dülber çere ile külümsiredi.

– Gençlik çağımda Kökközde ocalıq etken senelerimde, Ebabil menim talebem edi, – dedi Üsein Kurkçi.
 – Elli yıl evelsi...
Ebabil derslerge kimerde kümüş saplı tayaqnen kele turğan.
Talebeler onıñ tayağı ile pek meraqlana ve Ebabilniñ özüni: “Saña bu tayaq ne kerek?
Sen qartsıñmı?” – dep eriştire turğanlar.
Ebabil darılmay edi.
“Babamnıñ hatiresi”, – dep cevap bere turğan.

Men bıltır küzde Ebabilniñ evini ziyaret etkende, ondan kümüş saplı tayaqnıñ taqdirini soradım.
Maña taaciplenip baqtı: “Siz ne aytasıñız? – Dedi Ebabil.
– Cenk.
Türlü felâketler...
Kümüş saplı tayaq aqqında tüşünmege imkân barmı edi?”

Ümer Malaycı...
hatiriñizdemi?
İkâyemizniñ baş saifelerinde han azbarına mögedekli arabanı aydap kelgen qırcıman kişi.
Şu Ümerniñ özü Üsein ocanıñ elyazmalarını Kökközge ketirgen soñ, çoq yıllar Toqtar aqaynıñ evinde, sandıq içinde tutqan.
Kâğıtlar üzerinde ne yazılğan, kimse oqup olamağan.
Oqup baqsalar da, qıymet kesip olamaycaqlar.
Birinci cian muarebesi bite, memlekette Oktâbr inqilâbı ola.
Vatandaşlar cenki başlay.
Ülkede ayat qarışa.
Qırımdan beyazlar kete, Qırmızı ordu kele.
Qırmızı ordu kete, almanlar kele, almanlar kete Denikin, Vrangel sürip kire.
Köylerde ve dağlarda türlü askeriy qalımtılar, aydutlar...
“Kurva Mustafalar”, Şnayderler peyda olalar.
Atan – atannı, tutan – tutannı... qanun, insaf yoq.
Ümerniñ qalbinde qorqu asıl ola.
“Bu elyazmalar içün bizni de cezalaya bilirler!” dep tüşüne.
Üsein emcesiniñ elyazmalarını kiyizge sara, sandıqqa qoyıp, üstünden demir çubuqlarnen pekite, geceleyin dağğa, Quş Qaya tübündeki qoruvğa alıp kete.
Yüksek yüvez teregi astında teren çuqur qazıp, sandıqnı yerge kömip qoya.

Ondan soñra çoq yıllar keçti.
Sandıqnı örtken topraq üzerine esapsız yağmurlar ve qarlar yağdı, ruzgârlar esti.
Yıldırım urıp, yüvez teregini qaç yerinden sındırdı.
Yerni qaraca ve sığın tuyaqları yoğurdı.
Ülkede sığınlar ve qaracalar yoq oldılar.
Bu yerde yüksek otlar ösip çıqtılar.
İzler silindiler.
Memleketniñ özünde Üsein ocanıñ arz ettigi akimiyet quruldı.
Ümer Malaycı soñundan sandıqnı çoq yıllar qıdırdı...
Tapıp olamadı.
Türlü tedqiqat ekspeditsiyaları keldi, dağda qoruv içinde teşilmegen yer qaldırmadılar.
Kimseniñ qazması sandıqqa ilişmedi.
Albuki... sandıq anda.
Quş Qaya yanında qoruv içinde topraq astında yata.

1976-1978 s.
 Üsein muallimniñ soñki qırğıçı Ebabilniñ müellifke itirafı!

Siz, müterem Şamil ağa, mektübiñizde, mezkür ikâyetiñiz hususında mende tenqidiy fikirler olsa, olarnı yazıp, sizge bildirmemni rica etesiñiz.
Eseriñizde babamnı öyle mearetle tasvir etkensiñiz ki, men onıñ üstünden iç bir türlü ihtar ve tenqidiy fikirler yazıp olamadım.
Men, elbette, işiñiz içün daa da yardım kerek olsa, oña azırım.
Babam aqqındaki eserniñ bir köşeçiginde özümniñ isimimni körmek – menim içün yüksek şeref olur.
Ama özüñizge malüm, men hızmetçi bir adamım.
Ömürimde iç tenqidiy fikirler yazğanım yoq.
Ağam Daniyal sağ olsa, başqa mesele... o böyle işlerge usta edi.
Ondan da ğayrı, men teklifiñizni yahşı añlap olamadım...
niçün men sizge mıtlaqa tenqidiy fikirler yazıp yollamaq kerekim?
Yoqsa, er oqulğan eserde hatalar qıdırmaq şartmı?
Ya, o hatalar olmasalar!?
Hoşnutlıq, memnüniyet ile kifayetlenmek mümkün degilmi?

Asılında, siziñ bu eseriñizni oquvıma refiqam Ürhiye sebepçi oldı.
Bir kün aqşam üstü qoltuğına mavı renkli almanahnıñ üç-dört sanını qısıp keldi.
“Bularnı kördiñizmi?” dedi maña.
Kitaplarnı minder üstüne taşladı.
 – “Nelerni?” dep soradım.
Ürhiye endi oda içinde yoq edi.
Bir talay vaqıt keçken soñ:
– “Bizim babay hususında... bir şeyler yazılğan!” dep qıçırdı aşhane içinden.
– “Ba-bbam hususında d-deysiñmi? – sevingenimden tutuqlana başladım.
– Ne yyazılğan?”
Közlügimni taqtım, mecmualarnıñ saifelerini yengilden qarıştırıp çıqtım.
E!
Şamil ağa, bu siziñ eseriñiz!
Men onı çoqtan bekley edim!
Bizim evimizde siziñ ile babam aqqında qonuşqan vaqıtlarımızda, men sizge bilgenlerimniñ episini söyledim.
Siz memnün olıp qayttıñız.
Soñundan maña mahsus mektüpler yazıp, babamnıñ minek atınıñ adı ve yününiñ renki nasıl olğanını... yeldegirmen ve cami köyümizniñ ne yerlerinde turğanlarını soradıñız.
Men mektüpleriñizge, imal etmey, cevaplar yazıp yiberdim.
Sizge bergen malümatım, yazmaq istegen eseriñiz içün yeterlik edi dep olamayım, ama doğrulığına şübem yoq.
Tasavur etiñiz... ailemiz babamdan marum qalğanda men eki buçuq yaşında ekenim.
Bu çağdaki balanıñ neden haberi olmaq mümkün?
Qırq yıl içinde babam hususında anamdan neler eşitken olsam, episini sizge tekrarladım, çünki babamnı anam qadar mükemmel bilgen kişi olmadı.
Sizge tarif etken vaqialarım qalemiñizden nasıl qabiliyette çıqqanını pek körmek istey edim, çünki menim içün onıñ emiyeti büyük.
Eseriñizni eki aqşam, bir de istiraat künü oqudım.
Asılda, yavaş oquyım.
Evimizdeki qonuşmada sizge söylegen fikirlerimni eser içinde birden tapıp olamadım.
Olar, o fikirler, başqa menbalardan alğan malümatlarıñıznen qarışıp, bir külçe alına kelgen, bütünley siziñ iradeñizge tabi olğanlar.
“Fikirlerimni... tapıp olamadım” dedim men.
Bunıñle sizge bergen malümatım eserde yoq olğan, yahut bozulıp tasvir etilgen demek istemedim.
İkâyetiñizni oquğan vaqıtımda menim sizge aytqan fikirlerim ne yerde, nasıl hızmet etkenlerini duydım.

Amma, ürmetli Şamil ağa, ikâyette menim içün añlaşılmağan kimer adiseler yoq degil.
Söz kelimi, üyken ilmiy hadimniñ izaatına baqsaq, “hatirat”nıñ saibi ve... tek “hatirat”nıñ degil, bütün kitapnıñ müellifi Asan Kara dep tüşünmek mümkün.
(Bu sözlerimni “tenqidiy fikirler” bellemeñiz!)
 Elyazmanıñ asıl nushası tapılğanda, onıñ ahırında Asan Kara imzası bar eken.
Men çoq tüşündim, bu kim ola bile?
Neayet, eserniñ bir yerinde sezdim ki, Asan Kara bir vaqıtlarda babam ile medresede oquğan kişi eken.
Demek, siz bu elyazmanı, menim ile körüşüvleriñizden soñ taptıñız!
Asan Kara babamnıñ ayatını fena bilmey eken.
Ne qadar yahşı bilse de, eser bütünley Asan Kara emeginiñ yemişi ekenligine şübelenem!

Çoq yıllar evelsi, Daniyal ağam Kerç maden zavodında müendis olıp işlegende, babamıznı yeñi ayat duşmanları öldürgenleri hususında tasdıqname almaq içün devlet arhivi idarelerine qatnağanda, kimdir bu facialı vaqianı tafsilâtlı tasviri barlığını eşitken, ama tasviratnıñ özü kimde ekenini bilip olamağan edi.
Soñundan tasviratnı evde epimiz unuttıq.
İşniñ üstü örtüli qaldı.
Bir defa maña, babamnıñ sabıq dostu, qart muallim Abduhair Abdureşid oğlu ile körüşmek sıra keldi.
Laf – laftan çıqtı... oña güya babam aqqında ne yerdedir yazılı “hatirat” barlığını ayttım.
Qart muallim maña şöyle cevap berdi.

“Men şuralar akimiyetiniñ ilki yıllarında Kefe uyezdindeki Qaz Avul köyü mektebinde ocalıq etkende Fikret Şerif degen adam Üsein Toqtarğazı hususında hatirat yazğan ve elyazmasını atta bizim mektepniñ rus tili muallimi Emir-Ali Qaişev dahi körgen dep eşitken edim.
Ama bu haberni eşitken vaqıtımda Emir-Ali bizim mektepte endi işlemey edi.
Hatirat yazılğanı doğrumı edi, yañlışmı, bilmeyim.

“Hatirat” bir yerde derc etilgenmi eken?
Onı tapıp, oqumaqnıñ imkânı yoqmı?”

“Yoq, “hatirat” iç bir yerde derc etilmedi, – dedi Abduhair Abdureşid muallim.
– O vaqıtta elyazma müellifiniñ taqdiri belli degil edi.
Bir soy adamlar: “o, yigirminci yıllarnıñ başında Parijge ketti, qaytıp kelmedi” dediler.
Digerleri: “hatirat”nıñ müellifi şuralar akimiyeti oğurındaki cenklerde elâk oldı” diye kestirdiler.
Ekinci soy adamlarnıñ fikirleri aqlı olıp çıqtı.

Bu vaqialarnı men, teessüf, şimdi, siziñ eseriñizni oquğan soñ hatırladım.
Men babam aqqında bilgen şeylerimden birisini... tek birisini, lâkin müimini sizge söylemege unutqanım.
Onıñ içün şimdi peşmanım.
Anam, hastalanmazdan evel, maña Seit-Nafe Çalanov aqqında mücizeli şeyler aytqan edi.
Bu adam poruçik Fikret Şerif ile beraber lazarette yatqan.
Fikret Şerif Seit-Nafeden eppice yaş eken.
Ekisiniñ de yaraları et bağlağan soñ, Fikretni tekrar cebege yollaylar.
Unter-ofitser Çalanovnı cenk içün endi degersiz tanıp, arbiy hızmetten tekmil azat eteler.
Seit-Nafe evge qaytqanda, poruçik Fikret Şerif oña, qurama ayaqqap yiplerinen bağlı bir deste yazılı kâğıt bere.
Ekisiniñ köyleri biri-birine yaqın ve...Seit-Nafe, poruçik Fikret – Osman bey Şerifniñ oğlu ekenini bile.
“Rica etem, bunı al! – dey Fikret unter-ofitser Çalanovqa.
– Mümkün olsa, eviñizde saqlı tut!
Bizim evden kimsege kösterme!
Cenk bir kün ola, biter.
Qaytıp barsam, özüme berirsiñ!”

Seit-Nafe köyüne kelgen soñ kâğıtlar üzerindeki yazılarnı oqup, tanış ola.
Qaçı boyunda Vrangel askeriy küçleriniñ çoqluğı sebebinden, Seit-Nafe evde qalmağa saqına, emanetni yanına alıp, Qarasuvbazarğa kete, kâğıtlarnı anda aptesiniñ evinde saqlay.
Eniştesi Abil cenkte eken.
Seit-Nafe saar aldında turıp, dağğa kete.
İbraim efendiniñ tatar partizan polkuna qoşula.
Beyazlarnen uruşa.

Cenkten soñ Çalanov köküsinde ekinci qurşun deligi ile lazaretten çıqıp, aptesiniñ evine kele.
Elyazmanı qıdıra, elyazma yoq.
Fikret Şerif özü qızıl ordu yaqına keçe, Herson yanındaki cenklerde elâk ola.
Apte ve qardaş eki afta tüşüne, eki afta qasevetleneler.
Bir kün Seit-Nafe azbarda erik teregi taldasında yuqsırap oturğan maalde evniñ içinden Lütfiye aptesiniñ kiyik davuşını eşitip... abdırap yerinden tura.
Turdı degence, apte yuvurıp sofağa çıqa.

– Bu, uyezd politsiyasınıñ işi, – dey o qardaşına.
– Ebet!
O vaqıtta... bolşevikni saqlaysıñız dep, evimizni aqtar-tönter etken edi.

Seit-Nafeniñ aptesi öyle dey.
Ve sözleri esassız degil.
Siziñ eserde bu adise başqaca kösterilgen.
“Asan Kara saruş tatar eskadronlısınen beyaz gvardiyalı ofitser arasındaki atışmada öldi...” dep yazasıñız.
Siz yazmaysıñız, İlya İsaakoviç Şabşal meseleni sizge öyle añlata.
Hersonda elâk olğan Asan Karanıñ Kefege kelip, ekinci defa ölüvini nasıl tasavur etmek mümkün?
Ondan da başqa, Şabşalnıñ sözlerine köre, babam aqqındaki elyazmanı arhivge advokat Todor Tsanov taqdim etken.
Elyazmanı Odessadan unter-ofitser Çalanov alıp kelgen.
Akimiyet almaşuvı vaqıtında ne Seit-Nafe, ne de Asan Kara advokatnıñ evinde gizlengenleri yoq.
Öyle eken, Asan Karanıñ elyazması Todor Tsanovnıñ qoluna nasıl kelip tüşken?
Buña pek taaciplendim.
Bilmeyim, öyle mürekkep bağlama belki eseriñiz içün kerek olğandır?!

Men babam aqqında bilgen şeylerimni sizge, anamdan eşitkenim kibi ikâye ettim.
İkâye etkende, onıñ aqqında çoq şeyler bilgenimden özüm de hoşnut qalğan edim.
Albuki menim bilgenlerim pek az eken.
Onıñ ayatı bu qadar ikmetli ekenini, eseriñizni oquğan soñ añladım.
