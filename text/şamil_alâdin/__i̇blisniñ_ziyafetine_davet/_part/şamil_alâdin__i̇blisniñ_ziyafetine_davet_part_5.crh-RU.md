***

Экинди маалинде оджа Вели-Баба къавеханесине къайтып кельди.
Хан азбарында армут, ювез, акълап, къызылчыкь юклю койлю арабаларыны эслеп, итимал, койдешлер кельгендирлер, фикиринен оларгъа якъынлашты.
Атлар, огюзлер чюрюк тобан ве тезек сасыгъан ахыр ичинде хытыр-хытыр малат ашамакъта эдилер.
Койлюлернинъ башларында юфкъа юньлю къалпакълар, аякъларында чарыкълар, беллеринде эки-учь къат сарылы къырмызы-мавы ёлакълы къушакълар.
Ай-Петри беттен кельген ешиль козьлю, къуру кевдели, арекетчен кишилер... олар ярын саба базарда малларыны сатып, тюкянлардан эв сымарышларыны алып, эвлерине къайтаджакълар.

Баба ёкъ вакъытта Даниял пек чылчыкълангъан, кунь бою юкъламагъан.
Аджире ханым оны джаддеге алып чыкъып, къалдырым боюнда юре-юре ёрулгъан.
Сонъра ичери кирсетип, ашаткъан, бала кене дамсызлана берген.
Якъында юкълап къалгъан.

Энди къаранлыкъланып башлай.
Оджа аля корюнмей, Аджире къасеветленип, янъчыкъ къавеханенинъ салонына тюшкен эди.
Усеин Шамиль кирип кельди.
Къарысы енгиль нефес алды.
Ходжасына ёргъун козьлерини догъуртты.
Козьлер сабадан бери хайырлы хабер беклемекте эдилер.
Аджире ханым ходжасынынъ зиярети насыл кечкенини, черэсине бир бакъышта биле тургъан.
Бу дефа юзюнде не тюшкюнлик, не де хошнутлыкъ окъуп оламады.

— Исмаиль эфендинен корюшип олдынъызмы? — деп сорады Усеинден.
— Ничюн индемейсинъиз?

— Корюштим...— деди оджа, къыскъадан.
 — Эки эсеримни алып къалды.
Дердж этеджек.

— Башкъаларыны?

— Башкъаларыны...— Усеин Шамиль елькесини къашып алды.
 — Къабул этмеди.

Анда, Исмаиль эфенди иле корюшювде, суъбет вакътында насыл лаф олды?
Усеин Шамиль наширге не деди?
Нашир Усеинге не джевап берди?
О хусуста Аджире ханымгъа шимди бир шей айтмады.
Сонъундан айтаджакъ.
Эписини айтаджакъ.
Усеин Шамиль озюнинъ ишлери хусусында къарысынен фикирлешмеге севе.
Лякин, деръал дегиль, бир талайдан сонъ... адети ойле.
Къапудан кирер-кирмез эписини айта къоймакъны севмей.

— Къайсыларыны алып къалгъаныны айтайыммы? — деди Аджире ханым, оджанынъ козьлери ичине тикленип.
 — Э?
Айтайыммы?

Усеин джылмайды, индемеди.
О дуйды... чюнки Аджире ходжасынынъ юрюшини, корьгенде ишнинъ акъибетини бильген адети бар.

— Бириси «Сонъ сёзюм... бир хош яша!» Ойлеми?

Оджа онынъ сёзлерини тасдыкълап башыны саллады.

— Ойле.

— Лякин, токътанъыз!
Токътанъыз! — деди Аджире тез-тез.
 — Сиз оны «Шура»гъа ёлламагъанмы эдинъиз?

— Ёллагъан эдим.

— Насыл?
Бир эсер эки ерде дердж этиледжекми?
Ойле мумкюнми?

— Мумкюн,— деди оджа.
 — Бири дердж этсе, бельки дигери де юрекленир.
Амма мен билем...
Исмаиль эфенди мытлакъа «Шура»ны беклер.
«Шура» дердж эткен сонъ, кенди де дердж этер.

Лакъырды эте-эте, экевлешип, гъычылдавукъ мердивен бою экинджи къаткъа котерильмекте эдилер ки, оглеринде Феми эфенди пейда олды.
О юкъарыдан ашагъы энмекте эди.

— Ата сизни къабул эттими? — деп сорады о Усеин Шамильден.

— Къабул этти,— деди оджа.

— Чокъ эйи.
Чокъ эйи,— деп текрарлады Феми эфенди.
Усеиннинъ джевабындан хошнут экени дуюлды.
 — Мен сизни эвге алып кетмек ичюн кельдим.
Азбарда файтон беклей.

— Бизни... эвинъизге?

Усеин оджа Феми эфендиде мусафир олмай тура шеэрден кете бильмейджегине эмин олса да, эвге бугунь даъвет этилирим беллемеген эди.
О шимди файтонгъа отурып, мусафирликке кетеджек алда дегиль.
Тюп кольмеги терден джибинген, потюклери тозлангъан, озю ёргъун.
Ёкъ!
Онъа бираз озь-озюне кельмек керек.
Ондан сонъра... бельки!

Феми эфенди мусафирнинъ джесаретсиз бакъышларыны эслеп, аджизлигини анълады.

— Сиз ашыкъманъыз! — деди о незакетле.
 — Уджреге кир, раатланынъыз!
Мен сонъра келирим.

Феми эфенди мердивенден ашагъы тюшип кетти.
Мусафирлер юкъары котерильдилер.

Шеэр узерине акъырын-акъырын къаранлыкъ чёкти.
Чаршыда фенерлер янды.
Файтон Арслан-агъа мааллеси бою кетер экен, сагъгъа, тар аралыкъкъа бурулды, хасап тюкяны янындан кечип, сельби тереклери тюбюнде эки къатлы эвнинъ огюнде токътады.
Феми эфенди, Аджире ханымгъа, къучагъындаки яш баланен ерге тюшмеге ярдым этти, юксек таш дивар оюгъы ичиндеки демир пармакълыкъ къапуны ачып, мусафирлерни эвге кирсетти.
Файтон, шорбаджынынъ эмирине бинаэн, кери къайтты.
Къадын ве ходжа Феми эфендининъ артындан кенъ, алчакъ басамакълар бою юкъары котерильдилер.
Ачыкъ софада алтын пуллы, мавы шербентили, юксек къадын оларнынъ оглерине чыкъты.

— Иште, анам! — деди Феми, ченгесини Аджире ханым бетке догърултып.
 — Риджа этем, таныш олунъыз!

Ана... этли, тюзгюн мучели, догъма дюльбер, лякин чехреси текяран солукъ къадын.
Янакъларынынъ бир вакъыттаки топачлары семген, бошагъанлар.
Теэссюф, бу лятиф варлыкъкъа онынъ кечкен зарифлик чагъы ич бир вакъыт дёнмейджек.
О, тазеликнинъ ве къуветнинъ темсили Аджире ханымны, озь къызы киби, къучакълады, багърына басты, аркъасыны кучьлю-кучьлю таптады.
Баланы охшады, севди.
Усеин Шамиль турды, бекледи.
Бири эсли, дигери генч — эки къадыннынъ бири-бирине назы ве шефкъаты изъар олунгъан сонъ, Усеин эгильди, ниаетсиз урьмет ве миннетдарлыкънен Суаде ханымнынъ элини опьти.
Опер экен, ханымнынъ юрегиндеки ферах ве мемнуниет юзюне урды, о къызарды... севинчли козьлери мусафирге эеджанлы ве шенъ бакътылар.
«Усеин Шамиль тербиели, алчакъ гонъюлли генч...
Эбет!
Онынъ алидженаплыгъы манъа эвеллерде де малюм эди,— деп тюшюнди Суаде ханым ичинден.
— Хырджыман киши, о эйиликни ич унутмай тургъан».

— Сизни корьмекле гъает хошнутым! — деди эв саибеси оджагъа.
 — Ама эвимизнинъ босагъасындан ичери атламагъанынъыз къач йыл олды... хатиринъиздеми?
Суаде аптенъиз буны унуткъандыр беллесенъиз, янълышасынъыз!

Усеин оджа опькеленювнинъ ерли ве акълы экенини анълап, де бир, де дигер омузыны юкъары котерди, ашагъы эндирди.
Опькени, эвеля, индемей... джевапсыз кечирмек истеди, лякин индемесе, урьметсизлик оладжагъыны анълады.

— Заман денъишти, Суаде апте! — деди о тез-тез ве сынарча пармагъынен мыйыгъынынъ уджуны енгильден сыйпады.
 — Ишим пек агъыр.
Вакъыт тапып оламадым.

— Сизинъ ишинъизми? — ханым, оджанынъ хызмети не суретле агъыр ола биледжегини тасавур этип оламай, тааджипленип, сорады.
 — А!
Оджалыкъмы?
Эльбетте!
Лякин тек сизинъкими?
Феми иле лакъырды этип бакъынъыз... онынъки енгильми экен?

Оджа ойле этти — бойле этти, Суаде ханымнынъ опькеленювине айланчыкълы джевап берди.
Айланчыкълы джевап бермеген олса, сёзлери тикенли оладжакъ эди.
«Мен келип оламадым... кельмегенимни сездинъиз, чюнки мен, патта-сатта келип турмагъа гуя борджлы кишим.
Сиз, Суаде апте ве Феми эфенди, озюнъиз меним къайда яшагъанымны дахи бильмейсинъиз.
Мен эвлендим... сизни тоюмызгъа даъвет эттим.
Бекледим...» Ёкъ, Усеин оджа шимди бу хусуста лаф ачмакъ истемеди.

— Афу этинъиз, ана! — деди Феми эфенди.
— Ичери кирсек, эйи олмазмы?
Усеин эфенди ёргъун.

— Шубэсиз,— Суаде кибар чехрэ иле кулюмсиреди,— Усеинни корьдим... дюньяны унуттым.
Риджа этем, буюрынъыз!

О, софанынъ тёрюнде, бириси ачыкъ, дигери къапавлы, эки къанатлы къапугъа догърулгъан арада, оджа потюклерини чыкъарды, тёшеме узеринде яткъан, уджлары тёпеге къайтыкъ къырмызы терликлерни аякъларына илиштирди, ханымнынъ пешинден кетти.
Аджире къучагъында баланен алчакъ окчели аякъкъапларыны ич заметсиз чыкъарды, папуч-мапуч къыдырып отурмай, чорапларынен оларнынъ артындан кишилик эвге кирди.
Усеин Шамиль ичюн бу чокътан таныш мусафирхане, Аджире ханымгъа эфсанелердеки эсрарлы сарай олып корюнди.
Авропа джиазынен къарышыкъ миллий донатма, алчакъ сетлер узеринде орьнекли, ешиль миндерлер, алтын ренкли, пуллы дивар ястыкълары.
Ерде Иран килимлери.
Шамданлар устюнде чатлап-чатлап янгъан мумлар.
Диварларда Азиз эфендининъ ве Суаде ханымнынъ юнан рассамы Тарсиадининъ фырчысы иле япылгъан суретлери.
Мусафирханенинъ ортасында зияфет софрасы донатылып къойылгъан.
Мухтелиф сувукъ емеклер, ичимликлер.
Аджире ханым эвдеки зийнетке, емекнинъ мамюрлигине самимиетле тааджипленди, лякин айретини гизлемеге тырышты, тырышса да... дуюлды.

Кишилик эв ичинде, сет устюнде екяне ябаний адам отурмакъта эди ки, Усеин оджа ве Аджире ханым ичери киргенлери киби, адам аякъкъа къалкъып, оларгъа таба юрюш этти.
Еринден тургъан сонъ, киши юксек бойлу, къуру кевдели экени билинди.
Устюнде беяз кольмек, ёлакълы кок штан, боюнында рус туджджарларынынъкине бенъзер къыскъа, кенъ галстук.
Беттен азгъын.
Козьлери ёргъун бакъмакъталар.
Усеин оджа оны таныды.
Ве кендисине догъру кельгенини корьгенинен, токътады... киши де токътады.
Экиси козьлерини ашагъы эндирип, сусты... къыбырдамай турдылар.

— Сизлерни таныш этмек керекимми? — деп сорады Суаде ханым оджадан.
Озю, де кишиге, де Усеин оджагъа тааджипленип бакъты.
Олар эп сусмакъта эдилер.
Суаде ханым бир шей анъламай, Фемиге чевирильди:
— Бу не демек ола, ниает, манъа бильмек мумкюнми?

Огълунынъ агъызындан сёз чыкъмады.
Онынъ къашлары бир тёпеге котерильди, бир де ашагъы эндилер.
Тамшанды, юткъунды.
Сюкюнетнинъ себебини иза этмек ичюн озюнде кучь тапып оламай, чекишип тургъан вакъытта, оны бу мушкюль вазиеттен меджуль мусафир къуртарды.

— Ёкъ...— деди о, юмшакъ, темиз давушнен,— бизни таныш этмек керекмей.
Корюштик... шунынъ озю кяфи.
 — Киши оджанынъ этрафында ярым даире ясап, Аджире ханымнынъ огюне келип токътады, кевдесини бельгедже эгилип, догърултты.
 — Мусааденъизле!..

— Аджире ханым...— эв саибеси тез-тез келинни онъа такъдим этти,— Усеин эфендининъ рефикъасы...

— Мен Фикрет Шериф олам,— деди киши.
 — Ходжанъызнынъ эски танышым.

Бир шейлер даа айтты... анълашылмады, сёзлери тамагъы ичинде къалдылар.
Киши енгильден эки дефа оксюрди.

Суаде ханым мусафирлерни ве Феми эфендининъ озюни сетке отуртып, аяткъа чыкъты.

Тюневин акъшам Феми эфенди эвге кеч маальде, нешэли алда кельди.
«Аллагъа шукюр!
Усеин Шамиль тапылды,— деди анасына.
Дюньянынъ эки къытасындан бирисине саип олгъан киби, шенъ ве араретли эди.
 — Ярын оны эвге, зияфетке чагъырмакъ керекмиз».
«Мытлакъа!
Мытлакъа! — деди Суаде ханым...— севинчинден лафы, арекетлери денъишип кетти.
 — Не демек олсун?
Усеин бизим огълумыз киби эди...»

Иште, Усеин Шамиль зияфетте.

Мусафирлер ве Феми эфендининъ озю, сет устюнде ерлешкен сонъ лафны башламакъ ичюн уйгъун сёзлер къыдыргъан олып, эр кес сусты.
Субетни дёрт кишиден бири эрте-кеч башлайджакъ... шубэ ёкъ.
Ама ким?
Насыл?
Мен беллесем, бу якъы энди Феми эфендининъ мукъаддес борджу.
О озюнинъ борджуны эда этти.

— Ничюн сустыкъ аджеба? — деди о, эвеля ве бирер-бирер эр кеснинъ чехресине козь этип чыкъты.
 — Себеп бармы?

Сукюнет девам этти.
Кимсе Фемиге джевап бермеди.
Ичери Суаде ханым кирди, кучюк Даниялнынъ къучакъта юкъусырагъаныны эслеп, Аджире ханым иле экисини къомшу одагъа етеклеп алып кетти.
«Яткъызынъыз оны, юкъласын!..— деди о келинге.
 — Озюнъиз де раат олурсынъыз!»

Мусафирханеде аджаип къадын джынсындан кимсе къалмагъан сонъ, Феми эфенди еринден къалкъты, къапу янындаки ешиль боялы, алчакъ курсюни алып, Шамильнинъ ве Фикретнинъ оглерине къоюп, устюне отурды.
Фикретнинъ медреседеки ады Зеккий эди.

— Тасавур этейик ки, Шамиль — халкъ муаллими, Фикрет исе демирёл муэндиси дегиль, зат-алейлери де туджджар дегиль... ишитесинъизми, эфендилер?
Афыз да туджджар дегиль!
Ёкъ, ич биримиз, бир тюрлю къозалакъ дегильмиз.
Алты йыл эвелькиси киби, адий сокъталармыз.
Шимди тесадюфен корюштик.
Текяран отурышмакъ, эгленмек истеймиз.
Мен исе, сёз келими, бирден къашларымны тююмчекледим, атьта достумнынъ манъа узаткъан къолуны тутмадым.
Агъызыма сув алдым, сустым... отурам.
Манъа не япар эдинъиз?
Сизден сорайым... не япар эдинъиз?

— Шахсен мен... бир элинъден ве бир де аягъынъдан тутып, пенджереден тышкъа атар эдим,— деди Зеккий.
 — Иште, не япар эдим!

— Экинджи къаттанмы?

— Экинджи къаттан... чюнки эвинъизде учюнджи къат ёкъ.

— Бу орта асыр зорбалыгъы олып чыкъмазмы эди? — Афыз гизлиден Фикретке козюни къыпты.
Фикрет кульмек истеди.
Зорнен озюни тутып олды.
 — Я сиз, Усеин эфенди?
Мени къачынджы къаттан атар эдинъиз?

— Менми? — Усеин Шамиль башыны терсине саллады.
— Мен сизни пенджереден атмаз эдим.
«Афу этинъиз, Феми эфенди! — дер эдим мен сизге.
 — Бугунь юзюнъиз пек акъчыль...
Зеккийнинъ къолуны алмадынъыз.
Рухсет этсенъиз, себебини билир эдик!» Эбет, мен ойле дерим.
Сизни экинджи къаттан атмаз эдим.
Анълашылдымы, Феми эфенди?
Сизлер шимди экинъиз, Буйкада тёпелери шиддетли еллерден сынып, астлары къурып, борсайып, чонъкъайып къалгъан терек кевделерине бенъзейсинъиз.


— Борсайгъан тереклер?
Бизлерми?— Феми эфенди гурсюльдеп кульди.
 — Мен бильмек истейим,— деди эв саиби, кулькюси ятышкъан сонъ.
 — Озюнъиз бу дакъикъада не тюшюнесинъиз?

— Шахсен мен... къалкъып, софадаки потюклеримни кийип, таягъымны алып, чыкъып кетмек... фикириндем.

Усеин эфенди керчек айттымы?
Ёкъса, озюнде енъи бир къабилиет даа барлыгъыны косьтерип, янындаки эки достуны тааджиплендирмек истедими, алла бильсин!
Феми эфенди къоркъты.
Шамиль инат адам.
Фикрет ве Феми эфендилерге онынъ адетлери малюм.
Мадамки бир достунынъ эвинде дигер достунынъ къолуны алувдан ред этти, демек, мында шакъа-макъа деген шей ёкъ.
Шамиль шакъа этсе, деръал билине.
Бу шакъа дегиль.
Феми эфенди оны анълады.
Къальбини раатсызлыкъ басты.

— Дёрт йыл устюнде Сандуранынъ бузанасында бир дефа корюшип, мийлеринъиз конделеп чевирильгендже ичкенсинъиз, сонъ... джиддий лакъырды эткенсинъиз,— деди Феми эфенди.
Давушында мыскъылдан зияде кедер сезильди.
 — Эписини ишиттим.
Гуя къонушмакъ ичюн шеэрде башкъа ер тапылмагъан.
Макъсыма ичкенинъиз ичюн сёзюм ёкъ... бири-биринъизнинъ гъыртлагъыны узе язгъансынъыз.
Бу ничюн керек олды?

Эвнинъ саиби Усеин эфендиге чевирильди, бельки бир шейлер айтыр деп бекледи.
Усеин эфенди исе боюныны ашагъы эгильтти, козьлерини къырмызы килимден алмай, отура берди.

— Бана бакъынъыз, Шамиль эфенди! — деди Феми.
Оджанынъ енъинден тутып, силькитти.
Усеин, терен уйкъудан уяныр киби, къакъынып, башыны котерди.
 — Сиз Зеккийге даргъынсынъыз, бу анълашылды.
Айтынъыз, не себептен?

Усеин оджа быджагъынынъ джебинден джевиз теректен ясалы тютюн къутусыны чыкъарды, оны ачып, янашасында миндер устюне къойды.
Эвнинъ ичине аджаип къокъу яйылды.
Индже догъралгъан кербар тюсте дюбектен бир чымтым алып, кягъыт узерине къояракъ, сигар ясап башлады.
Оджа ашыкъмай, сигарыны бурды, кягъытнынъ кенарыны тилининъ уджунен тюкюриклеп япыштырды, сонъ кибрит якъып, сигарыны тутандырды.
Тютюнни ичине девамлы суретте чекти.
Бу арекетлерни о аселет, акъырын япып, бойледже изаат ичюн зарур сёзлерни ичтен ольчеп-бичюв имкянына саип олды.

— Мухтерем Феми эфенди! — деди ниает, Усеин оджа.
Тамагъы асабиеттен къарылса керек ки, давушыны тюзетмек ичюн оксюрип алды.
— Мени ве рефикъамны эвинъизге мусафирликке даъвет эттинъиз, сизге онынъ ичюн буюк тешеккюрлер олсун!
Мен, догърусыны айтсам эвинъизде Зеккий оладжагъыны бильмедим.
Бильген олсам, кельмез эдим.

— Мен, Шамиль эфенди, сизинъ бу эвде оладжагъынъызны билип кельдим,— деди Фикрет.
— Алла эшкъына, сёзлериме итибар беринъиз!

— Бир дефа акъаретинъизде къалдым,— деди Усеин онъа,— меним ичюн онынъ озю кяфи.

— Мен вакъиа акъкъында изаат бермек истейим,— деди Фикрет.

Усеин оджа кевдесини догърултты.
Козьлерининъ къыйыгъындан онъа ишанчсызлыкънен бакъты, сонъра сигарынынъ тюпчигини чини куллюк ичине ташлады.

— Изаат?
Насыл изаат? — деп сорады ондан, айретле.
— Эр шей чокътан малюм.
Неге изаат береджексинъиз?
Арамызда эр шей битти.
Сизни юрегимден чыкъарып аттым.
Илькиде таныш олгъан кунюмизге лянетлер окъудым.
Эбет, Фикрет эфенди!
Ойле яптым!
Лякин такъдирге бакъ...
Бу эвде бугунь сизинъ иле ян-янаша тюштим!

Усеин Шамиль Сарайменде оджа экенде, Коккозьде Абибулла агъасы хасталана.
Аиледе баба сагъ олмаса, буюк огъул баба ерини тута.
Усеинни койге чагъырдылар.
Депеша келип еткендже, афта кече.
Хасталыкънынъ исе сабыры ёкъ.
О беклеп оламай.
Кой табиблери мандалач къайнатып, сыджакъ сувуна аджджы бибер къоюп, хастагъа ичирелер.
Сонъра къызгъын тулалар устюне сылакъ талаш тёшеп, устюне Абибулла агъаны чалкъагъа яткъыза... улпакълы ёргъан иле орьтелер.
Эвдекилер чапа -чапкъалайлар, хастаны аякъкъа турсаталар.
Усеин кечикип келе.
«Сен, агъа, шымшыр киби сагълам эдинъ! — дей Усеин.
— Паттадакътан насыл этип хасталана къойдынъ?» Абибулла, керчектен де, пелит тёмеги киби, къавий ве шенъ адам.

Эвеллерде ...
Усеин койде яшагъан йылларында, агъа иле къардаш кийик дагълардаки вакъиалар акъкъында бири-биринен къонуша тургъанлар.
О себептен Абибулла озюнинъ насыл этип хасталангъаныны Усеинге икяе этти.

«Иш къалав янгъан маальде олды,— деди о къардашына.
 — Озюнъ билесинъ, Къуш-Къая бетлер сарплы, дешэтли.
Анда къаяларнынъ салкъын, къаранлыкъ къувушларында, аякълары къая-япрагъы сапларына илишик, башлары ашагъыда, елькъанатлар юкълайлар.
Дагъда къалав куньдюз-гедже яна, тютей.
Янында даима адам олмакъ керек.
Дагъ башы думанлы.
Ягъмур, бурчакъ ягъмагъан куню ёкъ.
Чалашнынъ топракъ дамы гедже акъкъан, астымдаки чекмен, устюмдеки япынджа шыр-сув олгъан... дуймагъаным.
Пек ёргъун эдим.
Саба еримден турмакъ истедим, турып оламадым.
Мени койге атлы чана устюне кетирдилер.»

Абибулланынъ аятында сийрек олгъан ал.

Усеин койде бир афта булунды.
Дагъларда, къырларда, чайырларда, мийраларда доланды.
Ювез, ахлап ашады.
Сонъки куню агъасынен берабер дагъдан тар эчки сокъагъынен койге къайтмакъта эдилер ки, Абибулла къардашынынъ аятынен меракъланды.

«Усеин! — деди о яш оджагъа.
Сеси къаяларгъа урунды, акс сада олып, дере боюна яйылды.
Усеин оджа агъасынынъ хытабындан сескенип, онъа чевирильди.
 — Чёллюкте яшап безмединъми?»

«Ёкъ, агъа! — деди Усеин.
— Безмедим.
Чёллюкнинъ озюнинъ летафети, гузеллиги бар!
Ах!
Сен оны анъламазсынъ!»

«Балаларгъа... къара тахта устюнде беяз язылар язмагъа огреткенинъ ичюн санъа не къадар акъча берелер?»

«Айда йигирми беш кумюш».

Агъа яры кедер, яры мыскъылнен кулюмсиреди ве башыны маъналы суретте саллады.

«Йигирми беш кумюш ичюн медреселерде окъумакъ керек эдинъми? — о токътады, Усеинге азаплы козьлеринен бакъты,—ташла о джёреме хызметинъни!
Ишитесинъми, Усеин?
Ташла оджалыгъынъны, кочь-кель мында... койде помидор сач, согъан-сарымсакъ асра.
Дагъда фындыкъ, аджы-алма, ахлап джый, Насвернге алып-кетип сат.
Башкъа шей керекмей.
Эки йылда мырза олып кетерсинъ!
Бадим-бей ким эди?
Ким олды?»

«Озюнъ, агъа, къач йыл фындыкъ, ювез джыйдынъ... саттынъ,— деди Усеин ве мыйыкъ астындан кулюмсиреди,— ничюн мырза олмадынъ?
Князь Юсупов ахлап джыйгъаны, саткъаны ёкъ.
Санкт-Петербургдан кельди, Коккозьде муътешем сарай къурды, койде шорбаджы олды».

«Мен джаилим, Усеин!
Къарышыкъ ишлерге акъылым етмей.
Сен окъумышсынъ».

«Окъумышым...— о агъасынынъ сёзюни къанатсизликъле текрарлады,— лякин кучьсизим!
Пара не сизде бар не менде.
Халкъымыз гъарип.
Падишалыкъ оны пек эзгеледи.
Аджаип топракълардан маърум этти.
Мен онъа, о гъарип халкъкъа, окъув-язув ве... бираз да ахлякъ огретем ки, озюнинъ такъдирини анъласын.
Дагълыкъмы — чёллюкми... манъа о койлерни терк этмек къолай дегиль.»

Абибулла къардашынынъ фикирлеринде озю ичюн теселли тапмаса да, оларгъа итираз этип оламады.
Усеин Коккозьден бир вакъытларда кеткен... къайтып кельсе, аятында бир шей денъишеджекми, ким бильсин?

Эртеси куню агъасы Абибулла оны арабагъа отуртып, Сюйрен демирёл станциясына алып кетти.
Усеиннинъ мурады шу куню поездге минип, Кефеге кетмек олдыгъы алда, Бельбек айланмасыны кечкен сонъ, фикири денъишти, агъасы арабаны Тёле ёлуна чевирмесини ялварды, чюнки бир муътебер адамнен корюшмек зарурлиги эсине тюшти.
Шеэрге кельген сонъ, таныш-билишлернинъ козюне корюнювден къачынып, «Авропа» къавеханесинде токътады.
Уджреде «Таврида», «Саба», «Акъшам» газеталарыны ве «Къарагёз» меджмуасыны бир талай къарыштырып отурды, сонъ Чаршыгъа чыкъты, тюкянджыларнынъ муштери чагъырыджы араретли садалары алтында Сырлы-Чешме мааллесине догърулды.
Бунда, дердюнджи эвде Яхъя Наджи Байбуртлыны зиярет этеджек.
Яхъя Наджи, авропа таъсили корьген, отуз дёрт яшында адам.
Эки йыл эвельси Алупкада оджалыкътан озюнинъ догъмуш шеэрине къайтып кельди, шимди Рушдиеде ана тили дерслери иле мешгъуль.
Яхъя Наджи шеэрде «Учкъун» адлы яш эдип ве шаирлер джемиетининъ азасы.
Джемиетте Усеин Балич, Джелял Меинов ве дигерлер булуналар.
Яхъя эфенди кендже меслекдаши Усеин Шамильни мемнуниетле къаршыIлап алды, экиси къаве башында кеч маальгедже отурып, къальблеринде фыкъырдап тургъан ичтимаий меселелер акъкъында къонуштылар.
Наджи мусафирге озюнинъ якъында язып битирген «Зеваллы Айше» пьесасындан левхалар окъуды.
Пьеса Усеинде кучьлю тесир къалдырды.

Усеин оджа «Авропа» къавеханесине къайткъанда, сокъакътаки инсан къалабалыгъы ичинде, сантырач быджакълы киши, онынъ огюни кестирип токътатты.
Оджа кишининъ медреседеки сабыкъ сыныфдашы Фикрет Шериф огълу экенини таныды.
Корюшмегенлери чокъ вакъыт олгъан.
Къучакълаштылар, бири-бирининъ сагълыгъы-селяметлиги акъкъында сораштылар.
Фикрет оджаны эвге, мусафирликке алып-кетмек истеди, Усеин вакъыт тарлыгъы себебинден, эвге барувдан ред этти.
Ойле олса, бозанагъа кирип, бираз отурайыкъ, къонушайыкъ...— деди Фикрет.
 — Сизни пек сагъындым».
Усеин оджа не япсын?
Разы олды.
Бозана саиби къарт арнаут Сандура эки муневер генчнинъ огюне эки бардакъ макъсыма ве топракъ мешребелер кетирип къойды.
Къомшу фурундан сыджакъ янтыкълар сымарлап кетиртти.
Сабыкъ сокъталар ичти ве ашадылар.
Бардакъ бошагъан сонъ, арнаут оларны кене толдурды, олар да ичильди дегенде маса узеринде дигери пейда олды.
Макъсыма тазе, салкъын... ичмеси хош.
Мешребелер толдурылды, мешребелер бошатылды.
Бир чифт янтыкъ ашалды дегенде, фурундан дигер чифт кельди.
Вуджудлар азар-азар агъырлашты, къафалар кутюрленди, эки генч адам артыкъ озь сёзлери ве арекетлери ичюн озьлерине эсап берювден аджиз киби корюндилер.
Лакъырдыны незакетли сёзлернен, ихтият алда башлагъан Фикрет сонърадан къызышып кетти.
Усеин де Яхъя Наджининъ эвинден къайтаяткъан Усеинге бенъземей къалды.
Субет узады, эки дост токътап оламадылар.
Усеин оджа, субетдеши эки йылдан бери Петербургда окъувда экенини билип, севинди... эеджанланды.
Гурьдели, медений шеэрге кетип окъумакъ ичюн озюнде имкян ёкълугъына окюнди.
Ама Фикрет!
Фикретте... чаре чокъ.
Фикрет сыныфдашлары арасында ачыкъ зеинли, аятындан хошнут, озь кучюне эмин сокъта эди.
Кимерде девлет къурумы акъкъындаки муляазаларгъа къошулса, акимиет эсасларыны къорчаламагъа тырыша…
«Халкъ укюмдарнынъ шахсиетине садыкъ, ферманларына таби олмагъа борджлу» дей тургъан.
Бир дефа Шамиль онъа тикенли суаль берди: «Ферманлар халкъ менфаатына акс олса... халкъ не япмакъ керек? — деди сыныфдашына.
 — Укюмдаргъа табынувны девам эте бермек керекми?» Фикрет суальнинъ маънасыны анълады…лякин биревден одюнчке алынгъан сёзлер... деп тюшюнди, индемеди.
Мудериске де бу хусуста бир шей айтмады.
«Ферманнынъ халкъкъа акс сою олмай,— деп джевап берди Фикрет.
— Акимиет эр кес ичюн мукъаддес».

Окъувнынъ сонъки айларында Фикрет эки кунь уджреде корюнмеди, сонъ пейда олды.
« Къайда эдинъ?
«Насыл ишлер беджердинъ?» деп сорады ондан Афыз.
«Бабам келип-кетти...— деди Фикрет къыскъадан,— танышымызнынъ эвинде къонды.
Онынъле корюштим».
Бир къач кунь даа кечти.
«Фикрет Каирдеки «Альахзар» дарылфнунына окъумагъа кетеджек...» деген хабер ишитильди.
Керчекми бу?
Яланмы?
Кимсе бильмей.
Фикретнинъ озюнден сорадылар.
«Бабамнынъ арзусы ойле...— леди Шериф огълу, менимки башкъа.
Меним макъсадым алий окъув юртунда таъсиль корип, техника зенаатына саип олмакъ.
Бабама айтып бакътым, манъа къанмады.
Эвге озь арзусынен къайтып кетти».
Фикрет эмин ки, бабасы тюшюнип бакъар, акъибетте, огълуны анълар.
Бир чарелер корер.

Окъув биткен сонъ Фикрет Алма-Тархан бетте, озен четиндеки озь коюне кетти.
Эки къатлы, къырмызы тула эвде онынъ шерефине къоюнлар союлды, зияфетлер берильди.
Йыллама, тансыкъ шараплар ичильди.
Дюльбер сёзлер айтылды.

Зияфет къалабалыгъы эппи ятышкъан эди, зийнетли одаларнынъ биринде, бабасы Осман Шериф, мудерис эвде мусафирликте булунувындан файдаланып, огълу Фикрет хусусында бир даа къонушты.
Бабанынъ сабырлы ве ильтифатлы лакъырдысы огълунынъ къарарыны бу сефер де денъиштирип оламады.
Фикрет Каирге, Стамбулгъа кетювден къатыйен ред этти.
Мудерис онъа тааджипленмеди.
«Мадамки огълан санаат, истисал мутехассысы олув дердинде...
Э! — деди о... боюныны омузлары ичине чекти,— ойле олгъанда, Берлинге яхут Лондрагъа кетсин!
Къайтып кельген сонъ электрик станциялары къурар.
Кърым генчлерининъ усталыгъы ялынъыз моллалыкъта дегиль, муреккеп машиналарны ишлетювде де фена дегиль».

Эртеси куню мудерис уйледен сонъ Шерифнинъ файтонына отурып, эвине къайтты.
Осман эфенди бир талай софада отурды, бираз даа азбарда, тереклер кольгесинде кезинди.
Эп Фикрет акъкъында хаялланды, гизлиден озь-озюнен лакъырды этти.
Огълуны Берлин яхут Лондра дарылфнуны окъуйыджысы сыфатында тасавур этмеге талашты, ич тасавур этип оламады.
Оны... бирден-бир огълуны, тили-дини анълашылмаз мемлекетлерге ёллап, къасветинден янып-куюп отураджакъмы?
Бу — аят оладжакъмы?

Бир кунь Фикрет бабасына, Азиз Велизаденинъ огълу Феми, окъумакъ ичюн Петербургкъа кетмеге тедарикленгенини сёйледи.
«Мен де Феми иле Петербургкъа кетмек истейим...» деди огълу.
Осман Шериф онынъ арзусыны къабул этти.
«Гъурбет эллерде «Гъарип кельмешек» олып юргендже, пайтахтта... рус императорынынъ озю яшагъан шеэрде окъусын!»... деди Шериф.
Эртеси куню файтонгъа отурды, шеэрге кетип, Азиз эфендиге, огълунынъ ишинде ярдым этмесини ялварды.
Азиз эфенди Алма-Тархан боюнда айтувлы, зенгин Осман Шерифнинъ риджасыны къайтарып оламады.
Петербургдаки досту, мешъур нашир Ильяс Мырза Бораганскийге мектюп язып, эки кърым генчининъ демирёл институтына къабулда аталыкъ япмасыны риджа этти.
Ильяс Мырза яш кишилерге ярдым этти.
%
Шаркъ улькелеринден кельген мутеракъкъий муневер кишилернинъ эписине мисли ёкъ ярдымлар косьтермекте, оларнынъ бедий эсерлерини ана тиллеринде нешир этмекте.
Осман Нури Акъчокъракълынынъ ибареси иле дегенде: «Ильяс Мырза Бораганский русие пайтахтында кърым халкъынынъ алидженап эдебий мумессили».

— Демирёл институты!
Къулакъларгъа гъает хош ишитильмекте! — деди Усеин Шамиль ве бираз вакъыт кечкен сонъ:
 — Тезден муэндис оладжакъсынъыз... ойлеми?

— Эбет! — деди Фикрет.
Къыскъа -джевабында ифтихар сезильди.
— Кечкен язда Сибирьде олдым.
Демирёл къуруджылыгъында амелият кечтим.
Бираз сусты, нелердир тюшюнди.
— Я сиз, Шамиль эфенди?
Не ишле мешгъульсинъиз? —деп сорады.

— Оджалыкъ иле,— деди Усеин.
 — Койде... балаларны окъутам.

— Балаларнымы? — Фикрет, гуя сёзни анъламайып, къайтарып сорады, лякин Усеиннинъ джевабыны беклемей, мешребесини тёпеге зияде котерип, тюбюнде къалгъан макъсыма боткъасыны кейфле ичип битирди ве иляве этти:
 — Эбет!
Окъутынъыз!
Джаиль къалмасынлар!
Бельки, вакъыт келир, олардан... сизинъ къолунъызда окъугъан о, чыплакъ баджакълылардан, улу шахслар осип-чыкъар...
Юксек укюмет идарелеринде хызмет этерлер?
Э? Шамиль эфенди?

— Шубэсиз...— деди Усеин оджа.
 — Русиенинъ дигер миллетлериндеки киби, халкънынъ бахты, саадети ичю курешиджи кучьлю шахслар бизде де догъарлар.

— Акъылым кесмей,— деди Фикрет.
— Ве сизге бенъзер бичаре оджаларнынъ фаалиетине — нафиле замет деп бакъам.

Усеин оджа, Фикретнинъ мыскъыл ве нефретле ифа эткен фикирлерине, ничюндир, эмиет бермеди.
Сёзлерини озь къулакъларынен ишите турып, гъарезликле айтылгъанына инанмады.
Инанмадымы аджеба?
Насыл инанмасын ?
Озюни ойле, инанмагъан, анъламагъан, первасыз алда косьтермек истеди.
Акъикъатта, кедерленип, ичтен атеш алды.
Лякин Фикрет — онынъ, Усеиннинъ, досту... онынъ лафына джиддий къиймет кесмек ичюн озюнде бирден къатиет тапып оламады.
Мен Фикретни янълыш анъламадыммы аджеба? — деди о, озь-озюне!
— Ёкъ!
Мумкюн дегиль!

«Мен ве манъа бенъзер... эски кийимли, бош джебли адамлар, фукъаре татар балаларына окъув-язув огреткенимиз ичюн бичаре адамлармыз.
Ве бизим гъайретимиз — нафиле замет...»
 Ичтимаий аятымызда ишитильмеген, корюльмеген адисе.
Буны насыл анъламакъ керек?
Фикрет Шериф енъи джынс несильни темсиль этмекте, депми?»

— Нафиле замет?
Не себептен ойле? — деп сорады Фикреттен оджа.
О энди къайнап башлады.
 — Бизлер... халкъ оджалары ничюн бичаремиз?

— Татарнынъ эдждад зенааты не? — деп сорады Шериф ондан ве озю джевап берди,— тютюн, юзюм, мейва асрамакъ... ве бир де къоюнджылыкъ.
Бу зенаатны онъа алла багъышлагъан.
Оны огренмек ичюн асыл да мектепте окъумакъ керекмей.

— Сиз, Фикрет эфенди, заныма къалса, энди кейфлисинъиз,— деди оджа,— лафынъызнынъ маънасына итибар бермейсинъиз!

— Менми? — Шериф огълу чехресини къыйыштыра берип, кулюмсиреди,— Янълышасынъыз!
Сёз келими, Харджибиеде балаларны окъутмакъ не керек?
Фарз этейик, мектепни окъуп битирдилер... эп-бир алим оладжакълары ёкъ, чюнки о, татарнынъ арджы иш дегиль.
Бу себептен, Усеин эфенди, заметинъиз нафиле!

— Сиз...
Фикрет эфенди, Петербургда окъуйсынъыз.
Озюнъиз кимсинъиз? — деп сорады ондан Усеин оджа.
 — Френкмисинъиз?

Усеиннинъ сабыры тюкенди.
Тенине гуя узун бизлер санчылгъан киби олды.
Сукют отурмагъа энди меджалы къалмады.
Элиндеки топракъ мешребени котерип мермер маса узерине урды, мешребе парча-кесек олып, ичиндеки макъсыма этрафкъа сачылды.
Озю атылып аякъкъа турды... тургъанда, аягъы астындаки курсюге илишти, курсю йыкъылды.
Кошеде, юксек чапчакъ янындаки кийиз отургъычта юкъсырагъан Сандура, тарсылдыдан сескенип бир къакъынды, зияретчилерге бунарлы козьлерини тикледи, бакъты-бакъты, бозана ичюн адеттен тыш адисе корюнмеген сонъ, текрар козьлерини юмды.

Оджа бозананы терк этмек ниетинен къапугъа догърулгъан эди, ничюндир, токъталды...

— «Алим олмакъ татарнынъ арджы иш дегиль» экен.
Озюнъиз Петербургкъа ничюн кеттинъиз? — деди Фикретке.
— Мен бана къыкъырдагъынъызны узип ташламакъ истедим... сонъ о тюшюнджеден вазгечтим.
Айып.. бир вакъытларда сиз бойле адам дегиль эдинъиз!

Фикрет еринден къалкъты, юзюне ве быджагъы узерине тюшкен макъсыманы явлыгъынен сюртти, галстугынынъ тююмини тюзетти.

— Сиз, Усеин эфенди, мени догъру анъламадынъыз,— деди оджагъа,— мен дедим ки, адамнынъ таъсили ве медениети даима...

Оджа субетдешини динълемек истемей, элини иддетле сильтеди, онынъ сёзю ярым къалды.

— Мен сизни догъру анъладым,— деди Усеин Шамиль.
 — Ве сизинъле бу мейханеге киргениме бинъ пешман олдым!

Фикрет оджанынъ сёзлсрини ишиттими-ишитмедими, лякин башы ашагъы салынгъан алда, тез-тез бозаханеден чыкъты.
Оджа не олып — не кечкенине къыймет кесмек ичюн бир талай аякъ устюнде турды, тюшюнди, ниает, мейхане саибинен эсаплашмакъ ичюн аркъасына чевирильгенде, Сандура кийиз отургъычтан аякъкъа турды.

— Макъсыманынъ озю ичюн бир бучукъ манат,— деди о, зияретчиге.
 — Янтыкълар эсапкъа кирмейлер.

— Ничюн? — оджа тааджипленди.

— Фурунджы пара алмады.
Танышынъыз экен .

Усеин бозана саибине худжур-худжур бакъты... бир шей анъламады.
Авучы ичине параны тыкъып, босагъадан тышкъа атлады.

Суаде ханым иле Аджире софрагъа отургъан сонъ, яш хызметкяр кельди, мусафирлернинъ оглерине сыджакъ пителер къойып, тар, юксек фильджанларны алып, оларнынъ ерине буллюр къаделер къойды.
Мухтелиф сувукъ емеклер ве ичимликлер мусафирлер кельмезден звель софра узерине меаретле яраштырылып тизильген эди.

— Азиз мусафирлерим, Шамиль ве Зеккий эфендилер!
Аджире ханым! — деди эв саибеси.
Давушы бираз нагъмели, назик чыкъты.
О бильсе эди!
Сандура бозаханесинде бу эки мусафир арасында юзь берген адисени, бу эки генч шимди бири-бири ичюн кимлер экенлигини Суаде ханым бильсе эди!
Ёкъ!
О бир шей бильмей ве бильмегени ичюн девам этти: — Бир вакъытларда бу эвде джемиетсиз, зияфетсиз кунь олмаз эди.
Рабби таалля азретлерине не феналыкъ яптым ки, мени бойле, амансыз джезалады!
Эвеля уйкен огълумдан, сонъра ходжамдан маърум этти... бир Фемийим къалды.
Сизлер, онынъ достлары, бугунь эвимизге кельдинъиз, демек, бизге эп муаббет ве итибар беслемектесинъиз.
Мен миннетдарым.
Алла хайриетинъизни берсин.
Шимди исе, риджа этем, софрагъа буюрынъыз!

Суаде ханымнынъ шефкъатлы сёзлери, яш чагъындаки киби джазибели арекетлери мусафирлернинъ юреклерине летафетли ель олып эсти, ичлериндеки элемни эппи йымшатты.
Феми сет узеринден къалкъып, софра башына отурды.

— Буюрынъыз, ханымлар ве эфендилер! — деди о мусафирлерге озь адындан мураджаат иле.
 — Риджа этем!

Лякин не Фикрет... не де Усеин ерлеринден къыбырдамадылар.
Озьлерининъ тизлерине козь этип, сусып отурдылар.
Суаде ханым айретке кельди.
Эки мусафирнинъ... де бирине бакъты, де дигерине.
Чехрелериндеки булутны эслеген сонъ, озюнинъ чырайы да денъишти.

—Феми!
Балам!
Мен бир шей анъламайым! — деди о титрек давушнен.
 — Эфендилер ничюн куськюнлер?
Бир шейге даргъынлармы?

— Джан агърысы... текяран бар! — деди Феми эфенди.
— Сизге дегиль.

Огъул бойле деген сонъ ананынъ юзю ачылды.
Озь ренкине кельди.

— Къоркъуп кеттим...— деди о яваштан, къолуны кокюси устюне къойып, юрегининъ тепиндисини тутып бакъты.
— Не олды?
Джиддий бир шейми?
Бири- дигерине къама санчтымы?

— Джиддийге бенъзей, чюнки Усеин эфендининъ мыйыгъы бугунь тёпеге зияде тикленик...— бойле дегенде ана зевкъланып кульди.
Усеин оджа индемеди,— лякин экиси де яралы дегиллер.

Огълунынъ къыскъа джевабындан, Усеин иле Фикрет арасында олып кечкен вакъианынъ аджими ве маиети анълашылды.
Суаде ханымгъа оларнынъ табиатлары магълюм.
Дава не узеринде башлап, насыл биткенини, козьлеринен корьмейтура, тасавур эте бильди.

— Манъа бакъынъыз, азиз эфендилер! — деди Суаде ханым индемез мусафирлерге.
 — Сандуранынъ мейханесинде не олды?
Не олмады?
Мен бильмейим.
Бильмек де истемейим.
Аль -азирде бизим эвимиздесинъиз.
Фикрет шимди истраатта... бу куньлерде бизни эки дефа зиярет этти.
Усеин эфендининъ корюнмегени алты йыл.
Ерлеринъизден турып, софрагъа отурмасы пек кучь олса, котерип алып-келип къояйыкъ.
 — Эв саибеси бир талай даа отурды, сусты.
Сонъра текрар мусафирлерге деди: — Риджа этем!
Кеч, отурынъыз!
Отурмасанъыз, юрегим текмиль яраланаджакъ.
Мени бир даа адам этмек къыйын оладжакъ... чюнки бу куньлерге къадар яшадым исе, онъа себеп — огълум Фемиге ве сизлерге севгим ве... ифтихарым олды.
Азиз агъанъыз сизни, Усеин эфенди, пек севе эди.
Эвеллерде бу эвге келип де, башынъыз тёбен алда къайткъанларынъызны бильмейим.
Бугунь де ойле олсун.
Фикрет эфенди, сизинъ ичюн не япайым?
Огюнъизде седжде этейимми?

— Менимми?— Осман огълу Фикрет тааджипленди.
 — Сиз не айтасынъыз, Суаде апте?
Манъа ялвармакъ керекмей!

Фикрет турды... келип Фемининъ янына отурды.
Суаде ханым бекледи.
Усеин оджа не япаджакъ аджеба?
Софрагъа келеджекми, ёкъса эвден чыкъып кетеджекми?
Ёкъ!
Эвден чыкъып кетмейджек.
Усеин ойлелерден дегиль.
О Фикретке ола бу алидженап къадынны акъаретлемез.
Усеин оджа акъырындан сет устюнден турды.
Келип Аджиренинъ янына отурды.
Суаде ханымнынъ юзюнде нурлу шавлелер ойнадылар.
О эеджаныны тыймагъа тырышты, ички дуйгъуларынынъ кучюне теслим олмакъ истемеди, ама эсли вуджуд чыдап оламады... акъибетте, козьлеринде яшлар пейда олдылар.

Эр кес озь ерини ишгъаль эткен сонъ Феми эфендининъ теклифине бинаэн, къаделерге шарап къойылды.

— Анам текяран раатлансын... эеджаны ятышсын, — деди о.
 — Биз зияфетни башлайыкъ.
Ойлеми, ана? — Суаде ханым Фемининъ теклифине разылыгъыны бильдирип, башыны енгильден къакъытты.
Огъул девам этти: — Биз Усеин эфендини ве Аджире ханымны эвимизде корьмекле гъает мемнунмыз.
Мусааденъизле, оларнынъ шерефлерине...

Фикрет Осман огълунынъ давушы Фемининъ сёзюни больди.

— Афу этинъиз! — деди Фикрет онъа, озю яваштан еринден котерильди.
Бу вакъыткъадже о эп сусты, софра этрафындаки муитни тедкъикъ этип отурды.
Юрегини куюткен яныкълы фикирни я бу ерде чыкъарып — къойып, онынъ азабындан къуртулмакъ, яхут о фикирнен узлашып, онынъ эсирлигинде къалып, Усеин Шамильнен эбедиен ведалашмакъ керек эди.
 — Мусафирнинъ селяметлиги ичюн ичильмезден эвель... эки сёз айтмакъ истейим,— деди Фикрет.
 — Биз о вакъытта...
Сандуранынъ мейханесинде корюштик.
Суъбетимиз яхшы башлады, теэссюф ки, фена битти.
Фена битмесине мен себепчи олдым.
Озюмни юксек Петербург джемиетине менсюп...— бу, шубэсиз, балалыкъ, балалыкъ дегиль исе, мытлакъа фодулыкъ, кибарлыкъ эди,— дейджегим, озюмни Петербург джемиетине менсюп асылзаде киши этип косьтермеге истеп япкъан ишим.
Сонъки йылларда мен бу хусуста чокъ тюшюндим, озюмнинъ акъсыз экенимни анъладым ве... тасавур этинъиз ки, ялынъыз бу меселеде дегиль.
Бугунь Чаршыда Феми эфенди иле тесадюфен корюштик.
Озюм койге къайтаджакъ эдим.
Сизинъ, Усеин эфенди, акъшам бу эвде оладжагъынъызны билип, зияфетке аселет кельдим.
«Озь гъаелеримден къатиен вазгечтим...» дие огюнъизде тевбе этмек ичюн дегиль, сизге яптыгъым акъсыз муамелеме пешман экенимни изъар этмек ве сизден афу истемек, о вакъытта айткъан сёзлеримни кери алмакъ мырады иле кельдим.

Фикретнинъ лафы битмеди .
Эеджанланды... ерине отура къойды.
Эв саиплери ичюн онынъ агъызындан чыкъкъан сёзлернинъ озьлери энди кяфи эди.

— Тешеккюр, Фикрет эфенди! — деди Феми, достунынъ сёзлеринден мемнун къалып.
 — Риджа этем, къаделер ичиндеки аджаип къырмызы шингенликни Усеин эфендининъ ве Аджире ханымнынъ шерефлерине ичейик!
Ичейик ки, эки юрекни хырпалагъан зевал шунынъле битсин-кетсин!
Ойле дегильми, валиде азизим?

— Ойле, огълум!
Ойле! — деди Суаде ханым.
 — Битсин -кетсин!

Софра башындакилер къаделерини бири-бирлерининъкине кучьлю урып, янъгъыратып, ичтилер.
Кимнинъ къадеси кимнинъкине токъунды... арарет, шадлыкъ садалары ичинде таин этмек, шубэсиз, къыйын эди.
Усеин оджанынъ къадеси Фикретнинъкине токъундымы — токъунмадымы, кимсе абайлап оламады.
Токъунса да, токъунмаса да... энди онынъ эмиети ёкъ, чюнки энъ муим иш аль олды.
Фикрет эфенди Усеин оджанынъ юзюне ургъан акъаретини кери къайтарып алды.
Ничюн, аджеба?
Институтны битирген сонъ ичтимаий аяткъа назарында денъишмелер олдымы?
Хайыр!
Иш ойлеге бенъземей.
Феми, Фикрет ве...
Усеин, узун муддет бир муитта булунып алышкъан эдилер.
Балалыкътаки якъынлыкънынъ кучю сонъундан адетке чевирильди.
Аралары бозулса да, котеклешселер де ве... гъае, къанаат итибары иле гъаевий иттифакъ тешкиль этмеселер де, бири-бирлерини унутып оламадылар.
Бу табиий севкъ...
Ильки сёзде, ильки бакъышта анълашалар.
Даъва, итираз деген шей ёкъ.
Меселе бир вакъытларда олгъан... битип кеткен.
Усеин — Коккозь дагъларынынъ багъышлагъан ювези ве фындыгъынен кечиниджи факъыр Токътар акъайнынъ огълу экени де унутылгъан, арада инсаний якъынлыкъ къалгъан.
Фемиде ве Фикретте пара... демек ки, кучь бар.
Усеинде пара ёкъ... халкъ саадети ичюн къайгъы бар.
Достлары онынъ тюшюнджесине мани олмакъ истемейлер.
«Мемлекетте бойле адамлар да олмакъ керек...» деп бакъалар.
О себептен Фикрет Усеинге барышыкъ илян этти.
Бу, шубэсиз, Фемининъ тешеббюси иле олды.
Усеин оджа исе, акъибетте, иътираз этмеди.

Къаделер бошады, къашыкълар, вилкалар арекетке кельди.
Емеклер арасында энъ мутебери «Имам байылды» олды.
Сонъра патильджан туршусынынъ ве зейтуннынъ лезети бакъылды.
Къаделер текрар толдурылды.
Текрар бошатылды.
Де Суаде ханымнынъ сагълыгъына котерильди.
Де Феми эфендининъ...
Фикрет бир дефа, тек бир дефа, мукъаддеме сёз айтылгъанда ичти.
Ондан сонъ агъызына шарап алмады, лафкъа да чокъ къошулмады.
Чехреси къызара берди.
Озю сусты, отурды.
Усеин оджа онынъ сукютлигини сезди.
Сусмакъ... бу — юректеки сыкъынтынынъ ифадеси.
Яхшы алямет дегиль.
Оджа, эв къыраличасынынъ риджасыны ред этип оламай, софрагъа отурды.
Энди медений джемиет къаиделерине бутюнлей риает этмеге борджлы.
Онынъ ичюн оджа кимерде-кимерде Фикретке сёз къатты.
Фикрет онъа незакетле джевап берди.
Бираз вакъыт даа кечти.
Санкт-Петербург аятындан базы левхаларны икяе этти.
Ильяс мырза акъкъында лакъырды ачылды.
Фикрет онынъ дарылфнунда эджнебий тиллер факультетинде дерс бергенини, кенди матбуасында исе шаркъ улькелери эдиплерининъ эсерлерини ана тиллеринде нешир эткенини тафсилятлы сёйледи.
Кенъ софранынъ эки якъында къаршы-къаршыгъа отурылып, япылгъан бу субет, эльбет де, ихтият ве араретсиз эди.
Ойле олса да, бу корюшюв узун муддет бугъавлы яткъан бузны джылытты.
О артыкъ ирип башлады, тезден кочип кетеджек.
Чюнки Усеин оджанынъ озю де бир инсан.
Даима булутлы чехрэ ве дертли юрекнен яшамакъ истемей.
Бу, озь гъаелеринъден ред этюв дегиль, эльбетте.

Гедженинъ бей вакъытында мусафирлер эвнинъ алидженап саиплеринен сагълыкълашып, мердивенден ашагъы биринджи къаткъа тюшкенде, тёгерек ай нурларыны уйкъудаки шеэрнинъ кирамит дамлары ве минарелери узерине сачып, оларны айдынлатмакъта эди.
Ёлгъа чыкъкъан сонъ эркеклер бир даа, лякин озьлериндже, сагълыкълашмакъ ичюн ёл четиндеки дут тереги кольгесинде токъталдылар.
Суаде ханым келинни ве баланы етеклеп алып-барып, файтонгъа отуртты.

— Меним узакъларгъа чыкъмагъа меджалым ёкъ, Аджире! — деди о келинге.
 — Сизлер яшсынъыз.
Вакъыт тапынъыз... поездге отур да, догъру бизге келинъиз!

— Келирмиз, иншалла!
Лякин, бакъайыкъ... ишлеримиз насыл оладжакъ? — деди Аджире ханым, тюшюнджели алда.
 —Оджанынъ бир достунынъ чагъырувына ишанып, кетеятамыз.

— Бир достунынъ? — келиннинъ сёзлери Суаде ханымны тааджиплендирдилер.
— Харджибие сизинъ озь коюнъиз дегильми?

— Озь коюм... ама анда кийик тертип яшай.
Оджагъа тиш къайрагъанлар бар.
Бизге къыйын олур деп къоркъам.

— Къоркъсанъыз, ничюн кетесинъиз? — деди Суаде ханым.
 — Башкъа ер ёкъмы?

Аджире терен кокюс кечирди ве... ичиндеки къасветнинъ тышкъа чыкъкъаныны сездирмемек ичюн, къучагъындаки баланынъ... гуя ушюген башына орьме фес кийдирмеге тутунды.

— Башкъа ер, итимал, бардыр,— деди келин, фесни кийдирген сонъ.
 — Не япайым?
Харджибиеде анам, бабам... аптелерим барлар.

Аркъа якътан, сездирмей, Феми эфенди кельди.
Анасынынъ янында токъталып, башыны яваштан онынъ омузына таяды.
Суаде ханым хошнут алда кулюмсиреди.

— Иште, санъа... сабий,— деди келинге бакъып ве огълундан сорады:
 — Лакъырдынъызнынъ сонъу оладжакъмы?
Къулакълаша бересинъиз...
Сандурада бир шейлер даа олдымы ёкъса?

— Сандуранынъ озю былтыр вефат этти,— деди Феми.
— Албуки, иш онда дегиль.
Фикрет эвленмеге азырлана!

— Ким?
Фикрет? — Суаде ханым огълуна инамсызлыкънен бакъты.
 — Я раббим!
О кунню де кореджекмизми ?
Эвленсин! — деди о къатиетле.
 — Не?
Кедер эткен шей бармы?

— Мусафирлерни...— О Алжире ханым бетке ишарет этти,— мусафирлерни Алма-Тархангъа алып-кетмек истей.
Усеин къаиль олмай.

— Учь афта беклемек... къыйын.
Эгер кетселер,— Суаде ханым терек талдасындаки оджа ишите биледжек къадар юксек давушнен деди: — Кетселер де, тойгъа аселет кельселер... о башкъа!

— Мумкюн дегиль,— деди оджа.
Фикрет иле экиси энди файтонгъа догъру кельмекте эдилер.
— Тезден мектепте дерслер башлайджакъ.

Усеин къонакъбайларнен текрар самимиетле сагълыкълашкъан сонъ рефикъасынынъ янына отурды.

— Ойле...— деди оджа, Фикретке,— депешанъызны беклейджегим!
Башкъа чаремиз ёкъ!

Феми, отургъычта юкъусырагъан айдавджыны тюртип уянтты.
О, абдырап, тельбевлерни алель-аджеле элинде топлап, озюне тартты, файтон еринден кочюп, Вели-Баба къавеханесине догъру ёл тутты.

Эртеси куню Умэр ири могедекли, гудурдевик арабада эмджесини ве енгепчесини, уфакъ-тюфек эшьянен, демирёл станциясына алып кельди.
Олар поездге, яни тренге отурып, Кефе бетке ёнельдилер.
Эки куньден сонъ… ниаетсиз чёльнинъ четинде ири, тёгерек кунеш къызарып батаяткъанда, Харджибиеде, маджаргъа бенъзер эки атлы, ири араба келип, культёпе эвнинъ огюнде токътады.
Усеин оджа ве яш балалы Аджире ханым ерге тюшкендже, арабанынъ этрафында сой-соп, къолум-къомшу топланды, арабадаки эшъяны ичери алып кирдилер.

Бу дакъикъадан итибарен эв эркек ве къадынларнынь, бала-чаланынъ сес-садаларынен толды.
Достларнынъ-эшлернинъ «Хош кельди» зиярети чокъ куньлерге сюрди.
Шаматалы кельди-кеттилер... эппи сакинлеген сонъ, Усеин оджа, бир кунь, сабалыкъ ашыны ашап, койни корейим деп, эвден чыкъты.
Эвнинъ саиби — Аджиренинъ аптесининъ огълу Сеит Джемиль, даа яш йигит, анасы-бабасынен берабер башкъа эвде яшай.
Дейджегим, оджа эвден чыкъты...
Элиндеки кумюш саплы таягъынен орта ёл бою яваш-яваш кетти.
Кетер экен, эп этрафына бакъынды.
Учь йыл ичинде койде бир де бир денъишме корьмек истеди, лякин корюп оламады.
Койнинъ батысында кене шу Джемальти байнынъ къаралтысы, куньдогъушында Аджы Эрбаин Эмирзакъ огълунынъ эви.
Сырт бетте джами.
Ёл тобукътан къум.
Азбарларда кунештен яныкъ алабута... къара, тенли, штансыз балалар.
Топракъ дамлы эвлер артында отсыз-оленсиз чёльде токътап-токътап айлангъан джельтирмен.

«ЁКЪ, Харджибие денъишкени ёкъ,— деди Усеин Шамиль озь-озюне.
— Эвельки киби, сефиль.»
Оджа бу койге ильки кельген йылыны хатырлады.
О вакъытта Харджибиеде тюкянлар чокъ эди.
Аджы-Бекирнинъ тюкяны, дангъалакъ Васильнинъ тюкяны, Барби акъайнынъ тюкяны, Бари байнынъ тюкяны.

Энъ кярлысы, энъ зенгини Талипнинъки.
Онда къаве ичмек, домино ойнамакъ мумкюн.
Патта-сатта сиясий вакъиалар акъкъында лакъырды чыкъа, алевленип кете, даъва котериле... иш, кимерде, бир-бирини акъаретлев, кимерде котек иле бите.
Кишилер кеч маальде даркъап кете, саба эрте турып, чёль хызметине джёней, ерге къаранлыкъ чёккенде къайтып келелер.

Койде аят бойле нешэсиз, маъзун девам этер экен, рус-япон муаребеси башлады.
Джаным-джаным татар огъланлары догъмуш эвлерини терк этип, Къызыл Къую демирёл станциясында эшелонгъа минип, дюньянынъ четине...
Порт-Артургъа кеттилер.
Олар узакъ эльде, амансыз къуршунлар алтында русие топрагъыны душмандан къорчалап, къан тёктилер, эляк олдылар.
Эляк олгъан татар йигитлери падиша азретлери огърунда «шеит кеттилер...» исап этильди.
Сагъ къалгъанлар, эльден-аякътан яралы, сакъат... къайтып кельдилер.

Харджибиеде мектеп ёкъ эди.
Секиз зенгин баба: «Огъулларымыз окъумыш олсунлар...», Усеин оджанынъ йылына дёрт юз кумюш пара адап, дельжангъа отуртып, Сарайменден бу койге кетирдилер.
Оджа секиз огълангъан окъув ве язув огретти.
Джемиет Хайрие усулгъа кельген сонъ джемааттан тюшкен ианеге мектеп бинасы ясатты.
Диварлары бычма таш, таваны юксек, пенджерелери кенъ... бу енъи усул мектебине къомшу койлернинъ балалары да къатнап окъудылар.
Сонъ бинада талебелер ичюн тарашлыкъ олды.
Уйкен яшлылар ичюн акъшамлыкъ сыныфлар ачылды.
Тезден анълашылды ки, мектептеки ихтиядж ялынъыз бина тарашлыгъындан ибарет дегиль, талебелер ичюн дерс китапларынынъ етерликсизлиги де къыйынлыкълар догъурмакъта.
«Хаваджеи субъян» ве «Къылавуз» артыкъ эскирдилер.
Енъи дерсликлерни ялынъыз бир адам Гаспринский яза.
Онынъ да иши чокъ, вакъыты ёкъ.
Усеин оджа озю енъи къыраитлер язып, талебелерни окъут магъа меджбур олды.

Лякин тек мектеп дегиль... койнинъ ве халкънынъ озю де ислааткъа мухтадж.
Чюнки ер сюрмеге, сачмагъа икътидарлы койлю топракътан маърум... топракълар байларнынъ къолунда.

Усеин оджа Сарайменден кельген ильки куньлеринде секиз баба: «Иншалла, балаларымыз къуран окъувны огренеджек, молла оладжакълар» деген эдилер.
Усеин оджа балаларны алдамады.
Оларгъа къуран окъутувны огретти, ама истикъбаль ичюн онынъ нафиле заъмет экенлигини де анълатты, чюнки макъсады — моллалар азырламакъ дегиль, девлет идарелеринде хызметке икътидарлы хадимлер етиштирмек эди.
Балаларгъа риазият, физика, эндеге окъутты.
Ана тили огретти.
Пушкиннинъ, Мицкевичнинъ эсерлерини ана тилимизге терджиме этип, балаларгъа там бир артист усталыгъынен окъуп косьтерди.
Дерслер тертибине музыка мешгъулиети кирсетти.
Тюркю дерслеринде озю кемане чалып, рефакъатлыкъ этти.
Усеин оджа аджаип кеманеджи эди.

Оджа кунеш шавлелери арарети алтында кой бойлап кеткенде, падишалыкънынъ бу аджаип ешиль адагъа ялынъыз истраат дияры дие бакъып, ерли халкъны мушкюль икътисадий алдан къуртармакъ ичюн ич де чаре корьмегенине кедерленмекте эди.
Бир дефа Усеин оджа, вакъыф топракъларнынъ бир къысымы фукъаре койлюлерге берильмесини арзу этип, уезд топракъ ишлери идаресине кеткен вакъытында, демирёл станциясында, аякълары бугъавлы кишилернинъ тренде Сибирьге, курек джезасына ёлланылгъаныны корьген эди.
Шимди козьлери огюнде о, гъарип адамлар кевделендилер.
Оджа эеджанланды... омузлары озь-озьлюгинден силькинип алдылар.
Бу агъыр тюшюнджелерден къуртулмакъ ичюн токъталды, уфукъта чалкъана яткъан мавы денъиз бетке бир талай козь этип турды.
Ёкъ, о мусаллат фикирлерни къафадан чыкъарып оламады.
Керчьте озь козьлеринен корьген ишчи къиямы да юрегини тырнап алды.
Оджа анда сиясеттен кучьлю, пишкин адамларнен багълы эди.
Бир дефа падиша топчулары Митридаттан шеэр сокъакъларындаки нумайышчыларгъа къаршы атеш ачкъанда, оджа эляк ола язды.
Бу вакъиадан сонъ, достлары онъа Харджибиеден тышкъа чыкъувны ясакъ эттилер.

О вакъытта оджа бекяр олуп, Менлибейнинъ эвинде, айры одада яшай эди.
Куньдюзлери мектепте талебелернинъ дерслеринен, геджелери эвде эдебий яратыджылыкънен мешгъуль олды.
Ойле геджелернинъ биринде шаирнинъ къалеминден элемли сатырлар тёкюльдилер.

Сен чекиль халкънынъ арасындан, чекиль! 
Юреклер инджерди къоркъунъдан, чекиль!

Истесек, ярыкъта да юкъларыз биз. 
Вердигинъ уйкъу керекмей, дегилиз мутадж!

Уян, сен, эй, халкъым!
Козюнъни ач!

Эки ай койден чыкъмады.
Ниает, сабыры тюкенди.
Бир кунь гъаип олды.
Мектепте озюнен берабер оджалыкъ эткен Ибраим Къараманов ве Таир Бурнаш оны дёрт кунь — дёрт гедже къыдырдылар, ниает, Керчьте полис идареси башлыгъынынъ ольдюрилювинде шубэленип къапалгъан адамлар арасында таптылар.
Рус тили муаллимлери Эмир-Али Къайышев ве Менсеит Комюрджи Усеин оджагъа кефиль олып, оны къуртарып алдылар.

Усеин Шамиль кене эвине къапалды.
Ама раат отурып оламады.
Не ердедир гектограф эльде этти, геджелери, койде эр кес уйкъуда экенде, къандиль ярыгъында отурып, акимиет идарелери хадимлериндеки зулумгъа, акъсызлыкъкъа къаршы къиям ичюн беяннамелер язаракъ, джума куньлери джеблерине ве къоюнына толдырып, койлерге кетти, учь-дёрт куньлерден сонъ кельди.
Менълибей бир дефа азбарда оджанынъ устюндеки кийимни пек шишик алда корип, тааджипленди.

— Огъурлар олсун, муаллим! — деди о кучюк, къыпыкъ козьлеринен кулюмсиреп.
 — Узакъкъамы?

— Дорменге... базаргъа,— деп джевап берди Усеин Шамиль.

Беттен ве арекеттен денъишмей, ёлуна девам этти.
Менълибей артындан бакъып къалды.

Оджа эки куньден сонъ къайтып кельди.
Кимсе индемеди.
Эки афта даа кечти.
Менълибей гедженинъ бей вакъытында къомшу одада тасырдылар ишитип, тёшегинден къалкъты, ахырдаки атларны бакъкъан олып, азбаргъа чыкъты, ихтиятле оджанынъ пенджересининъ къыйыгъындан ичери козь этти.
Оджа худжур алет иле кягъытлар узерине къара, семиз арифли сёзлер басмакъта эди.

Менълибей бир шей анълап оламады.
Айретте къалды.

Дёрт куньден сонъ койде урядник пейда олды.
Оджанынъ одасыны ахтар-тёнтер этти.
Укюметке акс фаалиет алямети тапып оламады, чюнки рус тили оджасы Таир Бурнашнынъ къардашы, Усеин оджанынъ талебеси Азиз Бурнаш гектографны алып-кетип, мезарлыкъ ичинде сакълагъан эди.

Ама урядникте оджа ичюн шубэ догъды.
Эви узерине гизли незарет таин этип, къайтты.
Оджа урядник зияретининъ къуру чыкъувындан рухланып, геджелик фаалиетини токътатмады.
Мектептеки истраат куньлери эвде оджанынъ озю ичюн кергин хызмет куньлери олдылар.

Кузь акъшамларынынъ биринде Усеин оджанынъ эвине Эмир-Али Къайышев кельди.
Къаве ичтилер, къонуштылар.
Мусафир озюнинъ «Япракълар тёкюльдилер» пьесасыны окъуды...
Эв саиби динъледи.
Субет сабагъадже девам этти.
Эмир-Али кетмек ичюн сагълыкълашкъанда:
 «Ялварам сизге!
Сабыр этинъиз! — деди Усеин оджагъа.
 — Пек ачыкъ гъайрет этменъиз!
Вазиет шимди кергин.
Иртиджа зияде кучь алды.
Эр ерде дарагъач... адамларны асмакъ, кесмек...
Сибирьге айдамакъ.
Мектепте дерслеринъизнен мешгъуль олып турсанъыз, шимдилик, кяфий, чюнки сиз ишинъизде ихтият дегильсинъиз!»

Усеин оджа разы олды.
Къайышев кеткен сонъ, геджелик фаалиетини токътатты.
Озюнинъ шахсий аяты… севгиси, эви-баркъы, келеджеги хусусында тюшюнди ве онынъле мешгъуль олды.
О хатип Мамбетнинъ алты къызындан энъ кенджеси Аджиреге къуда йиберди.
Мамбет — бир ат, эки огюз ве бираз да топракъкъа саип олса да, асылында, джамининъ вакъыф топракъларыны кирагъа берип, онынъ келиринен гузель кечинген, агъырмакъ адам...
Усеин оджагъа гонъюли якъын эди.
Алекетсиз, чувулдысыз той япып, Аджирени Усеинге ходжагъа берди.
Экисини де енъи эвде ерлештирди.

Ама бир йыл кечмеди, койге кене урядник кельди.
О, Усеин оджанен корюшмеди.
Менълибейнен лакъырды этип, къайтып кетти.
Сонъ полис идаресинден уйкен инспектор иле силялы эки аскер кельди.
Инспектор джебинден дефтерини чыкъарды, ачып, окъуп бакъты, сонъра джебине къойды.
«Харджибие къариеси муаллими Токътаргъазы огълу Усеин Шамиль, падиша азретлери алейине акс фикирли газеталар окъумакъта, эали арасында салтанаткъа къаршы беяннамелер даркъатмакъта...» — деген сёзлер язылы эди дефтерде.
Дёрт коше моурьли кягъыт узеринде исе: «Уезд земство идаресининъ 1907 сенеси июль он дёрт, эки юз он учь санлы эмирине бинаэн, Токътаргъазы огълу Усеин Шамильге Харджибие къариесинде яшамакъ къатиен ясакъ этиле...» денильмекте эди.
Трандафилиди оджагъа уезд прокурорынынъ укюмнамесини косьтерди.
Оджа окъуп таныш олды ве мезкюр укюмни эки кунь — эки гедже зарфында эда этеджегине даир имза эди.

«Бана бак, Усеин оджа! — деди уйкен инспектор, яры тюрк, яры ногъай сёзлеринен.
 — Меним эки дефа айткъан адетим ёкътыр.
Учь кунь сонъра келирим, койде болсанъ, Кефейе гётюрип, апсханейе тыкъарым.
Омюрлик орада калырсынъ.
Незаретинъ эмири ойле, каттыдыр.»

«Къайда кетмеге борджлым?» — деп сорады ондан Токътаргъазы.

«Нерейе истерсенъ, орая гит! — деп джевап берди Трандафилиди.
 — Тек Кефе уездинден чыкъ!»

Оджа бу укюмге къаршылыкъ косьтермек ичюн озюнде кучь тапып оламады.
Къаршылыкъ косьтермек ичюн джемаатнынъ озюнде де укъукъ ёкъ эди.
Демирёл станциясына барып етмеси ичюн Токътаргъазыгъа ат-араба такъыштырып бердилер.
Оджа аилесинен кочип кетти.

Шимди Харджибиеге экинджи келюви.
Ава сыджакъ.
Ёл четинде токъталып, нефес алмакъ ичюн талдалы бир терек ёкъ.
Ама оджа Харджибие эалисининъ адетлерини биле.
Бойле маальде эсли-башлы эркек адамлар тюкянда ола билелер.
Тюкян ве къавехане — экиси бир сачакъ алтында.

Оджа тюкянгъа кирди.
Къатран ве куфлю макарон къокъулы, дым больме ичерисинде Талип бир озю отурмакъта эди.
Усеин оджаны корьген сонъ джылмайды.
Оны къучакълады, аркъасыны таптады.
Озюнинъ оджагъа якъын ве садыкъ экенини сездирмек истеди.

— Кельдинъизми, Усеин оджа? — деди тюкянджы.
Биз деликлерине бенъзер козьлеринен оджанынъ потюклеринден тутып, къалпагъына къадар тешкерди.
 — Хайырламакъ ичюн эвинъизге барып оламадым.
Джанынъыз агъырмасын.
Дорменге мал алмагъа кеттим.
Сиз, гъалиба, денъишмегенсинъиз.
Эбет, асыл да денъишмегенсинъиз!

Токътаргъазы тюкянджыны яхшы биле.
О гъает мукъайт адам.
Ким-кимнен дост... кимнен душман, эписинден хабердар.

— Ёкъ! — Токътаргъазы башыны енгильден онъгъа-солгъа къакъытты.
 — Ич денъишмедим.
Башымдаки эп шу...
Харджибиеде тикильген къалпакъ.

Талип курьпе чувалы устюне отурды, оджанынъ сёзлерининъ манасыны анъламагъан олып, сигар ясамагъа тедарикленди.

— Къаерде джерлештинъиз? — деп сорады о оджадан.
— Эски уйдеми?

Оджа, тюкянджынынъ суалини тасдыкълап, башыны къакъытты.

— Ишлеринъиз насыл? — деди Талипке.
— Алыш-вериш тавлымы?

Талип сигарыны тутандырды, тютюнни ичине чекип, джигерлерини толдурды.

— Файдасыз...— деди о.
 — Тютюн агъызындан кесек-кесек олып чыкъты.
 — Агъалар менден мал алувны бийсинмейлер.
Кепеден озь адамлары кетирелер.
Джалангъач койлюнинъ кучю тек упакъ-тюпекке джете... ат мыхы, чамашыр сабуны, кунайлан майы, терен калош, ракъы...— Талип бойле деп, джылмайды.
 — Ракъы арув кете.
Ничюн десенъ, халкъ къаарьли.
Ичсе, джюреги джазыла.
Озюнъиз? — тюкянджы курьпе чувалы устюнден турып, беш-тахтагъа якъын кельди.
 — Учь джылдан бери къаерде эдинъиз? — деп сорады ондан.
— Тавлыкъ джакълардамы?

Талип Харджибиеде ильки пейда олгъан вакъытта…
Трабзон бетлерден кельген эди, базы кишилер онынъ лафыны анъламай эдилер.
«Сен не тильде сёйленесинъ?
Лаз тилиндеми?» — деп куле эдилер.
Талип яш эди... чёль шивесини тез огренди.
Оджа тюкянгъа киргенде, кенди шахсиети Талип ичюн буюк меракъ догъургъаныны бильди.
Лякин, бу, оджаны ич раатсызламады.

— Бир талай Коккозьде яшадым,— деди Усеин Шамиль.
 — Сонъ Айвасылда... министр мектебинде ишледим.
Шай деп тургъанда, ичери он эки яшларында огълан бала кирди.
Осюк сачлары кунештен къызаргъан, тёпеге тикленгенлер.

— Бар, Меджит акъайгъа айт, къаве кетирсин! — деди онъа Талип ве иляве этти.
 — Усеин оджа ичюн, де!

Бала енъи адамгъа тааджипленип бакъты-бакъты… ниает, кулюмсиреди.
Таныды оны.
Къапугъа догъурылгъанда, оджа баланы омузындан тутып, токътатты.

— Керекмей,— деди Усеин оджа,— якъында эвде ичип чыкътым.

Бала оджагъа бакъып хайлы вакъыт ырджайып турдв, сонъ аралыкъ къапу ичинде гъаип олды.

Оджа сагълыкълашып, тюкяндан чыкъты.

Тышарыда айны шу сыджакъ укюмран эди.
Ер ве ава пек къызгъан, адам сербест нефес алувдан аджиз.
Токътап турмакъ мумкюн дегиль... бир де-бир якъкъа юрмек, яхут башны талдагъа тыкъып къуртулмакъ керек.
Лякин талда ёкъ.
Кетмек керек.
Къайда?
Кене эвгеми?
Эки афта эвде мусафирлернен отурды, къонушты.
Кяфи дегильми?
Бу кой Усеин оджа ичюн ябаний дегиль.
Онынъ ташында-топрагъында, адамларынынъ козь ярыгъында Усеин оджанынъ заъмети, севгиси бар.
Учь йыл эвельси сокъакъта оджаны корьген киши, башыны бельгедже эгильтип, селям бере эди.
Къарчыгъаларда эсли-башлы адамлар корюнмейлер.
Олар шимди... чёльде хызметтелер.

Оджа елькеси устюне тайгъан къалпагъыны огге джылыштырды, къумлы ёлгъа тюшип, араба излери узерине баскъалай берип кетти.
Онъа Ибраим оджа Къараманов иле корюшмек керек.
Чюнки эвден ойле ниетнен чыкъкъан эди.
Усеин онынънен якъын мунасебетте эди.
Бакъыр чехрэли, ири кевдели бу адам Усеин оджа иле анълашмакъ ичюн тиль тапа, Усеин онъа ишана.
Ибраим оджанынъ козьлеринде бунар ёкъ, бакъышлары темиз.
Озю тарахташлы.

Ёл бою адымлар экен, къафасы эп агъырлашты, ичинде фикирлер эп уймелештилер.
О Таир оджаны да тюшюнди.
Таир Бурнашны... рус тили муаллимини, Таир балаларымызгъа рус тили огрете.
Мен ана тилимизни.
Эгер рус тилини мукеммель бильсе эдим, мен де окъутыр ве... озюмде буюк къанаат, хошнутлыкъ ис этер эдим.
Менделеевнинъ элементлер джедвели.
Тюпсиз ильмий менба!
Элементлер.
Эбет!
Тапылмагъан элементлер.
Тапыладжакъ элементлер!
Ах!
Русчаны эйи бильсе эдим!

Къач керелер шиир язувны быракъмакъ ичюн тевбе эттим.
Башыма ялынъыз дерт, гъам-гъуса кетирген бу зенааткъа лянетлер окъудым.
Ёкъ.
Быракъып оламадым.
Пушкинни тилимизге терджиме этсем, кедерни унутам, алемде шиириет деген шей барлыгъындан ифтихар этем.
Ёкъ… шу сёзлерни насыл унутырсынъ?

Джанлы чешме, севги чешмеси,

Эки гуль эдие кетирдим санъа!

Сусмаз шырылтынъны севем сенинъ,

Мефтуным маъзюн козьяшынъа.

Сенинъ кумюш тамчыларынъ

Къальбиме салкъын чыкъ киби сепиле.

Сен тёкюль, ах... севинч чокърагъы!

Шырылда... башынъа кельгенлерни сёйле!
