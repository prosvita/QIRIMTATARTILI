Üsein Şamil turdı.
Çıqıp, Acire hanımnı qıdırmaq içün qapuğa doğrulğanda, qapu açıldı, elinde zembili, Acire kirdi.

– Seni ğayıp ettim, – dedi Üsein taaciplenip, – qayda ediñ?

– Bazarğa bardım, – dedi qarısı, köteringi yürekle. 
– Bu yerge yaqın eken.
Qadayıf tükânı artında.

Zembil içinden sıcaq piteler, elva, tar boğazlı uzun bardaqta qoyun qatığı çıqarıp, masa üstüne qoydı.
Üsein oca olarğa, taarifke kelmez qanaat ve sabırsızlıq ile közeterek, bala kibi sevindi.
Oca qoyun qatığını pek seve.
Alel-acele azbarğa çıqtı, çeşmede yıqanıp kelgence... sofra azır edi.
Qadın ve qoca oturıp, şeerde zevq ve içtaa ile köylü sabalığı yediler.

Oca üyle maalinde, küneş qızdırğanına itibar bermey, Çatal Dut aralığına çıqtı.
Sağ qollap qaldırım boyu bir talay yürgen soñ, özüni adamlarle qaynağan Çarşıda kördi.
Aqırın-aqırın ögge cılışa berdi.
Malmiyitke yaqınlağanda qaqınıp-türtünip yürüvden qaçınıp, “Avropa” qavehanesi betke avuştı, öyle ketti.
Sırlı Çeşme aralığı başında, oñ qolda, taş basamaqlar üstünde Üsein Baliç ve Darbi-Ali turıp, araretli laqırdı etmekte ediler.
Baliç evel Yaltada maarif hızmetinde edi, Asan Nuri areketinde iştiraki içün, polis idaresi onı bu şeerge sürgünge yolladı.
Şimdi qazanğan parasınıñ bir ucunı diger ucuna ketirip olamay ayat keçirdigi alda, eali arasında kitap darqatuv hızmetinen meşğul.
Oca uzaqtan olarğa başını salladı, sağ qolunı köküsi üzerine qoyıp, azaçıq egilerek, yoluna devam etti.
Vaqıtlar keçecek, bu kişi, yani Üsein Baliç, maarif halq komissarı, ükümet azası olacaq.

Ögge – artqa yürüci yüklü develer, boyunlarına çañlar taqılı üç atlı faytonlar, qırmızı quşaqlı, şertli töpe qalpaqlı aydavcılar teneke davullarınıñ ağırlığından omuzları bir yaqqa çekken qıyıq, bulğaça satıcılar, evlerniñ saçağı kölgesine çekilip, kemane ve dare çalıp, eski türkülerimizni söyleyici qart çingeneler.
O acayip Salaçıq çalğıcıları.
Üsein oca bu gürültili soqaqlarnı, yürekni sızlatıcı bu hoş sadalarnı sağınğan edi.
Kimerde toqtalıp, insan çalqanmasını seyir etti, lâkin çoq turmağa çaresi olmağanından, tekrar ileri ıntıldı.
Bazirgân Yalpaçıqnıñ tükânı ögünden, Şabalta maallesi qaburğasından keçti, Hansaraynı da arqada qaldırıp, Poçta aralığı ucuna kelgen edi, burunına qara biberli yantıq qoqusı urdı.
Oca, müterem oquyıcımızğa malüm, “Veli-Baba” qavehanesinde aşap, toyıp çıqtı, aç degil, ama furunnıñ yanından keçip-ketip olamadı.
İçeride yufqa bedenli, ince mıyıqlı usta, ağaç küreknen peçtep yantıqlar çıqarıp, tahta töşeme üzerinde tizmekte edi.
Yanaşada, teneke sergilerde kerbar renkli taze qalaçlar, qumançıqlar – mayalar, penirli sıra-sıra olıp, yaraşıp turmaqtalar.

Sergi arqasındaki quvurçıq saçlı oğlan bala közlerini müşterige köterdi.

– Buyurıñız, efendi! – dedi muallimge. – 
- Arnavut mayaları.
Yantıqlar.
Böylelerini yalıñız bizde tapmaq mümkün!

Muallim hoş külümsiredi ve qolunı bıcağınıñ cebine soqtı. 

– Penirli qaçqa?

– Dört kapik, – dedi bala.

– Yantıq?

– Üç kapik.

Oca cebini qarmalay berdi.
Ufaq para tapıp olamadı.
Yantıqqa ola, iri aqça bozmağa istemedi.

– Qalaç barmı? – dep soradı oca.
Bir şey almayıp çıqıp ketmek... ayıp olacaq edi.

– Bar, – dedi bala. 
– Danesi dört şa.

Müşteri cebinde tapılğan eki kapikni balanıñ ögüne qoydı, bir qalaç alıp, furundan çıqtı, ayağı qaldırımğa basqanı kibi qarazereli, sıcaq qalaçnıñ bir çetinden tişlemek istedi, lâkin kelgen-keçken adamlardan utandı.

On beş yıl daa keçer, kendine dört şalıq qalaç satqan quvurçıq saçlı bala, Abdulla aqaynıñ oğlu, Qırımda Bilâl Çağar namı ile devlet erbabı olur.
Oca şimdi bu hususta bir şey bilmey.
Kimse bilmey.
Ama balanıñ özü de, yañıçıq elinden qalaç alğan müşteriniñ, millet içün kim ekenliginden ve ileride daa kim olacağından haberdar degil.
Bıcağınıñ tiftikli tirsekleri, potükleriniñ qıyış ökçeleri, aşağı sarqıq örme yün çorapları, bular, elbette, portmonesiniñ inceliginden, ama dülber çeresi, aydın nazarları onıñ ruhiy zenginliginden delâlet edi.

Üsein oca çeşme ögündeki sılaq taşlar üstüne ihtiyatle basa-basa qarşıdaki qaldırımğa çıqtı, Orta Medrese betke yol tuttı.
Küneş adamlarnıñ başları üzerine ziyalarını saçmaqta.
İç bir şey yerge özüniñ kölgesini bıraqmay.
Han-Cami maallesiniñ esli-başlı erkek ealisi şimdi üyle namazında.
Caddede adamlar, tükânlarda müşteriler yoq.
İbadethanege ketmegen kâyalar, memurlar teneffüs manaçığınen qavehanelerge toluşqan, üylelik yemekteler.
Şeerniñ merkez maallelerinde, avropalılarğa beñzemek içün, teneffüske riayet etilse de, içeri aralıqlardaki tükânlarda tökmeciler, qılcılar, quyumcılar, qalaycılar, baqırcılar, qadayıfçılar, kurkçüler, terziler ticaretni toqtatqanları yoq.
O devam etmekte.

Müterem hanımlar ve efendiler!
“Hatirat” diye yañğıravuqça sözle adlandırdığım bu saifeler, nasıl yol ile de olsa, eliñizge tüşti ve onı oqumağa tutundıñız ise, şimdi vaqianıñ peşinden yürüşiñizni biraz yavaşlatıp, şeerniñ müim hususiyetleri aqqında bazı tafsilâtımnı eşitmeñizni men, Asan Kara, sizden rica etem!

On altı biñ adamlıq ealige saip bu şeerniñ otuz eki maallesinde otuz eki camisi, otuz eki yüksek, acayip minaresi, otuz eki de imamı ve mazini olıp, diger büyük şeerler kibi, özüniñ içtimaiy tabaqaları, aq süyeklileri – beyleri, mırzaları, çelebileri, ruhaniyleri – şeyhleri, qadıları, hatipleri, imamları, zenginleri, burjuası ve özüniñ – er küngi emegi ile keçingen fuqare zenaatkârları, ustaları ve, niayet, Çürük Suv boyunda tizilip, orta asır usulı ile iş körüci tabanalarnıñ işçileri ve halfaları, qara hızmet kişileri ve, şübesiz, böyle ayattan narazı gençleri, müneverleri de mevcüttir.
Zenginler ve allılar yaşağan evlerdeki çoq künlü toylar, yaşlar oturuşuvları, qızlar cıyınları, küyev tıraş oluvı... 
ve bu toylarda çalınğan tesirli, nazik avalar, araretli oyunlar, musafirler içün pişirilgen palevezeli, pilâvlar, qavurmalar, kebaplar, baqlalı, nohutlı, qartoplı et şorbaları, musaqqalar, sarmalar, dolmalar, paçalar, sirkeli küfteler, köbeteler, burmalar qıyıqlar, boğçaçıqlar, qurabiyeler, elvalar, hoşaflar ve saireler halqımıznıñ aşçılıq sanatındaki büyük mearetini köstermekle, mezkür yemeklerniñ lezetini baqmağa qazançı musaade etmeyip, umaç şorbası, yağsız ve qatıqsız maqarne, baqla, yahut ekmek şorbası... 
tabanalarda cıyığan, tozlanğan terilerden qırılıp alınğan “teri yağı”nda pişirilgen ağır qoqulı yemekler!?
Bularnı ğanimet dep bilgen qorantalar da az degil.
Şeerde bundan fena allarnı da körmek mümkün.
Camiler ögünde turıp, namazdan çıqqanlarğa: 
“Sausqan maallesinde Abdulmecid aqay sıqılğan.
Göñüliñizden qopqannı beriñiz!” – sözlerinen muracaat etip, yerge yavlıq cayğan ğarip adamlar – yoqsullıqnıñ qurbanı ekenligine şübe etilemez.

Şeerde bir rus gimnaziyası bar.
Onda tatar balaları da tasil köreler.
Er maalleniñ özündeki tatar mektebiniñ dört sınıfında bir oca ders bere.
Sınıflar bir oda içinde, nevbet-nevbet oquylar.
Zemstvo mektepleriniñ muallimleri ayrı.
Men bu ocalarnıñ ekserisini sevem-sayam, o sebepten olarnı sizler de bilgeniñizni isteyim.
Ahmed Nuredin, Yağya Bayburtlı, Ahmed Nağayev, İbraim Meinov, Abduraman Üsein, Suleyman Badraqlı, Yaqub Şakir-Ali, Osman Zaatov... 
bu genç ocalar tatar balalarına ilim, fen ve zeka ögretmekteler.

Şeerde sade, aqıllı, meraqlı, zevqlı adamlar da barlar.
Olardan, eñ olmağanda, ekisi aqqında bir qaç söz aytmamaq iç mümkün degil.
Birisi – gazetacı Sadıq.
Quru kevdeli, alçaq göñülli, areketçen ve biraz da çıbarca bu adamnıñ bir qolu tirseginden yoq... 
ne vaqıt baqsañ, çantası “Terciman” ile tolu, tili tışqa çıqqan, soqaqlarnı beş-baş dolanıp, gazeta darqatmaqta.
Kimsege borcu yoq.
Kimse oña borclu degil.
İşi – küçü, hayalı... emeli hızmet.
Halqqa şu künniñ gazetasını yetiştirmek.
Ayaqlarında daima yırtıq çablalar, qarını daima boş.
Kimsege öpkesi, davası yoq.
Kimsege darğın degil.
Öz başına, indemey... yaşay.

Diger şahs – dellâl Löman.
Quşluq maalinde, bazarlarda adamlar üymeleşkende, yahut aqşam üstü soqaqlar qaynaşqanda, Çarşıda bir atlı, küçük araba peyda ola.
Arabanıñ añğıçları yoq.
Olarnıñ yerine eki yaqtan, yatımlama tahtalar üzerinde bugün-yarın şeerde seyyar temaşa yeñilikleri yazılğan.
Araba soqaq boylap, aqırın-aqırın kete.
Atnıñ yanaşasından qırmızı çereli, semiz, yüksek Löman yüre.
Üstünde yaz-qış qısqa ştan ve ştanı üstüne sarqıq kölmek.
Başında yüksekçe, eski qalpaq.
Em yüre, em araba üstündeki afişanıñ mündericesini ağızdan tekrarlay: 
“Bugün aqşam uprava zalasında...” dep başlay Löman, lâkin soqaqta kimdir oña ilişe, yahut bir şey soray.
Löman toqtay.
Araba da toqtay, çünki at saibiniñ qılıqlarına alışqan.
Laqırdı bitken soñ, Löman tekrar ileri adımlay, at yerinden köçip, saibiniñ yanaşasından kete.
Löman sözlerini üzülgen yerinden devam ete: 
“Cemiyet hayriyeniñ qız balalar içün mektep açuv aqqında meclisi olacaq-diy”.
Lâkin soqaqta kelgen – keçken onı laqırdığa tuta, Löman kene toqtala, kişinen eppi qonuşqan soñ, kene yüre.
“Mecliske Osman ağa, Arslan ağa, Han-Cami maallelerniñ esli-başlı erkek ealisi davet etile-diy!” 
Er cümleniñ ahırında “diy...” qoşıp, toqtala.
Löman Çarşı boyu bayağı ketken soñ, adamlarnı diger vaqiadan haberdar etip başlay.
“Yarın Aşlıq bazarında qaralezli pelvan Zeytulla Abdulğazı oğlu eki qolunen zıncır üzecek, ondan soñ, yerge yatıp, özüniñ üstünden boğday yüklü yedi arabanı keçirecek! diy!”
Yürer eken, kimerde yuqlar kibi körüngen bu ağırmaq adam şeerde Dellâl Löman lağabı ile malümdir.

İltifatlı hanımlar ve efendiler!
Şeer aqqındaki bu tafsilâtımdan soñ, musaadeñizle, ikâyemizni devam eteyik.

Üsein oca Orta Medrese betke yürüşini devam etmekte.
Oña eppi yol daa yürmek kerek.
Albuki, özü endi yorulğanğa beñzey.
Qolu içindeki qalaç kesegini ihtiyatle ağızına qaptı, çaynala-çaynala ketkende, yanında eki atlı fayton toqtadı.

– Buyurıñız, efendi! – dedi oña beyaz mıyıqlı aydavcı. 
– Ava sıcaq... terlegensiñiz.
Oturıñız!
Men çoq almam.
Bütün zevqıñız-sefañız içün qırq kapik berirsiñiz!

Oca kişiniñ aytqanlarını eşitmedi, añlamadı... alel-acele faytonğa mindi.
Fayton eppi yürgen soñ qulaqlarında aydavcınıñ “men çoq almam” degen sözleri çıñladılar.
Olarnıñ manasını añlap, özüniñ ayaqlarındaki potüklerge közetti.
Külümsiredi.
Beyaz qayalarnıñ kölgeleri taş-yolnı örtip, onı salqınlandırğan vaqıtta, oca eki qanatlı araba qapu ögünde yerge tüşti, fayton Salaçıq betke yönedi.
Oca araba qapu yanaşasındaki küçük qapunı qaqtı.
Qaqqan soñ, bekledi.
Kimse çıqmadı.
Divar arqasında, bağça içinde, kimdir baltanen odun kesmekte.
Erkek kişi ile qadın laqırdı etmekteler.
Oca qapunı tekrar qaqtı.
Balta sesi kesildi.
Birazdan soñ, qapu aralıqlandı.
Esli kişiniñ yarı beti köründi.

– Sizge kim kerek?

– İsmail efendi ile körüşmek isteyim.

Qapu qapaldı.
Ayaq davuşları uzaqlaştılar, musafir taşyoldaki qum üstünde ögge-artqa yürdi.
Yürgen sayın eski potüklerinden yerde biçimsiz izler qaldılar.
Yol çetindeki beyaz, yumşaq taş üstüne ayaqlarını nevbet-nevbet qoyıp, balaqlarınıñ tozunı qaqtı, soñra cebinden gülgüli poşusını çıqarıp, betiniñ ve yelkesiniñ terini sildi.
Bu esnada qapu açıldı.
Bosağa arqasında beyaz elbeseli, esmeri, yaş kişi turmaqta edi.
Ösük saçları qırmızı fesiniñ astından çıqıp, yelkesini örtkenler.

– Kim olasıñız, efendi? – dep soradı o yolcudan.

– Men Üsein Şamil...
Toqtarğazı oğlum, – dedi musafir. – Ay Vasıl ocasım.
İsmail muallimde işim bar,

Sade ziyalılar – ocalar, edipler, ressamlar, mimarlar – Gasprinskiyge “İsmail muallim, İsmail efendi...
Gaspralı” dep muracaat etkenleri alda, zengin tabaqa kişileri oña “İsmail bey, İsmail mırza...
Gasprinskiy” demekteler.
Öyle de nilmege naşirniñ keçmişteki zadikânlığı ve al-azırdaki şüreti sebep.

– Rica etem! – fesli kişi qapunı artınace açtı.
Musafir bosağadan içeri atlağan soñ, oña divar yanındaki kürsüni kösterip, dedi: – Biraz sabır etiñiz!

Fesli kişi taş basamaqlar boyu ekinci qatqa çıqıp ketti.
Musafir kürsü üzerine oturdı, ceviz ağaçından yasalı qutusını çıqarıp, sigar burdı, kibrit çertip tutandırğan soñ, etrafına baqındı.
Sol yaqta iri-iri pencereli taş binanıñ birinci qatında motor işlemekte, çarq dönmekte.
Yaş mürettip yüksek urufat bölmelerinde arifler tapıp, kelimeler tertip etmekte.
Açıq pencereden er şey körüne.
Basmahane ile idarehane arasında demir qorqulıqlı yüksek keçit bar.

“Bir gazetanıñ neşiri bu qadar endişe ile bağlımı, aceba?” – dep tüşündi oca.
Onıñ bu evge kelüvi birinci sefer olmasa da, evelki ziyaretlerinde basmahaneniñ işini abaylamağan ve şimdi basamaqlardan aşağı enmekte olğan beyaz elbeseli kişini de körmegen edi.

– Naşir sizni ücrede bekley, – dedi o musafirge. – Buyurıñız!

Oca, yaş kişiniñ gazeta idaresinde adiy hadim degil, belki muarrir ve naşirniñ oğlu ekenligini farqlap, onıñ peşinden ketti.

İsmail Gaspralınıñ kabineti, istiraat odası ve yataqhanesi, episi bir ücreden ibaret.
Bu, bina qıtlığından degil, hızmetniñ hususiyetinden asıl olğan zaruret.
Muallim töşeginden saba saat altıda qalqa, bir filcan sütsüz qave içken soñ hızmetine başlay.
Quşluq maalinde yeñi poçta kele.
Mektüplerni özü aça, Avropanıñ ve Asiyanıñ mühtelif tillerindeki gazetalarnıñ taze sanlarını közden keçire, müim haberlerniñ astlarını qırmızı, yahut mavı boyalı qalem ile çızıp, hadimlerge taqdim ete.
Bu işni Gasprinskiy özüniñ yazı masası başında degil, karyola üzerinde yapa.
Yazı yazğanda tütün çoq içe.
Adeti öyle.

Küneş şavleleri alçaqlarğa, qayalar arasına tüşken soñ, muallim sofağa çıqa, idareni ve basmahaneni dolanıp, hadimler ve mürettipler ile qonuşıp, ücresine qaytıp kele.
Tekrar karyolasına otura.

Gençliginde, bedence qaviy ekende, sabaları kabinetinden koridorğa çıqqan maalinde maşinalarnıñ davuşını eşitmese, muallim pek azaplana, basmahanege kirip, sükünetniñ sebebini sorap bilmegence, evde raat oturıp olamay turğan.

“Bu üyken oğlu olmalı...” dep tüşündi musafir merdivenden yuqarı köterilir eken.
O İsmail efendiniñ özü ve ailesi aqqında çoq şeyler eşitken, onıñ faaliyeti ile tafsilâtlı tanış.
Büyük oğlu Refat – naşirniñ birinci yardımcısı.
Mansur ve Ayder – kence oğulları... olar gimnaziyada oqumaqtalar.
Hatice, Şefiqa, Niyar hanımlar ise muallimniñ qızları.

Ev saibi, adeti üzre, ziyaretçilerni musafir salonında qabul ete turğan.
Bu sefer öyle yapmadı.
Üsein Şamil kabinetke buyurmasını rica etti, çünki evinde Peterburgdan kelgen alim kişi bulunğanından, onıñ bir özüni, qısqa vaqıtqa da olsa, taşlap başqa odağa çıquvnı – nezaketsizlik esap etti.

Üsein oca özüniñ işi aqqında nasıl laqırdı ola bilecegini ve ne ile bitecegini tüşüne-tüşüne kelmekte eken, Refat onıñ burunı aldında ağır emen qapunı açtı.

– Rica etem, Üsein efendi! – dedi.

Oca içeri kirdi.
Refat onıñ artından qapunı örtip, keri döndi.
Musafir özüni keniş oda içinde, siyrek ve çal saçlı, uzun, gür mıyıqlı naşir ögünde körip, eyecanğa keldi.
Üstünde ufaq dögmeli, tar yaqalı, uzun çekmen.
Başında püskülli, qırmızı fes.
Elinde rus tilinde “Vestnik” gazetası.
Yanaşasında kostümli ve galstukli, ince mıyıqlı Adam oturmaqta, yaşı Üsein ocanıñki qadar olmalı.
Üsein oca oña diqqatle közetti: “kişi bu evde bir qaç künlerden beri musafirlikte bulunsa kerek” dep tüşündi.

– Selâm aleyküm, İsmail muallim! – dedi oca, özü sıqıldı, qızardı.

Muallim oña eleslenip baqtı.
De tanığan kibi oldı, de tanımağan kibi...

– Aleyküm selâm – dedi naşir nezaketle.
Musafirniñ kimligini eske tüşürmek içün, közlerini qısa berip, oña baqıp turdı.
Niayet, tanıdı.
Kendine uzatılğan qolnı tutıp, sıqtı. – Hoş sefağa keldiñiz!
Rica etem!..
Buyurıñız!
Oturıñız! – divar yanındaki vyana kreslosına işaret etti.

Üsein kresloğa oturğan soñ yavlığınen mañ layını sildi, közlerini yerdeki kilimge doğrultıp, eppi indemey oturdı.
Laqırdını birden quraştırıp olamay, zametlendi.
Gasprinskiy karyola üstünde eken, musafirge kergin diqqat ile baqıp oturdı... bekledi.

– Men Ay Vasıldaki ministr mektebi ocası...
Üsein Şamil olam, – dedi, niayet, ziyaretçi ve yutqunıp aldı. –Hatiriñizde olsa, dört yıl evelsi uzurıñızda bulunğan edim.

– Ebet!
Ebet! – dedi muallim. – Hatirimde.
Rica etem, Üsein efendi, qıymetli musafirim ile tanış oluñız! – O ince mıyıqlı adamnı kösterdi.

Üsein Şamil yerinden qalqtı, sıqılıp, qızarıp, terlep musafirniñ yanına keldi, onıñle el tutuştı ve, Ay Petri etegindeki köylerniñ adeti mücibi, onıñ elini üç kere küçlü etip salladı.
Musafir özüni ocağa Eskender diye taqdim etse de, soñundan: Aleksandr Nikolayeviç Samoyloviç ekenini bildirdi.
O da Toqtarğazınıñ qolunı küçlü sıqıp, aselet üç defa silkitti, zira musafir bu yerlilerniñ eski adetlerinen tanış edi.

Eki musafir tatar tilinde bir-birleriniñ sağlığını ve selâmetligini sorap, bilgen soñ, tekrar öz yerlerine oturdılar.
Odanıñ içine sükünet çökti.
Eppi vaqıt kimseniñ ağızından söz çıqmadı.
Kimse lafnı nasıl başlamaqnı bilmedi.
Toqtarğazınıñ özü, bu evge mahsus bugün kelüvni biraz oñaytsızca al dep esap etti.
O, ücrege kirgen vaqıtta İsmail muallim ile Aleksandr Nikolayeviç, mektepte balalarnı, Gasprinskiy usulı ile oqutuv hususında qonuşmaqta ediler, Toqtarğazı peyda olğan soñ, laqırdı kesildi, lâkin Üsein oca artıq içeri kirgen, naşir ise onı oğlu Refat vasıtası ile, umumiy qabul hanege degil de, özüniñ iş odasına davet etken edi.
Bunda endi iç bir şeyni deñiştirmek mümkün degil.

– Ay Vasılda işleriñiz nasıl? – dep soradı ondan İsmail efendi, niayet. – Eali mektepke yardım etemi?

Köy muallimge yahşı tanış.
Bu köyde özü de ocalıq etken.
Ay Vasıl ealisiniñ zevqlı adetleri bar.
İlki künlerde adamğa, bu yerniñ halqı paranı pek qolay qazanğan ve zengin ayat sürgen kibi kele.
Erkekler saba erte, arqalarında tarpileri, çayırlarğa kete, aqşam qaytıp keleler.
Qadınlar olarnıñ ketirgen meyvalarını sepetlerge toldurıp, başları üstüne oturtıp, Yalta bazarına kötürip satalar.
Cilik, kirez, vişne, zerdali, alma, hıyar, pomidor ve çay tepisi büyüklikte tatlı soğan... bularnı qırlardaki küçük miyraçıqlarda östürmek yengil iş degil.
O sebepten yarımadanıñ yalı boyundaki dağlılarınıñ ayatı pek şeñ degil.
Ama bu yerlerniñ adamları namuslı, merametli ve küçlüler.
Olarnıñ ayatı ağır.

– Halq mektepke yardımdan çekinmey lâkin özü yardımğa muhtac, – dedi Üsein oca, – o fuqare.
Men Ay Vasıldan kettim.

– Ay Vasıldan kettim... deysiñizmi?
Niçün?

– İşlemesi küç oldı.
Ay Vasıl Yaltağa yaqın.
Yaltada ise politsiya memurları ğayet çoq.
Olarnıñ qulaqları balaban, elleri uzun.

– Endi nasıl iş ile meşğul olacaqsıñız?

– Ocalıq ile, – dedi Üsein Şamil. – Daa ne ile meşğul ola bilir edim?

– Şiiriyet?
Şiiriyetle oğraşuv hızmet degilmi? – dedi İsmail muallim ayretke kelip. – Men

“Vatan hadimi”nde derc etilgen şiirleriñizni oqudım.
Olarnıñ bazıları fena degiller. – Qaysıları, müterem muallim?

İsmail efendi işaret parmağını yanağına tayadı, tüşündi... çoq vaqıt nelerdir tüşünip oturdı, soñra Üsein ocanıñ eserlerinden bazı satırlarnı oqudı.

Bu dünyada er şey para,

Başta para, soñ baht ara!

Raat ister iseñ, para!

Kerek para, para, para!

Nasıl oldı, bilmem, muallimniñ tili bir şeyge ilişken kibi, toqtaldı.
Şiirniñ soñunı hatırlamaq içün eppi vaqıt dudaqlarını qıbırdatıp oturdı, sözlerni davuşsız oqudı, niayet soñunı tapıp, devam etti:

Yatsañ para, tursañ para!

Doğsañ para, ölseñ para!

Sağ ve hasta olsañ para,

Kerek para, para, para!

Bu sözler İsmail efendiniñ oşuna ketti, samimiyetle küldi.
Çoq küldi.

– Üsein efendi, siz bu şiirni, menim vaziyetimni yahşı bilgen adam kibi yazğansıñız! – dedi muallim.

– Fena degil!
Fena degil! – diye tekrarladı naşir.

– Ebet!
Çoq eyidir, – diye ilâve etti Samoyloviç. – Para hususında bundan da eyi yazmaq mümkün degil!

Bu sözler ocanıñ ruhunı köterdi.

– Men, qıymetli muallim, sizge özümniñ yeñi eserlerimni ketirdim, – dedi Toqtarğazı, utansırap. – Vaqıtıñız musaade etse, rica etem, olarle tanış oluñız!

Gasprinskiy bir yanbaşından tüşip, diger yanbaşı üstüne oturdı.
Çeresinde raatsızlıq asıl oldı.

“Bakalım, bu başetilmez ve daima qanaatsız genç nesil daa ne diyecek”, – dep tüşündi İsmail efendi içinden.
Ve o kendi fikirleri ile meşğul oldıqta, Üsein efendi qoyun cebinden defterni çıqarıp, naşirge uzattı.

– Lâyıq körseñiz...
Rica etem, “Terciman”da derc etiñiz!
