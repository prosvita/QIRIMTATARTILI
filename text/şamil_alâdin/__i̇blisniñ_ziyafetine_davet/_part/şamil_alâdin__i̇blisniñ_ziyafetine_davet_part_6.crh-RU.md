Усеин бу эки бейитни бир отурышта терджиме этти.
Къараламасы.
Ойле олса да, аджаип аэнк олып ишитильди.
Оджа о сатырларны озю ичюн ишитилир давуш иле окъуды.
Сонъ, индемейип, эп юрьди.

О, бу койни терк эткен эди.
Кери чагъырдылар.
Къайтып кельди.
Оджа текрар сукют муляазагъа алынып кеткенини озю сезмей къалды.
— Ничюн?
Джемааткъа яхшылыгъым ичюнми? — деп сорады о ве озь-озюне итираз этти.
 — Ёкъ!
Мында мени севмегенлер де бар.
Менимле корюшкенде, оларнынъ къаны бозула, юзьлери когерип кетелер.
Ойле экен, Харджибиеге ничюн къайтып кельдим?
Мени мында не беклей?

Не беклей?
Оны кимсе бильмей.
Не оджанынъ озю, не де джемаат.
Ничюн къайтып кельди?
Чюнки оджа бу койде ильки мектепни ачты.
Адамларгъа къараны танытты.
Козьлерини орьткен зульмет пердесини йыртып, алып атты, ярыкъны косьтерди.
Сонъ, бу япкъан ишини озю бегенди, ондан ифтихар этти.
Тек бу дегиль.
Ёкъ... тек бу дегиль.
Оджанынъ юрегинде уюгъан севги бунда, бу койде уянды.
Аджире адлы араретли, акъыллы къызны бу койде севди, онъа эвленди.
Аджиреден Нурие догъды.
Нурие чокъ яшамады... вефат этти.
Онынъ яныгъы вакъытында ходжа ве къадын койден сюргюн этильдилер.

— А!
Усеин муаллим!
Сизни корьген бей олсун!

Оджа сескенип, токъталды.
Бу кимнинъ давушы аджеба?
Эсиндеми?
Ёкъса, сефердеки джаяв аскер киби, тюшюнде ишитильдими.
Этрафына бакъынды.
Узун эвнинъ ешиль араба къапусы огюнде Аджы-Эрбаин, эки элини къурсагъы узерине къавуштырып, кулюмсиреп турмакъта.

— Ёл басып отьменъиз, муаллим!
Эвимизге буюрынъыз!

Аджы-Эрбаин... бу — Харджибиеде дюньягъа кельген энъ зенгин кишининъ эвде къураннынъ джылтында язылгъан ады.
Койлерде онъа Аджиредин Эмирзакъ огълу дениле.

— Тешеккюр, Аджы-Эрбаин эфенди! — деди Усеин оджа, сагъ элини кокюси узерине къойды.
 — Аджеле ишим бар.

— Келир-кельмез... недайын иш? — Аджы-Эрбаин кобегине къадар чезик кольмегини дёгмелемекте олып, оджагъа догъурылды.
— Тийран кирип, бир къаве ичмесенъ, джаным агъырыр!

— Башкъа вакъытта келирим.
Шимди... афу этинъиз!

Лякин Аджы-Эрбаин оджанынъ сёзлерини динълемеди ве ишитмеди... къалын, къыскъа къолларынен онынъ билегинден къап-къач этип тутты, чекип эвине алып кирди.
Керчек, Аджирединнинъ къолларындаки кучь оджанынъ озюнде де ёкъ дегиль, ама... тек къолларында.
Аджирединнинъ исе... турушынынъ, юрюшининъ, лафынынъ озю — кучь.
Онынъ ады, къыяфети — акимиет, джебриет.
Аджирединге, тирелювден эйи нетидже беклемек мумкюн дегиль.
О себептен Усеин оджа таби олды.

Ири, улькюн ода ичинде миндерлер устюнде эсли-башлы кишилер отурмакъталар.

— Эфендилер! — деди эв саиби, къырмызы, чехрэли, толу мучели... темиз кийимли мусафирлерге мураджаат этип.
 —Бакъынъыз... ким кельди?

Кишилер Усеин оджаны корьген сонъ, айретле козьлерини котерди, элесленип онъа бакътылар.
Оджа миндер устюндеки кишилерни таныды.
Джемаледин, Аджы-Абдуразакъ, Бакъы Бариев, Ресуль эфенди, Эбу-Бекир, Адиль байлар...
 ёкъ, Усеин оджа оларны унутмады.

— Хош кельдинъ, муаллим! — деди энъ четте отургъан сарышын Адиль бай...
 къуру мучесини бираз огге беререк, эки къоллап оджанынъ элини сыкъты.
 — Харджибиени бир ташлап кеттинъ.
Зан этсем, бир даа ташлап кетмезсинъ.

— Мерамым ойле,— оджа башыны енгильден къакъытты, элини онынъ авучлары ичинден чекип алгъан сонъ, кокюсининъ сол якъына басты.
 — Корюшювимизден гъает мемнуным!

— Биз де... балаларымызнынъ оджасы сагъ-селямет экенлигинден хошнутмыз,— деди Аджиредин.

Эв саиби бу сёзлерни озь ляйыкъатына юксек къиймет берюв, алидженап корюнюв ичюн айтты.
Оджа, эльбетте, эписини анълады.
Башкъалары ерлеринден турмадылар.
Оджа оларнынъ кибарлыгъыны сезмеген олып, озюнинъ незакет борджуны там къаидесинен эда этти.
Эр бирининъ огюне келип, къолуны алды, ал-хатир сорады.
Ниает, Аджы Эрбаин Усеин оджагъа отурмакъ ичюн ер теклиф этти.
Озю де отурды.
Эбу-Бекир бай къыскъадан фатиха окъуды.

— Кельгенинъден хаберим олды,— деди Аджиредин.
— Бизим якъкъа бир корюнип кетерсинъ, белледим.
Корюнмединъ.
Насыл?
Темелли кельдинъми?

— Эбет! — деди оджа.
— Хысмет олса...

— Сизни... апсханеде деп ишиткен эдим.
 — Эбу-Бекир бойле деп отургъанда акъсырды.
Элиндеки фильджанынынъ къавеси тельгенди, тизлери узерине тёкюльди.
О фильджанны деръал табакъ устюне къойды.
— Янълыш олса керек.
Не дейсинъиз, Усеин оджа?

— Апсханеде?
Менми? — оджа тааджипленди, омузларыны къысты.
 — Зан этсем, бу сизинъ озюнъизнинъ арзунъыз эди.
Шимди мени сербестликте корип, хаялынъыз къырылгъанына языкъсынгъангъа бенъзейсинъиз!
Мен апсханеде олмадым.
Айвасылда Министр мектебинде муаллим эдим.

Оджанынъ бу сёзлеринден сонъ Аджы-Эрбаин, Эбу-Бекир, Джемаледин бир-бирлерине бакъыштылар.

— Министр мектебинде? — Эбу-Бекир белини догърултып, сары кирпиклерини сыкъ-сыкъ ойнатты, элесленип къалды.
 —Айвасылны... о аджаип койни ташлап, бу такъыр чёльге кельдинъизми?

Къапу акъырындан ачылды.
Белине мавы, къыйыкъ шал багълы яш къадын утансырап, гульгюлли чехрэ иле ичери кирди, Усеин оджанынъ огюне иътиятле къаве къойды.

— Эбет! — деди Усеин оджа, къадын чыкъкъан сонъ.
— Ойле яптым!

— Зевкълы адамсынъыз сиз...— деди Джемаледин.
— Инсан даима ямандан — яхшыгъа ынтыла.
Сизде эр шей аксине!

— Харджибие яман ерми? — деди Усеин.
— Яман олса, озюнъиз ничюн мындан кетмейсинъиз?
Джемаат чагъырды, мен кельдим.
Ред этип оламадым.
Сизинъдже, бу не?
Яман ишми?

Джемаледин эфенди тюз-тёпе къалпагъыны чыкъарып, тизи узерине къойды, ири, къырмызы явлыгъынен манълайыны ве елькесининъ терини силип алды, къалпагъыны текрар башына кийди.

— Джемаат? — Эбу-Бекирнинъ самайларындаки къан дамарлары, эеджандан къабарып чыкътылар.
 — Ким о джемаат дегенинъ?

— Койнинъ эалиси,— деди Усеин оджа.

— Ёкъ,— Джемаледин кийик сеснен къычырды.
 — Беш-он къарабаджакълыдан джемаат олмай.

Джемаат бизлермиз,— къолунынъ къатий арекетинен янындаки адамларны косьтерди.
 — Сизге, Усеин оджа, бу малюм олмакъ керек.

Бир аягъыны килим узерине узатып, дигерини тизден буклеп отургъан Аджы-Эрбаин, къакъына берип, аркъасыны ястыкътан къуртарды.

— Афу этинъиз! — деди о, Джемалединге эгилип,— Усеин оджаны учь бучукъ йыл дегенде корьдик.
Алыны-хатирини сорав ерине, онынъле давагъа тутундыкъ.
Бу мусульманлыкъ дегиль.
Усеин оджагъа джиддий лафынъыз олса, онынъ ичюн башкъа ер ве башкъа вакъыт тапынъыз!
Оджа меним эвимде мусафир...
унутманъыз!

— Менимки даъва дегиль, Аджиредин! — деди Джемаледин бай.
 — Мен бу койде кимнинъ насыл укъукъкъа малик экенини онъа хатырлатмакъ истедим.
Джемаат чагъыргъан экен!
Я биз?
Биз чагъырдыкъмы?
Сёз келими, онынъ Харджибиеге келеджеги сизге, Аджредин эфенди, малюм эдими?

— Малюм эди...— деди Аджы-Эрбаин.
Керчектен де малюмми эди, бундан, оджанынъ озюнинъ хабери ёкъ, лякин индемеди.
 — Риджа этем, бу лафны кесейик?
Фильджанны Усеин оджагъа таба джылыштырды.
 — Буюрынъыз къавенъизге, муаллим!

Джемаледин ве Эбу-Бекир, эв саибининъ джанбаз муамелесине тааджипленип, бир-бирлерине козь этти, боюнларыны къысып алдылар.

— Бир шей анъламайым...— деди Эбу-Бекир.

— Мен, аксине, эписини анълайым,— деди Джемаледин... ве мыйыкъ астындан кулюмсиреди.

— Озюнъизнинъ якъларда... о къопай татлыкъта не бар?
Не ёкъ? — деп сорады Адиль бай, оджадан.
— Кечиниш бир джорукъмы?
Ёкъса, кене такос питеми?

— Башкъа не олур беллединъиз?
Къалакъаймы?
Тазе къоюн этими? — Джемаледин озь башына хахылдап кульди.
 — Къалакъай пиширмек ичюн сары май керек.
Татта о къайдан кельсин?

Иш такос питеде дегиль,— деди оджа, джиддий чехрэнен.
 — Татнынъ ихтиярында багълар ве багъчалар бар.
Къайда айлансанъ, мейва.

— Я ногъайда? — деди Эбу-Бекир.
 — Ногъайда богъдай... эт бар!

Лякин бу уфакъ лакъырды эди.
Онынъ ичюн Усеин оджа сёзюни узатмай кесе къойды.

Такос пите акъкъындаки лаф, мыскъыл тарзында олса да, шубэсиз, оджанынъ койге къайтып келюви акъкъындаки муляазаны четке бурмакъ ичюн айтылды.
Муляаза, акъикъатен, четке бурулды, ама онынъ акъаретли руху денъишмеди.

— Учь йыл къалакъайымызны ашадынъыз! — деди Эбу-Бекир, оджагъа.
— Ама Коккозьлилерге айтып, бизге бир маджар татлы согъан кетирип оламадынъыз... ири, тёгерек согъан.
Чанакъ къадар.
Билесинъизми?

— Чюнки, Эбу-Бекир эфенди, мен оджам,— деди Токътаргъазы, озюни джоймайып.
— Туджджар дегилим.
Мен сизлер ичюн... ондан да къыйметли ишлер яптым.

Джемаледин ве Аджиредин отургъан ерлеринден тельгенип алдылар.
%
Туджджар не?
Оджа не?
Арадаки фаркъны таин этюв устюнде тюшюндилер.
Оджагъа итираз этсинлерми, этмесинлерми?

— Бедава керекмей,— деди Джемаледин, акъаретленген алда.
— Акъчасынен...

— Биллем… акъчасыз иш ёкъ,— деди оджа.
Назары огюндеки табакъ устюндеки фильджангъа тюшти.
Ичиндеки къаве артыкъ сувып, къалгъан эди.
«Алып бир ютум ичейим де, лафны сонъ девам этейимми экен...» деп къолуны фильджангъа узатмагъа ниетленди...
 къолу озь-озьлюгинден кери чекильди.
Суъбетчилер онъа козь этип, ненидир беклеп отургъанларыны эслеп, алель-аджеле фикирлерини топлады.

— Иш тек акъчада дегиль,— деди оджа.
 — Ёл узакъ.
Уфачыкъ тат атлары чыдаялмайлар.
Ай-Петри асты койлюлери малны Кезлев, Ор, Мелитополь бетлерге алып кетип саталар.
Ама бу якъларгъа кельмейлер.
Эвель-эзельден ойле!
Ничюн, бильмейим!

«Бир маджар согъан...» бу джиддий лакъырды дегиль... уйдурма иш.
Бу ердеки адамлар, озьлерининъ коюндеки оджанынъ не Сарайменден, не Кирлевуттан, не Къазантиптен, не Такъылдан, не Башавулдан, не Джавтопеден, не Къазаулдан, не Узунаякътан, не Чонгелектен...
 ич бирисинден олмайып, узакътан, тап Ай-Петри беттен, эльдиректе, шу фодулы Коккозьден келип, Харджибие балаларына илим-тербие огретем деп, къафаларындаки мийлерини конделенлеп тюрткелеви, бу тюс-тёпе къалпакълыларнынъ юреклерини учь бучукъ йылдан бери тырмалай берип, устьлеринде терен яралар ачкъан эди.
Оджаны учь йыл эвельси койден джёнеткендже, агъалар бир якътан Керчь, дигер якътан Кефе полис назарети меъмурларынынъ къолларына ве джеблерине акъчалар къыстыра берип, яз-къыш чапкъалап, аштан-сувдан кесильген...
ниает, Трандафилиди оджаны бу койден алып кеткен сонъ, шадлыкълы омюрге иришкенлери ичюн пек севинген эдилер.
Шимди оджа кене Харджибиеде.
Ёкъ!
Ёкъ!
Оны Харджибиеге текрар алып-келюв джемаатнынъ элинден келеджек иш дегиль.
Бунда бир икмет бар.
Джемалединнинъ иддетленювинде эсас бар.
Оджа койден бир дефа чыкъарылды.
Бир даа чыкъарылмаз.
Джемаледин буны бильмей.
Бильмегени себебинден, оджаны корер-корьмез, иддетленди.
Иддетленип иш япмакъ мумкюн дегиль.
Аджы-Эрбаин илекяр ве мукъайт.
«Бир маджар татлы согъан...»
Харджибие агъалары ичюн керек шейми?
Ёкъ.
Согъандан макъсад — даъва чыкъарув.
Отуз эки ат.
Аджы-Эрбаин бу ерлерни ишлемек, бу айванларны асрамакъ керек.
Татлы согъан!
Эльтиген ялысындан Кавказ бетке бакъып пармагъыны азачыкъ къыбырдатса, эртеси куню Темрюктен онъа учь геми сабзеват кетириледжек.
Иш согъанда дегиль.
Иш шунда ки, Усеин муаллим къайтып кельди.
О, ярын Керчьтеки ишчи дернеклерининъ азаларынен текрар тапышаджакъ, джемаатнынъ мийини кене тёнтерюв иши иле мешгъуль оладжакъ, вель-асыл, Харджибие акъкъында губернатор азретлери индинде осал фикир догъаджакъ...

— Ойле, Усеин оджа! — деди Джемаледин, лакъырдыгъа екюн чеккен киби.
 — Биз сени чагъырмадыкъ.
Сен... кельдинъ.

— Эбет, мен кельдим,— оджа онынъ сонъки эки сёзюни текрарлады.
— Чюнки генчлигимнинъ кучюни... къальбимнинъ араретини, истидадымны илькиде бу койге бердим.
Бильмиш олунъыз, эгер мени сизлер...
— О Джемалединге ве Эбу-Бекирге элемли назар атты.
— Эгер мени бу койге сизлер чагъыргъан олсанъыз... кельмез эдим.

Джемаледин ве Эбу-Бекир айрет ичинде, къырмызы, этли къапакълы козьлерини бири-бирлерине догърултты, индемей къалдылар.
Хайли вакъыт кечти, Аджы-Эрбаин ири кевдесини бир къакъытып алды.

— Ша-ай! — деди о, алчакъ ве зеэр тамлар давушы иле.
 — Мен чагъыргъан олсам да кельмез эдинъизми?

— Сиз?...— оджа козьлерини ерде тёшели килимге догърултты, бираз сусты, тюшюнди, башыны тёпеге котерген сонъ, акъырындан терсине къакъытты.
 — Ёкъ! — деди оджа.
 — Сиз чагъыргъан олсанъыз да кельмез эдим.

Аджиредин аркъасыны дивар ястыкътан къуртарды, огге узанып, килим устюндеки тютюн къутусыны алды.

— Манъа бакъ, бедбахт оджа! — деди о, ичтен къайнап, ташып,— Кефе уезди Полис идареси башлыгъы Караганский волостьларгъа зияретке чыкъса, меним эвиме келип, эки кунь мусафир олмагъандже къайтмай.
Бу санъа малюмми?
Флигель-адъютант Дунаев мени корьсе, теменна берип кече.
Акъылынъ ериндеми сенинъ?
Мен чагъыраджагъым да...
Усеин оджа кельмейджек!?
Ойле де келирсинъ!
Кельмей бакъчы!
Бу сефер сенинъ Харджибиеге келювинъе мен рухсет эттим.
Сарайменден бу койге исе... о вакъытта ильки сеферде, Эбу-Бекирнинъ кефалети иле кетирильдинъ,— о Усеин оджанынъ омузындан тюртип алды.
 — Унутмакъ керекмей!

Оджа кулюмсиреди, индемеди.
Онынъ аягъы юкълагъан, къыбырдатып оламай, чокъ чекишти... бекледи.
Уюшыкълыкъ чезильген сонъ акъырындан аякъкъа къалкъты.

— Афу этинъиз, эфендилер! — деди о.
— Манъа кетмек керек.

Сагъ къолуны кокюси узерине басты, козьлерини севиесинедже котерип, ашагъы эндирди, сонъра къапугъа догърулды.
Аджы-Эрбаиннинъ агъызындан, татар эвинде адет олгъан «ашыкъманъыз, Усеин оджа!
Отурынъыз!
Тезден аш азыр оладжакъ...» фелян-тюген сёзлер, эльбетте, чыкъмады.

Аякъкъа турды.
Мусафир босагъадан тышкъа атлайджакъта, табакъ устюндеки толу фильджан козьлерине чалынды.

— Къавенъизни ичмегенсинъиз де, Усеин! — деп къычырды артындан Аджиредин.

Мусафир эв саибининъ сёзлерини ишитмеген олып, софада аякъкъапларыны кийди, аркъасына айланып биле бакъмай, ёлгъа чыкъты.

Аджы-Эрбаин аралыкъ къапудан, оджанынъ артындан бир талай козь этип турды, сонъ тирсегинен уйтеп къапыны орьтти.

Оджа артына айланып бакъмады, ёлнынъ ортасына тюшип, аджеле-аджеле кетти.
Бу ёл — башкъа... оны эвге алып бараджакъ ёл дегиль, лякин оджа ичюн эмиети ёкъ.
О сагъына-солуна бакъмай, адымлады.

Эппи ёл кечкен сонъ эвлер, къаралтылар сийреклешти козьлерининъ къыйыгъындан узун кольге корьди.
токъталды… элесленип бакъты, огюнде бычма таш диварлы, кирамит дамлы бина турмакъта эди.
Озюнинъ, Усеин оджанынъ мектеби.
Бинагъа якъын кельди.
Этрафыны айланып чыкъты.
Бурунынынъ уджуны джамгъа тиреп, къолуны козьлерине талда этип, пенджереден ичке бакъты.
Ичте, бир диварда мыхкъа джогърафия харитасы илинген.
Дигер диварда Гаспринскийнинъ сурети асылы.
Ерде эренделенген тахталар тертипсиз алда яталар.
Ралелернинъ къапакълары устюнде пычакънен чешит арифлер ясалгъан.
Язы тахтасынынъ боясы силинген.
Кимер диварларнынъ сывавы кочькен.
Таван акъкъан.
Ичериде кимсе ёкъ.
Къапу килитли.

Оджа пенджереден чокъ бакъып турды.
Ичеридеки левхалар ве эшьялар акъырын-акъырын бунарланды, думан ичинде къалды, корюнмез олдылар.
Бираздан... улькюнлик ичинде парлакъ, ири ода асыл олды.
Диварлары тазе акълы, табаны боялы.
Енъи ралелер устюнде аджаип кийимли огълан ве къыз балалар отуралар.
Олар, дерске кельгенлер, оджаны беклейлер...
Сыныфнынъ къапусы ачыкъ.
Усеин Шамиль кире.
Талебелер аякъкъа къалкъып, тебессюмли, хош чехрэ иле оджагъа козь этелер.

— Селям алейкюм, севимли чоджукъларым!
Меним тазе гонджелерим! — дей оларгъа оджа.

— Алейкюм селям, къыйметли оджамыз! — деп джевап берелер балалар.
— Коюмизде чокъ вакъытлар корюнмединъиз.
Узакъ сейяатларда эдинъизми?
Сизни пек сагъындыкъ!

— Мени сагъындынъызмы?
Усеин оджа да сизсиз яшап оламады!
Къайтып кельди...

Энъ арттаки раледе начар огъланчыкъ аякъкъа къалкъа, бир къучакъ чичек кетирип, оджагъа такъдим эте, аякълары уджларында юкъары котерилип, онынъ элини опе ве, ашыкъмайып, лиякъат иле кетип, текрар озь ерине отура.
Усеин оджанынъ козьлеринде яшлар йылтырайлар.
Элиндеки къалын саплы, кучюк япракълы, къырмызы бедерли чичеклерге юзюни эгильте, олардан чыкъкъан кунеш, ель... чёль къокъусы къальбини охшай.

— Буларны къайдан узьдюнъиз? — деп сорай оджа, тааджипленип.
 — Кеч мевсимде.
бу къургъакъ йылда?

Чоджукълар гизлиден бир-бирлерине бакъып, кулюмсирейлер.

— Танъда турып, денъиз бетке кеттик,— дейлер огдеки ралелердекилер,— о саильде, ёсунлы ташлар арасында осе...
Чалыкъ-Тотай дейлер онъа!

Оджанынъ омузы устюне агъыр къол энди.
Оны ихтият иле силькитти... оджа силькинтини дуймады.
Башы пенджереге мыхлы киби, юзю джамгъа таялы, индемей турды.
Къол оджаны кучьлюдже къакъытты.
Оджа абдырап, кери чевирильди.
Огюнде адам кольгеси корьди.
Бу ким?
Бу ким?
Ёкъ, о кольгени танып оламады.
Кунь баткъан, чёллер узерине артыкъ къаранлыкъ чёккен.
Оджа аля терен хаял ве тасавур ичинде.

— Усеин! — деди къолнынъ саиби.
— Сизге не олды?
Кейфинъиз ёкъмы? — оджанынъ аркъасы сувукъ тер иле къаплы эди.
Онынъ тени титреди.
Куреклери къакъынып алдылар.
Оджа Ибраим Къарамановны зорнен таныды.

— Бурскюн дерслер башланаджакъ,— деди Усеин Шамиль, эеджанлы алда,— мектепнинъ ичине сипирки урулмагъан.

— Къасвет этменъиз, Усеин...— Къараманов онынъ къолтугъына кирип, араба ёл бетке етекледи.
— Таир оджагъа эписи малюм.
О чарелер корер.

— Бина хырпалангъан,— деди оджа.
Къарамановнынъ сёзлери къулакъларына кирмеди.
 — Кедиклер де...

— Пара ёкъ, Усеин.
Сиз кеткен сонъ Джемиет хайрие джан берди.
Артыкъ кимседен ярдым ёкъ.

Эки муаллим эвлер арасындаки сечилир-сечильмез ёл бою ян-янаша кеттилер.
Узакъта, чёльнинъ биткен еринде, къырмызы ёлакъ узангъан.
Чёльде отлап къалып, кечиккен сыгъырлар къаралтыларгъа къайтмакъталар.

Ибраим Къараманов къырмызы чехрэли киши.
Усеин Шамильден эслидже.
Харджибие мектебине кельгени дёрт йыл.
Балаларгъа рус тили ве джогърафия дерслери окъута.
Оджалыкъ хызметинде теджрибели.
Дерслер маалинде къатты.
Талебелер иле муамеледе джиддий.
Ондан къоркъалар.
Багъда ишлеп, юзюм ашап, денъиз авасынен яшап алышкъан.
Таракъташлыларнынъ эписи киби, Къарамановнынъ озю де бедендже кучьлю, кучаре тереги киби къавий.
Бу ешиль адада сонъки йылларда юзь береяткъан сиясий вакъиаларгъа мунасебети насыл?
Къафасы не иле бант?
Усеин Шамиль бу хусуста бир шей бильмей.
Бильсе, фена олмайджакъ, чюнки озю ичюн бу пек муим.
Къарамановнынъ исе Усеин оджа акъкъында тасавуры кучюк дегиль.
Усеин койде олмагъанда, Ибраим онынъ акъкъында чокъ лакъырдылар ишитти.
Яхшысыны да, яманыны да.
Чёльде сабан сюрип, арман басып, заъмет корип кечинген адамлар Усеин оджаны урьметлеп анъдылар, онъа озьлерининъ севги ве муаббет серветини багъышладылар.
Башкъасынынъ эмеги эсабына байыгъанлар ойле япмадылар.
«Аллагъа шукюр!
Фесатчыдан къуртулдыкъ!» — деп кольмеклерининъ якъаларыны силькиттилер.

Усеин Шамиль буларны биле.
Бильгени ичюн Харджибиеге къайтып кельди.

Экиси лакъырды эте-эте кете эдилер, Къараманов токъталды.
«Мен мында яшайым,— деди оджагъа, янашадаки топракъ дамлы эвни косьтерди.
— Кирейик, Усеин эфенди, къаве ичейик!
Урьметли мусафирим олунъыз!
Бизде чекиниледжек кимсе ёкъ.
Къадын…бир де огълан.»
 — Усеиннинъ козьлерине ялварыр киби бакъып турды.
Усеин агъызындаки сигарыны алып, ерге ташлады.
Потюгинен басып, эзди.
Ишарет пармагъынынъ уджунен мыйыгъыны бир солгъа, бир де сагъгъа сыйпады, незакетли суретте ред этти.
«Тешеккюр, Ибраим эфенди! — деди о.
— Илериде вакъытымыз олур, чокъ корюширмиз, иншалла!»

Усеин оджа сагълыкълашмакъ истеди, лякин Къараманов оны ялынъыз быракъмады, озгъарып кетти.
Усеин бугунь чокъ юрди, чокъ ишитти.
Теэссураты кучьлю.
Харджибие, эвельки киби, къоркъакъ, мутеассип кой.
Гъыртлагъына ильмек илинген тура...
А! — десенъ, олар...
Аджы Эрбаиннинъ эвиндекилер, йипни тартаджакълар.
Гъыртлакъ сыкъыладжакъ.
Джемаатнынъ такъдири даа бетер оладжакъ.
О себептен эр кес сукют алда.
Илериде не оладжакъ?
Оладжакъмы асыл да бир шей?
Койлюнинъ ондан хабери ёкъ.
Койлю Аджирединнинъ Эбу-Бекирнинъ, Джемалединнинъ къолунда ишлей.
Ишлемесе, ачлыкътан оледжек.
Агъзыны ачса — узакъ, сувукъ Сибирь, Курек джезасы.
Не чаре?
Суса...
Такъдирине таби олып отура.
Фезада исе...
Ер курреси озь кочери этрафында эп дёне.

— Сиз Сибирьге сюргюн этильгенсинъиз,— деди Къараманов оджагъа... басыкъ сеснен.
 — Джемааткъа ойле денильди.
Албуки...

— Ёкъ! — деди Усеин оджа.
 — Мен ялы боюнда ишледим.
Къадын озю Харджибиели... коюне асрет олды.
Къайтып кельдик.
Кельдик... ишим юрерми, бильмейим.
Харджибие муреккеп кой.
Оны анъламакъ кучь.
Бай, молла... ве эмекчи адам,— оджа токъталды.
 — Бу исе бизим эв.

Бана Къарамановнынъ эви огюнде олып кечкен левха бу ерде текрарланды.
Усеин оджа Къарамановны, беш дакъикъа да олса, эвге кирип-чыкъмасыны риджа этти.
Къараманов тешеккюрлер бильдирди.
Энди кеч олгъаныны, эвге къайтмакъ кереклигини анълатты, лякин Усеин Шамиль исрарлы адам...
Ибраимнинъ изаатына къанмады.
Оны зорлап эвге кирсетти.

— Бакъынъыз, баба!
Мен энди балабан огълан олдым! — ичериден Аджиренинъ ифтихарлы, отькюр давушы ишитильди.
Къарысы Даниял олып, лакъырды этмекте эди.
 — Къапуны озюм ачам, озюм япам.
Анама ярдым этем.

Усеин оджа ичериге козь этти.
Кичкене Даниял аячыкъларыны керип, тыпыр-тыпыр юрмекте.
Бабасыны корьген сонъ тентиреди, ерге йыкъылды.
Йыкъылгъанына ынджынды... агъламагъа ниетленип, шыншыкълап башлагъанда, Аджире баланы къучагъына алды.
Азбаргъа чыкъмакъ ичюн къапу бетке чевирильгенде, Къарамановны эслеп, айретте къалды.

— Ва-ай!
Ибраим оджа! — деди Аджире...
Къараманов иле чокътан ашна киби.
%
%
 — Айып этменъиз!
Эвге кирген шорбаджынынъ тек озюдир, белледим.
Хош кельдинъиз!
Буюрынъыз ичери!

Къарамановны кишилик одагъа етеклеп кирсетти, миндерге отуртты, озю ашхане бетке кетип, гъаип олды.
Усеин оджа софада быджагъыны чыкъарып, дивардаки чюйге ильди.
Аякъларындаки орьме, эски чорапларынен давушсыз келип, Ибраимнинъ янына отурды, агъач тютюн къутусыны онынъ огюне сюрип къойды.
Бирер сигар ясап, кибрит иле тутандырдылар.
Субет эппи къызышкъан маальде Аджире ханым къаве кетирди.
Эки оджа хошнут алда къаве ичтилер.
Ичти ве мектепнинъ бугуньки алы ве келеджеги акъкъында фикирлештилер.
Кой джемаатынынъ аяты Аджы-Эрбаин ве Джемалединнинъ къоллары арасында къысылды.
Мектепте дерслер джедвелине дюньявий фенлер кирсетювге рухсет ёкъ.
Усеин Шамиль кечкен йылларда енъи фенлер, енъи усуллар ичюн не къадар гъайрет эткен... енъи фенлерге мусаадени губернатордан насыл мешакъатларнен алгъан эди!
Энди эписини енъиден башламакъ керек оладжакъ.

Ибраим оджа къавесини ичип, фильджаныны тепис ичине къойгъан сонъ, козьлерини эв ичинде бир маънасыз анда-мында кездирген вакъытта, назары тесадюфен кемане узерине тюшти.
Кемане сандыкъ устюнде, бир чети мавы шербентинен орьтюли алда ятмакъта эди.
Якъында оны бирев элине алып бир шейлер чалгъангъа бенъзей.
Ибраимнинъ чехрэси севинч нурларынен айдынланып кетти.

— Бу назик алетнинъ тилинден къайсынъыз анълай? — деп сорады о эв саибинден, козьлеринен сандыкъ бетке ишарет этти.
 — Озюнъизми?
Ёкъса, Сеит-Джемильми.

Усеин кулюмсиреди.
Бу суальнинъ берилюви биринджи кере дегиль.
Кемане козьге чалынмасын деп, оны къач керелер башкъа ерлерде сакълап бакътылар, лякин эр сеферинде бир себеп тапылып, кемане бу одагъа кетирильди, иши биткен сонъ даима бу ерде къала берди.
Энди Аджире оны сакъламай.
Эвге ильки кельген адамларнынъ эписи кеманени корип, айретлене.
Усеин бунъа артыкъ алышты.
Лякин... тиль оджасы ве кемане!
Бу, адамлар ичюн бирден анълашыла къоймай.

— Ёкъ!
Озюм...— деди Усеин Шамиль.
 — Джаным сыкъылгъан вакъытта, яйны бираз шыкъылап бакъам.

— Яхшы этесинъиз...— деди Къараманов.
— Кемане аджаип шей... языкъ ки, чалмакъ озюмнинъ къолумдан кельмей.

Усеин оджа Ибраимнинъ сёзлерини такъдир этип, кулер юзьнен башыны саллады.

— Бизим якънынъ койлеринде адет ойле...
Эр кес бир де-бир алетте чалмакъ керек.
Той олса, чалгъыджы къыдырылмай.

— Чалгъыджылар меселесинде бизим Таракъташта да къытлыкъ сезильмей тургъан,— деди Ибраим оджа.
— Шимди насыл бильмейим, койден кеткеним эппи олды.

Мусафир тосат-тосат кеманеге бакъа берди.
Сонъки куньлерде бу эвде булунгъан дигер зияретчилерге бенъзеп, Ибраим оджа да кеманенинъ сесини ишитмек истеген киби сезильди.
Усеин оджа буны дуйды.
«Акъикъатен.. енъи мусафирге бир шейлер чалып косьтерейимми экен...» деп тюшюнди Усеин Шамиль.
Лякин, къапу аралыкъланды, босагъанынъ о бир якъында Даниял корюнди.
Усеин алель-аджеле турды... чапып-барып огъланны къучагъына алды, багърына басты, къальбининъ теренликлеринде азиз сёзлер тапып чыкъарып оны охшады.
Янагъындан опьти.
Огъул бабасынынъ юзюне бакъты-бакъты, пармагъынен онынъ козьлерине тюртти, баба исе баланынъ пармагъыны агъызына къапты, энъкъастан тишлеген олды.
Даниял шахылдап кульди.
Баба текрар огълунынъ козьлеринден, янакъларындан опьти.
Бала тунчыкътымы, джаны сыкъылдымы, алла бильсин, кийик сес чыкъарып агълады.
Аджер, эр вакъыттаки киби, етишип кельди, Даниялны алып кетти.

— Огъланнынъ машалласы бар,— деди мусафир, къапу япылгъан сонъ.
 — Алла бахтлы этсин,— къутуны ачып, кене сигар ясамагъа тутунды.
 — Къызынъыз да бар эди дегильми?
О къайда?

— Къызымыз...
Нурие вефат этти,— деди оджа.
 — Джаны дженнетте олсун.
Даниял Айвасылда догъды.

Эв чым-чырт кесильди.
Къомшу одада аш пиширюв иле мешгъуль не Аджиренинъ ве не де аптесининъ давушы чыкъмады.
Сукюнет чокъ вакъыт девам этти.
Ниает, Шамиль субетни денъиштирди.

— Бизге джыйылып, текяран лакъырды этмек керек,— деди о.
 — Дерслерде, талебелерде интизам олмасы ичюн оджалар шурасы тешкиль этильмели.

— Таир оджа да о фикирде.
Сизинънен къыраитлер акъкъында да лакъырды этмек истей.

— Ничюн менимнен?
Эпимизнен лакъырды этсин!
Сеит-Мамбет Ырызкельдиев къайда?

— Язда Керчьке кеткен эди,— деди Къараманов.
 — Бельки энди кельгендир,— о пенджереге чевирильди, тышарыда... ай ярыгъы алтындаки ниаетсиз чёльге бираз козьэтип отурды.
 — Бир кунюмиз къалды,— деди о озь-озюнеп лакъырды этер киби.
 —Кимерде адамлардан шикяетлер ишитиле...
«Балаларымызда ислям дини акъкъында тасавур ёкъ», дейлер.
Сизинъ адынъызны да анъалар.
Хусусан Джемаледин бай...
 онынъ фикириндже, Усеин оджа койде бир йыл даа къалгъан олса, джами де къапаладжакъ экен.

— Джемаледин бай янълыша.
Мен талебелерге къуран да окъуттым, намаз къылувны... атьта джума куньлери минареде эзан окъувны да огреттим.
Озюм буларгъа, эльбетте, нафиле заъмет деп бакъам.

Усеин бойле деп... сусты.
Къарамановдан джевап бекледи.
Фикирини такъдир этерми-этмезми?
Такъдир этмесе, иътиразы неде?
Ама мусафирнинъ чехрэси денъишмеди.
Не айрет.
Не азап, не де нефрет... бир шей сезильмеди.
Ичтен сакин корюнди.
Оджанынъ ичтимаий адиселерге назары Ибраимге, гъалиба, эвельден малюм эди, о себептен тааджипленмеди.

— Усеин эфенди,— деди о, ич бекленильмеден.
 — Мумкюн олса, шу аджаип алетте бир шейлер чалынъыз.
Давушыны сагъындым.

Эв саиби, Ибраим оджанынъ риджасыны табиий арзу деп къабул этти.
О мектепте талебелерге ана тили огрете, тарихтан, эдебияттан баас эте.
Тюркю огренюв дерсине кемане чалып, «зиль тута», озю йырлап косьтере.
Кимерде дерслерден сонъ, аткъа минип, кой ичинде кезине, чёллерге чыкъып кете.
Ат устюнде отурышыны корьгенлер бегенелер.
Онынъ хызмет фаалиети гъает кениш.
Усеин Шамиль ялынъыз оджа дегиль... бедиий эсерлер язув иле де мешгъуль.
«Ветан Хадими»нде, «Терджиман»да, «Шура»да ве дигер тюркий улькелер матбуатында Усеин Шамиль Токътаргъазы имзасы иле эсерлери дердж этиле.
Халкъ оларны севинч ве иътирам иле окъуй.
Ама муневер кишилер муэллифнинъ эвинде озю иле корюшкен вакъытта: «Оджа!
Озюнъизнинъ шиирлеринъизден окъусанъыз... динълейик!» деген адам олмады.
Санки олмады.
Бойле юксек незакет бизим саде татарда ёкъ.
Шимди миндер устюнде аркъасыны дивар ястыкъкъа таяп отургъан Ибраим оджа ойле теклифте булунса эди, Усеин оджа къальбни якъыджы шиирлеринден базыларыны хошнутлыкъ ве котеринки аэнк иле окъур эди.
Ама Къараманов «…бир шейлер чалмасыны» риджа этти.
Не ичюн?
Юреги назик, вуджудынынъ уджейрелери адден-ашыкъ сезекли экени ичюнми?
Музыка саньатындан пек анълагъаны ве севгени ичюнми?
Ёкъ!
Шай... тойларда ве джыйынларда къулакълары кемане ве даре сесине алышып къалгъаны ичюн.

Оджа ойле белледи.
Бельки Къараманов санайы-нефисе авескяры, бельки музыкадан чакъкъан адамдыр?!
Онынъ кенъ омузларына, гульгюлли ве сакин чехрэсине бакъып, къальбиндеки ислерини таин этмек эм мумкюн, эм мумкюн дегиль.
Усеин оджа Къараманов акъкъында не биле?
Чокъ шей бильмей!

Ондан да башкъа, Къарамановнынъ бу эвге ильки келюви.
«Эв саиби исе мусафирнинъ къулу...», мусафир не десе, оджа оны япмагъа борджлу.
Эв саиби еринден къалкъты, сандыкъ устюнде козьлерни охшап, сусып яткъан кеманени элине алып, аркъасыны ченгеси астында къысты, теллери узеринде яйны бир ойнатып алды, сонъра къулакъларындан бура-бура кеманени, ниает, динге кетирди.
Теллер озь давушларыны тапкъан сонъ, оджа чалды.
Чалды ве джошкъун сеснен тюркю сейледи.
Языкъ... тюркю чокъкъа сюрмеди.

Сокъакъ бою гезме, яврум, тоз олур,

Эллере ачма сырынъны, сёз олур!

Гелир баарь, гуллер ачар, яз олур,

Севги ичюн айлар, йыллар аз олур!

—деп тургъан вакъытта тышарыда къапу къакъылды.
Кемане сусты.
Оджа алель-аджеле софагъа чыкъты.
Софада ачыкъ къапу босагъасы устюнде Таир Бурнаш турмакъта эди.
Артында, кольгеде, Сеит Мамбет Ырызкельдиев корюнди.
Сонъки учь йыл ичинде мектепте, Усеин оджанынъ дерслерини Сеит Мамбет берип кельген.
Таир оджа, бойлуджа, арыкъ киши.
Сеит Мамбет чёкюк, толу.

— Зияретинъизден гъает мемнуным,— деди оларгъа Усеин.
 — Буюрынъыз, эфендилер!

Оджалар ичери чекинип, сакъынып кирдилер.

— Биз, Усеин эфенди, ишнен кельдик,— деди Бурнаш.
 — Бурскюнь дерслер башлай.
Сиз, эгер янълышмасам озь дерслеринъизни береджексинъиз!
Ойле дегильми?

«Озь дерслеримни!..
Ана тилимними?
Думанлы дагъларда чобанларнынъ къавалларында инълеген нагъмелер киби джазибели, татлы, чам къокъувлы, денъиз ренкли, дюльбер тилимизними?
Усеин оджа асыл да, ер юзюнде озь аятыны онсыз тасавур этип олгъанмы?» — деп тюшюнди о.

— Къыйметли мусафирлер!
Отурынъыз, бир къаве ичейик!
Ондан сонъ ишлер акъкъында къонушырмыз.
Гедже узун.
