***

Ekindi maalinde oca “Veli-Baba” qavehanesine qaytıp keldi.
Han azbarında senek, tırnavuz, yüvez, aqlap, qızılçıq yüklü köylü azbarlarını eslep, itimal, köydeşler kelgendirler, fikrinen olarğa yaqınlaştı.
Atlar, ögüzler çürük toban ve tezek sasığan ahır içinde hıtır-hıtır malat aşamaqta ediler.
Köylülerniñ başlarında yufqa yünlü qalpaqlar, ayaqlarında çarıqlar, bellerinde eki-üç qat sarılı qırmızı-mavı yolaqlı quşaqlar.
Ay Petri betten kelgen yeşil közlü, quru kevdeli, areketçen kişiler... olar yarın saba bazarda mallarını satıp, tükânlardan ev sımarışlarını alıp, evlerine qaytacaqlar.

Baba yoq vaqıtta Daniyal pek çılçıqlanğan, kün boyu yuqlamağan.
Acire hanım onı caddege alıp çıqıp, qaldırım boyunda yüre-yüre yorulğan.
Soñra içeri kirsetip, aşatqan, bala kene damsızlana bergen.
Yaqında yuqlap qalğan.

Endi qaranlıqlanıp başlay.
Oca alâ körünmey, Acire qasevetlenip, yañçıq qavehaneniñ salonına tüşken edi.
Üsein Şamil kirip keldi.
Qarısı yengil nefes aldı.
Qocasına yorğun közlerini doğurttı.
Közler sabadan beri hayırlı haber beklemekte ediler.
Acire hanım qocasınıñ ziyareti nasıl keçkenini, çeresine bir baqışta bile turğan.
Bu defa yüzünde ne tüşkünlik, ne de hoşnutlıq oqup olamadı.

– İsmail efendinen körüşip oldıñızmı? – dep soradı Üseinden.
 – Niçün indemeysiñiz?

– Körüştim... – dedi oca, qısqadan.
 – Eki eserimni alıp qaldı.
Derc etecek.

– Başqalarını?

– Başqalarını... – Üsein Şamil yelkesini qaşıp aldı.
– Qabul etmedi.

Anda, İsmail efendi ile körüşüvde, subet vaqtında nasıl laf oldı?
Üsein Şamil naşirge ne dedi?
Naşir Üseinge ne cevap berdi?
O hususta Acire hanımğa şimdi bir şey aytmadı.
Soñundan aytacaq.
Episini aytacaq.
Üsein Şamil özüniñ işleri hususında qarısınen fikirleşmege seve.
Lâkin, deral degil, bir talaydan soñ... adeti öyle.
Qapudan kirer-kirmez episini ayta qoymaqnı sevmey.

– Qaysılarını alıp qalğanını aytayımmı? – dedi Acire hanım, ocanıñ közleri içine tiklenip.
 – E?
Aytayımmı?

Üsein cılmaydı, indemedi.
O duydı... çünki Acire qocasınıñ yürüşini, körgende işniñ aqibetini bilgen adeti bar.

– Birisi “Soñ sözüm... bir hoş yaşa!” Öylemi?

Oca onıñ sözlerini tasdıqlap başını salladı.

– Öyle.

– Lâkin, toqtañız!
Toqtañız! – dedi Acire tez-tez.
– Siz onı “Şura”ğa yollamağanmı ediñiz?

– Yollağan edim.

– Nasıl?
Bir eser eki yerde derc etilecekmi?
Öyle mümkünmi?

– Mümkün, – dedi oca.
 – Biri derc etse, belki digeri de yüreklenir.
Amma men bilem...
İsmail efendi mıtlaqa “Şura”nı bekler.
“Şura” derc etken soñ, kendi de derc eter.

Laqırdı ete-ete, ekevleşip, ğıçıldavuq merdiven boyu ekinci qatqa köterilmekte ediler ki, öglerinde Femi efendi peyda oldı.
O yuqarıdan aşağı enmekte edi.

– Ata sizni qabul ettimi? – dep soradı o Üsein Şamilden.

– Qabul etti, – dedi oca.

– Çoq eyi.
Çoq eyi, – dep tekrarladı Femi efendi.
Üseinniñ cevabından hoşnut ekeni duyuldı.
– Men sizni evge alıp ketmek içün keldim.
Azbarda fayton bekley.

– Bizni... eviñizge?

Üsein oca Femi efendide musafir olmay tura şeerden kete bilmeycegine emin olsa da, evge bugün davet etilirim bellemegen edi.
O şimdi faytonğa oturıp, musafirlikke ketecek alda degil.
Tüp kölmegi terden cibingen, potükleri tozlanğan, özü yorğun.
Yoq!
Oña biraz öz-özüne kelmek kerek.
Ondan soñra... belki!

Femi efendi musafirniñ cesaretsiz baqışlarını eslep, acizligini añladı.

– Siz aşıqmañız! – dedi o nezaketle.
 – Ücrege kir, raatlanıñız!
Men soñra kelirim.

Femi efendi merdivenden aşağı tüşip ketti.
Musafirler yuqarı köterildiler.

Şeer üzerine aqırın-aqırın qaranlıq çökti.
Çarşıda fenerler yandı.
Fayton Arslan Ağa maallesi boyu keter eken, sağğa, tar aralıqqa buruldı, qasap tükânı yanından keçip, selbi terekleri tübünde eki qatlı evniñ ögünde toqtadı.
Femi efendi, Acire hanımğa, quçağındaki yaş balanen yerge tüşmege yardım etti, yüksek taş divar oyuğı içindeki demir parmaqlıq qapunı açıp, musafirlerni evge kirsetti.
Fayton, şorbacınıñ emirine binaen, keri qayttı.
Qadın ve qoca Femi efendiniñ artından keñ, alçaq basamaqlar boyu yuqarı köterildiler.
Açıq sofada altın pullu, mavı şerbentili, yüksek qadın olarnıñ öglerine çıqtı.

– İşte, anam! – dedi Femi, çengesini Acire hanım betke doğrultıp.
 – Rica etem, tanış oluñız!

Ana... etli, tüzgün müçeli, doğma dülber, lâkin çeresi tekaran soluq qadın.
Yanaqlarınıñ bir vaqıttaki topaçları semgen, boşağanlar.
Teessüf, bu lâtif varlıqqa onıñ keçken zariflik çağı iç bir vaqıt dönmeycek.
O, tazelikniñ ve quvetniñ temsili Acire hanımnı, öz qızı kibi, quçaqladı, bağrına bastı, arqasını küçlü-küçlü taptadı.
Balanı ohşadı, sevdi.
Üsein Şamil turdı, bekledi.
Biri esli, digeri genç – eki qadınnıñ biri-birine nazı ve şefqatı izar olunğan soñ, Üsein egildi, niayetsiz ürmet ve minnetdarlıqnen Suade hanımnıñ elini öpti.
Öper eken, hanımnıñ yüregindeki ferah ve memnüniyet yüzüne urdı, o qızardı... sevinçli közleri musafirge eyecanlı ve şeñ baqtılar.
“Üsein Şamil terbiyeli, alçaq göñülli genç...
Ebet!
Onıñ alicenaplığı maña evellerde de malüm edi, – dep tüşündi Suade hanım içinden.
– Qırcıman kişi, o eyilikni iç unutmay turğan”.

– Sizni körmekle ğayet hoşnutım! – dedi ev saibesi ocağa.
– Ama evimizniñ bosağasından içeri atlamağanıñız qaç yıl oldı... hatiriñizdemi?
Suade apteñiz bunı unutqandır belleseñiz, yañlışasıñız!

Üsein oca öpkelenüvniñ yerli ve aqlı ekenini añlap, de bir, de diger omuzını yuqarı köterdi, aşağı endirdi.
Öpkeni, evelâ, indemey... cevapsız keçirmek istedi, lâkin indemese, ürmetsizlik olacağını añladı.

– Zaman deñişti, Suade apte! – dedi o tez-tez ve sınarça parmağınen mıyığınıñ ucunı yengilden sıypadı.
 – İşim pek ağır.
Vaqıt tapıp olamadım.

– Siziñ işiñizmi? – hanım, ocanıñ hızmeti ne suretle ağır ola bilecegini tasavur etip olamay, taaciplenip, soradı.
 – A!
Ocalıqmı?
Elbette!
Lâkin tek siziñkimi?
Femi ile laqırdı etip baqıñız... onıñki yengilmi eken?

Oca öyle etti – böyle etti, Suade hanımnıñ öpkelenüvine aylançıqlı cevap berdi.
Aylançıqlı cevap bermegen olsa, sözleri tikenli olacaq edi.
“Men kelip olamadım... kelmegenimni sezdiñiz, çünki men, patta-satta kelip turmağa güya borclu kişim.
Siz, Suade apte ve Femi efendi, özüñiz menim qayda yaşağanımnı dahi bilmeysiñiz.
Men evlendim... sizni toyumızğa davet ettim.
Bekledim...” Yoq, Üsein oca şimdi bu hususta laf açmaq istemedi.

– Afu etiñiz, ana! – dedi Femi efendi.
 – İçeri kirsek, eyi olmazmı?
Üsein efendi yorğun.

– Şübesiz, – Suade kibar çere ile külümsiredi, – Üseinni kördim... dünyanı unuttım.
Rica etem, buyurıñız!

O, sofanıñ töründe, birisi açıq, digeri qapavlı, eki qanatlı qapuğa doğrulğan arada, oca potüklerini çıqardı, töşeme üzerinde yatqan, ucları töpege qaytıq qırmızı terliklerni ayaqlarına iliştirdi, hanımnıñ peşinden ketti.
Acire quçağında balanen alçaq ökçeli ayaqqaplarını iç zametsiz çıqardı, papuç-mapuç qıdırıp oturmay, çoraplarınen olarnıñ artından kişilik evge kirdi.
Üsein Şamil içün bu çoqtan tanış musafirhane, Acire hanımğa efsanelerdeki esrarlı saray olıp köründi.
Avropa ciazınen qarışıq milliy donatma, alçaq setler üzerinde örnekli, yeşil minderler, altın renkli, pullu divar yastıqları.
Yerde İran kilimleri.
Şamdanlar üstünde çatlap-çatlap yanğan mumlar.
Divarlarda Aziz efendiniñ ve Suade hanımnıñ yunan rassamı Tarsiadiniñ fırçısı ile yapılğan suretleri.
Musafirhaneniñ ortasında ziyafet sofrası donatılıp qoyulğan.
Mühtelif suvuq yemekler, içimlikler.
Acire hanım evdeki ziynetke, yemekniñ mamürligine samimiyetle taaciplendi, lâkin ayretini gizlemege tırıştı, tırışsa da... duyuldı.

Kişilik ev içinde, set üstünde yekâne yabaniy adam oturmaqta edi ki, Üsein oca ve Acire hanım içeri kirgenleri kibi, adam ayaqqa qalqıp, olarğa taba yürüş etti.
Yerinden turğan soñ, kişi yüksek boylu, quru kevdeli ekeni bilindi.
Üstünde beyaz kölmek, yolaqlı kök ştan, boyunında rus tuccarlarınıñkine beñzer qısqa, keñ galstuk.
Betten azğın.
Közleri yorğun baqmaqtalar.
Üsein oca onı tanıdı.
Ve kendisine doğru kelgenini körgeninen, toqtadı... kişi de toqtadı.
Ekisi közlerini aşağı endirip, sustı... qıbırdamay turdılar.

– Sizlerni tanış etmek kerekimmi? – dep soradı Suade hanım ocadan.
Özü, de kişige, de Üsein ocağa taaciplenip baqtı.
Olar ep susmaqta ediler.
Suade hanım bir şey añlamay, Femige çevirildi:
– Bu ne demek ola, niayet, maña bilmek mümkünmi?

Oğlunıñ ağızından söz çıqmadı.
Onıñ qaşları bir töpege köterildi, bir de aşağı endiler.
Tamşandı, yutqundı.
Sükünetniñ sebebini iza etmek içün özünde küç tapıp olamay, çekişip turğan vaqıtta, onı bu müşkül vaziyetten mecul musafir qurtardı.

– Yoq... – dedi o, yumşaq, temiz davuşnen, – bizni tanış etmek kerekmey.
Körüştik... şunıñ özü kâfi.
– Kişi ocanıñ etrafında yarım daire yasap, Acire hanımnıñ ögüne kelip toqtadı, kevdesini belgece egilip, doğrulttı.
 – Musaadeñizle!..

– Acire hanım... – ev saibesi tez-tez kelinni oña taqdim etti, – Üsein efendiniñ refiqası...

– Men Fikret Şerif olam, – dedi kişi.
 – Qocañıznıñ eski tanışım.

Bir şeyler daa ayttı... añlaşılmadı, sözleri tamağı içinde qaldılar.
Kişi yengilden eki defa öksürdi.

Suade hanım musafirlerni ve Femi efendiniñ özüni setke oturtıp, ayatqa çıqtı.

Tünevin aqşam Femi efendi evge keç maalde, neşeli alda keldi.
“Allağa şükür!
Üsein Şamil tapıldı, – dedi anasına.
Dünyanıñ eki qıtasından birisine saip olğan kibi, şeñ ve araretli edi.
 – Yarın onı evge, ziyafetke çağırmaq kerekmiz”.
“Mıtlaqa!
Mıtlaqa! – dedi Suade hanım... – sevinçinden lafı, areketleri deñişip ketti.
 – Ne demek olsun?
Üsein bizim oğlumız kibi edi...”

İşte, Üsein Şamil ziyafette.

Musafirler ve Femi efendiniñ özü, set üstünde yerleşken soñ lafnı başlamaq içün uyğun sözler qıdırğan olıp, er kes sustı.
Subetni dört kişiden biri erte-keç başlaycaq... şübe yoq.
Ama kim?
Nasıl?
Men bellesem, bu yaqı endi Femi efendiniñ muqaddes borcu.
O özüniñ borcunı eda etti.

– Niçün sustıq aceba? – dedi o, evelâ ve birer-birer er kesniñ çeresine közetip çıqtı.
 – Sebep barmı?

Sükünet devam etti.
Kimse Femige cevap bermedi.
İçeri Suade hanım kirdi, küçük Daniyalnıñ quçaqta yuqusırağanını eslep, Acire hanım ile ekisini qomşu odağa yeteklep alıp ketti.
“Yatqızıñız onı, yuqlasın!.. – dedi o kelinge.
 – Özüñiz de raat olursıñız!”

Musafirhanede acayip qadın cınsından kimse qalmağan soñ, Femi efendi yerinden qalqtı, qapu yanındaki yeşil boyalı, alçaq kürsüni alıp, Şamilniñ ve Fikretniñ öglerine qoyıp, üstüne oturdı.
Fikretniñ medresedeki adı Zekkiy edi.

– Tasavur eteyik ki, Şamil – halq muallimi, fikret ise demiryol müendisi degil, zat-aleyleri de tuccar degil... eşitesiñizmi, efendiler?
Afız da tuccar degil!
Yoq, iç birimiz, bir türlü qozalaq degilmiz.
Altı yıl evelkisi kibi, adiy sohtalarmız.
Şimdi tesadüfen körüştik.
Tekaran oturışmaq, eglenmek isteymiz.
Men ise, söz kelimi, birden qaşlarımnı tüyümçekledim, atta dostumnıñ maña uzatqan qolunı tutmadım.
Ağızıma suv aldım, sustım... oturam.
Maña ne yapar ediñiz?
Sizden sorayım... ne yapar ediñiz?

– Şahsen men... bir eliñden ve bir de ayağıñdan tutıp, pencereden tışqa atar edim, – dedi Zekkiy.
– İşte, ne yapar edim!

– Ekinci qattanmı?

– Ekinci qattan... çünki eviñizde üçünci qat yoq.

– Bu orta asır zorbalığı olıp çıqmazmı edi? – Afız gizliden Fikretke közüni qıptı.
Fikret külmek istedi.
Zornen özüni tutıp oldı.
 – Ya siz, Üsein efendi?
Meni qaçıncı qattan atar ediñiz?

– Menmi? – Üsein Şamil başını tersine salladı.
– Men sizni pencereden atmaz edim.
“Afu etiñiz, Femi efendi! – der edim men sizge.
 – Bugün yüzüñiz pek aqçil...
Zekkiyniñ qolunı almadıñız.
Ruhset etseñiz, sebebini bilir edik!” Ebet, men öyle derim.
Sizni ekinci qattan atmaz edim.
Añlaşıldımı, Femi efendi?
Sizler şimdi ekiñiz, Buykada töpeleri şiddetli yellerden sınıp, astları qurıp, borsayıp, çoñqayıp qalğan terek kevdelerine beñzeysiñiz.


– Borsayğan terekler?
Bizlermi?– Femi efendi gürsüldep küldi.
– Men bilmek isteyim, – dedi ev saibi, külküsi yatışqan soñ.
 – Özüñiz bu daqiqada ne tüşünesiñiz?

– Şahsen men... qalqıp, sofadaki potüklerimni kiyip, tayağımnı alıp, çıqıp ketmek... fikirindem.

Üsein efendi kerçek ayttımı?
Yoqsa, özünde yeñi bir qabiliyet daa barlığını kösterip, yanındaki eki dostunı taaciplendirmek istedimi, Alla bilsin!
Femi efendi qorqtı.
Şamil inat adam.
Fikret ve Femi efendilerge onıñ adetleri malüm.
Madamki bir dostunıñ evinde diger dostunıñ qolunı aluvdan red etti, demek, mında şaqa-maqa degen şey yoq.
Şamil şaqa etse, deral biline.
Bu şaqa degil.
Femi efendi onı añladı.
Qalbini raatsızlıq bastı.

– Dört yıl üstünde Sanduranıñ buzanasında bir defa körüşip, miyleriñiz köndelep çevirilgence içkensiñiz, soñ... ciddiy laqırdı etkensiñiz, – dedi Femi efendi.
Davuşında mısqıldan ziyade keder sezildi.
 – Episini eşittim.
Güya qonuşmaq içün şeerde başqa yer tapılmağan.
Maqsıma içkeniñiz içün sözüm yoq... biri-biriñizniñ ğırtlağını üze yazğansıñız.
Bu niçün kerek oldı?

Evniñ saibi Üsein efendige çevirildi, belki bir şeyler aytır dep bekledi.
Üsein efendi ise boyunını aşağı egiltti, közlerini qırmızı kilimden almay, otura berdi.

– Bana baqıñız, Şamil efendi! – dedi Femi.
Ocanıñ yeñinden tutıp, silkitti.
Üsein, teren uyqudan uyanır kibi, qaqınıp, başını köterdi.
 – Siz Zekkiyge darğınsıñız, bu añlaşıldı.
Aytıñız, ne sebepten?

Üsein oca bıcağınıñ cebinden ceviz terekten yasalı tütün qutusını çıqardı, onı açıp, yanaşasında minder üstüne qoydı.
Evniñ içine acayip qoqu yayıldı.
İnce doğralğan kerbar tüste dübekten bir çımtım alıp, kâğıt üzerine qoyaraq, sigar yasap başladı.
Oca aşıqmay, sigarını burdı, kâğıtnıñ kenarını tiliniñ ucunen tüküriklep yapıştırdı, soñ kibrit yaqıp, sigarını tutandırdı.
Tütünni içine devamlı surette çekti.
Bu areketlerni o aselet, aqırın yapıp, böylece izaat içün zarur sözlerni içten ölçep-biçüv imkânına saip oldı.

– Müterem Femi efendi! – dedi niayet, Üsein oca.
Tamağı asabiyetten qarılsa kerek ki, davuşını tüzetmek içün öksürip aldı.
 – Meni ve refiqamnı eviñizge musafirlikke davet ettiñiz, sizge onıñ içün büyük teşekkürler olsun!
Men, doğrusını aytsam eviñizde Zekkiy olacağını bilmedim.
Bilgen olsam, kelmez edim.

– Men, Şamil efendi, siziñ bu evde olacağıñıznı bilip keldim, – dedi Fikret.
 – Alla eşqına, sözlerime itibar beriñiz!

– Bir defa aqaretiñizde qaldım, – dedi Üsein oña, – menim içün onıñ özü kâfi.

– Men vaqia aqqında izaat bermek isteyim, – dedi Fikret.

Üsein oca kevdesini doğrulttı.
Közleriniñ qıyığından oña işançsızlıqnen baqtı, soñra sigarınıñ tüpçigini çini küllük içine taşladı.

– İzaat?
Nasıl izaat? – dep soradı ondan, ayretle.
 – Er şey çoqtan malüm.
Nege izaat bereceksiñiz?
Aramızda er şey bitti.
Sizni yüregimden çıqarıp attım.
İlkide tanış olğan künümizge lânetler oqudım.
Ebet, Fikret efendi!
Öyle yaptım!
Lâkin taqdirge baq...
Bu evde bugün siziñ ile yan-yanaşa tüştim!

Üsein Şamil Saraymende oca ekende, Kökközde Abibulla ağası hastalana.
Ailede baba sağ olmasa, büyük oğul baba yerini tuta.
Üseinni köyge çağırdılar.
Depeşa kelip yetkence, afta keçe.
Hastalıqnıñ ise sabırı yoq.
O beklep olamay.
Köy tabipleri mandalaç qaynatıp, sıcaq suvuna accı biber qoyıp, hastağa içireler.
Soñra qızğın tulalar üstüne sılaq talaş töşep, üstüne Abibulla ağanı çalqağa yatqıza... ulpaqlı yorğan ile örteler.
Evdekiler çapa -çapqalaylar, hastanı ayaqqa tursatalar.
Üsein keçikip kele.
“Sen, ağa, şımşır kibi sağlam ediñ! – dey Üsein.
 – Pattadaqtan nasıl etip hastalana qoydıñ?” Abibulla, kerçekten de, pelit tömegi kibi, qaviy ve şeñ adam.

Evellerde ...
Üsein köyde yaşağan yıllarında, ağa ile qardaş kiyik dağlardaki vaqialar aqqında biri-birinen qonuşa turğanlar.
O sebepten Abibulla özüniñ nasıl etip hastalanğanını Üseinge ikâye etti.

“İş qalav yanğan maalde oldı, – dedi o qardaşına.
 – Özüñ bilesiñ, Quş Qaya betler sarplı, deşetli.
Anda qayalarnıñ salqın, qaranlıq quvuşlarında, ayaqları qaya-yaprağı saplarına ilişik, başları aşağıda, yelqanatlar yuqlaylar.
Dağda qalav kündüz-gece yana, tütey.
Yanında daima adam olmaq kerek.
Dağ başı dumanlı.
Yağmur, burçaq yağmağan künü yoq.
Çalaşnıñ topraq damı gece aqqan, astımdaki çekmen, üstümdeki yapınca şır-suv olğan... duymağanım.
Pek yorğun edim.
Saba yerimden turmaq istedim, turıp olamadım.
Meni köyge atlı çana üstüne ketirdiler.”

Abibullanıñ ayatında siyrek olğan al.

Üsein köyde bir afta bulundı.
Dağlarda, qırlarda, çayırlarda, miyralarda dolandı.
Yüvez, ahlap aşadı.
Soñki künü ağasınen beraber dağdan tar eçki soqağınen köyge qaytmaqta ediler ki, Abibulla qardaşınıñ ayatınen meraqlandı.

“Üsein! – dedi o yaş ocağa.
Sesi qayalarğa urundı, aks sada olıp, dere boyuna yayıldı.
Üsein oca ağasınıñ hıtabından seskenip, oña çevirildi.
– Çöllükte yaşap bezmediñmi?”

“Yoq, ağa! – dedi Üsein.
– Bezmedim.
Çöllükniñ özüniñ letafeti, güzelligi bar!
Ah!
Sen onı añlamazsıñ!”

“Balalarğa... qara tahta üstünde beyaz yazılar yazmağa ögretkeniñ içün saña ne qadar aqça bereler?”

“Ayda yigirmi beş kümüş”.

Ağa yarı keder, yarı mısqılnen külümsiredi ve başını manalı surette salladı.

“Yigirmi beş kümüş içün medreselerde oqumaq kerek ediñmi? – o toqtadı, Üseinge azaplı közlerinen baqtı, – taşla o cöreme hızmetiñni!
eşitesiñmi, Üsein?
Taşla ocalığıñnı, köç-kel mında... köyde pomidor saç, soğan-sarımsaq asra.
Dağda fındıq, acı-alma, ahlap cıy, Nasvernge alıp-ketip sat.
Başqa şey kerekmey.
Eki yılda mırza olıp ketersiñ!
Badim-bey kim edi?
Kim oldı?”

“Özüñ, ağa, qaç yıl fındıq, yüvez cıydıñ... sattıñ, – dedi Üsein ve mıyıq astından külümsiredi, – niçün mırza olmadıñ?
Knâz Yusupov ahlap cıyğanı, satqanı yoq.
Sankt-Peterburgdan keldi, Kökközde müteşem saray qurdı, köyde şorbacı oldı”.

“Men cailim, Üsein!
Qarışıq işlerge aqılım yetmey.
Sen oqumışsıñ”.

“Oqumışım... – o ağasınıñ sözüni qanatsızlıqle tekrarladı, – lâkin küçsüzim!
Para ne sizde bar ne mende.
Halqımız ğarip.
Padişalıq onı pek ezgeledi.
Acayip topraqlardan marum etti.
Men oña, o ğarip halqqa, oquv-yazuv ve... biraz da ahlâq ögretem ki, özüniñ taqdirini añlasın.
Dağlıqmı – çöllükmi... maña o köylerni terk etmek qolay degil.”

Abibulla qardaşınıñ fikirlerinde özü içün teselli tapmasa da, olarğa itiraz etip olamadı.
Üsein Kökközden bir vaqıtlarda ketken... qaytıp kelse, ayatında bir şey deñişecekmi, kim bilsin?

Ertesi künü ağası Abibulla onı arabağa oturtıp, Süyren demiryol stantsiyasına alıp ketti.
Üseinniñ muradı şu künü poyezdge minip, Kefege ketmek oldığı alda, Belbek aylanmasını keçken soñ, fikiri deñişti, ağası arabanı Töle yoluna çevirmesini yalvardı, çünki bir müteber adamnen körüşmek zarurlığı esine tüşti.
Şeerge kelgen soñ, tanış-bilişlerniñ közüne körünüvden qaçınıp, “Avropa” qavehanesinde toqtadı.
Ücrede “Tavrida”, “Saba”, “Aqşam” gazetalarını ve “Qaragöz” mecmuasını bir talay qarıştırıp oturdı, soñ Çarşığa çıqtı, tükâncılarnıñ müşteri çağırıcı araretli sadaları altında Sırlı Çeşme maallesine doğruldı.
Bunda, dörtünci evde Yahya Naci Bayburtlını ziyaret etecek.
Yahya Naci, avropa tasili körgen, otuz dört yaşında adam.
Eki yıl evelsi Alupkada ocalıqtan özüniñ doğmuş şeerine qaytıp keldi, şimdi ruşdiyede ana tili dersleri ile meşğul.
Yahya Naci şeerde “Uçqun” adlı yaş edip ve şairler cemiyetiniñ azası.
Cemiyette Üsein Baliç, Celâl Meinov ve digerler bulunalar.
Yahya efendi kence meslekdeşi Üsein Şamilni memnüniyetle qarşılap aldı, ekisi qave başında keç maalgece oturıp, qalplerinde fıqırdap turğan içtimaiy meseleler aqqında qonuştılar.
Naci musafirge özüniñ yaqında yazıp bitirgen “Zevallı Ayşe” pyesasından levhalar oqudı.
Pyesa Üseinde küçlü tesir qaldırdı.

Üsein oca “Avropa” qavehanesine qaytqanda, soqaqtaki insan qalabalığı içinde, santıraç bıcaqlı kişi, onıñ ögüni kestirip toqtattı.
Oca kişiniñ medresedeki sabıq sınıfdaşı Fikret Şerif oğlu ekenini tanıdı.
Körüşmegenleri çoq vaqıt olğan.
Quçaqlaştılar, biri-biriniñ sağlığı-selâmetligi aqqında soraştılar.
Fikret ocanı evge, musafirlikke alıp-ketmek istedi, Üsein vaqıt tarlığı sebebinden, evge baruvdan red etti.
Öyle olsa, bozanağa kirip, biraz oturayıq, qonuşayıq... – dedi Fikret.
– Sizni pek sağındım”.
Üsein oca ne yapsın?
Razı oldı.
Bozana saibi qart arnavut Sandura eki münever gençniñ ögüne eki bardaq maqsıma ve topraq meşrebeler ketirip qoydı.
Qomşu furundan sıcaq yantıqlar sımarlap ketirtti.
Sabıq sohtalar içti ve aşadılar.
Bardaq boşağan soñ, arnavut olarnı kene toldurdı, olar da içildi degende masa üzerinde digeri peyda oldı.
Maqsıma taze, salqın... içmesi hoş.
Meşrebeler toldurıldı, meşrebeler boşatıldı.
Bir çift yantıq aşaldı degende, furundan diger çift keldi.
Vucutlar azar-azar ağırlaştı, qafalar kütürlendi, eki genç adam artıq öz sözleri ve areketleri içün özlerine esap berüvden aciz kibi köründiler.
Laqırdını nezaketli sözlernen, ihtiyat alda başlağan Fikret soñradan qızışıp ketti.
Üsein de Yahya Naciniñ evinden qaytayatqan Üseinge beñzemey qaldı.
Subet uzadı, eki dost toqtap olamadılar.
Üsein oca, subetdeşi eki yıldan beri Peterburgda oquvda ekenini bilip, sevindi... eyecanlandı.
Gürdeli, medeniy şeerge ketip oqumaq içün özünde imkân yoqluğına ökündi.
Ama Fikret!
Fikrette... çare çoq.
Fikret sınıfdaşları arasında açıq zeinli, ayatından hoşnut, öz küçüne emin sohta edi.
Kimerde devlet qurumı aqqındaki mulâazalarğa qoşulsa, akimiyet esaslarını qorçalamağa tırışa...
“Halq ükümdarnıñ şahsiyetine sadıq, fermanlarına tabi olmağa borclu” dey turğan.
Bir defa Şamil oña tikenli sual berdi: “Fermanlar halq menfaatına aks olsa... halq ne yapmaq kerek? – dedi sınıfdaşına.
 – Ükümdarğa tabınuvnı devam ete bermek kerekmi?” Fikret sualniñ manasını yañladı... lâkin birevden ödünçke alınğan sözler... dep tüşündi, indemedi.
Müderiske de bu hususta bir şey aytmadı.
“Fermannıñ halqqa aks soyu olmay, – dep cevap berdi Fikret.
 – Akimiyet er kes içün muqaddes”.

Oquvnıñ soñki aylarında Fikret eki kün ücrede körünmedi, soñ peyda oldı.
“ Qayda ediñ?
“Nasıl işler becerdiñ?” dep soradı ondan Afız.
“Babam kelip-ketti... – dedi Fikret qısqadan, – tanışımıznıñ evinde qondı.
Onıñle körüştim”.
Bir qaç kün daa keçti.
“Fikret Kairdeki “Al-ahzar”darılfnunına oqumağa ketecek...” degen haber eşitildi.
Kereçekmi bu?
Yalanmı?
Kimse bilmey.
Fikretniñ özünden soradılar.
“Babamnıñ arzusı öyle... – dedi Şerif oğlu, menimki başqa.
Menim maqsadım aliy oquv yurtunda tasil körip, tehnika zenaatına saip olmaq.
Babama aytıp baqtım, maña qanmadı.
Evge öz arzusınen qaytıp ketti”.
Fikret emin ki, babası tüşünip baqar, aqibette, oğlunı añlar.
Bir çareler körer.

Oquv bitken soñ Fikret Alma Tarhan bette, özen çetindeki öz köyüne ketti.
Eki qatlı, qırmızı tula evde onıñ şerefine qoyunlar soyuldı, ziyafetler berildi.
Yıllama, tansıq şaraplar içildi.
Dülber sözler aytıldı.

Ziyafet qalabalığı eppi yatışqan edi, ziynetli odalarnıñ birinde, babası Osman Şerif, müderis evde musafirlikte bulunuvından faydalanıp, oğlu Fikret hususında bir daa qonuştı.
Babanıñ sabırlı ve iltifatlı laqırdısı oğlunıñ qararını bu sefer de deñiştirip olamadı.
Fikret Kairge, Stambulğa ketüvden qatıyyen red etti.
Müderis oña taaciplenmedi.
“Madamki oğlan sanat, istisal mütehassısı oluv derdinde...
E! – dedi o... boyunını omuzları içine çekti, – öyle olğanda, Berlinge yahut Londrağa ketsin!
Qaytıp kelgen soñ elektrik stantsiyaları qurar.
Qırım gençleriniñ ustalığı yalıñız mollalıqta degil, mürekkep maşinalarnı işletüvde de fena degil”.

Ertesi künü müderis üyleden soñ Şerifniñ faytonına oturıp, evine qayttı.
Osman efendi bir talay sofada oturdı, biraz daa azbarda, terekler kölgesinde kezindi.
Ep Fikret aqqında hayallandı, gizliden öz-özünen laqırdı etti.
Oğlunı Berlin yahut Londra darılfnunı oquyıcısı sıfatında tasavur etmege talaştı, iç tasavur etip olamadı.
Onı... birden-bir oğlunı, tili-dini añlaşılmaz memleketlerge yollap, qasvetinden yanıp-kuyup oturacaqmı?
Bu – ayat olacaqmı?

Bir kün Fikret babasına, Aziz Velizadeniñ oğlu Femi, oqumaq içün Peterburgğa ketmege tedariklengenini söyledi.
“Men de Femi ile Peterburgğa ketmek isteyim...” dedi oğlu.
Osman Şerif onıñ arzusını qabul etti.
“Ğurbet ellerde “Ğarip kelmeşek” olıp yürgence, paytahtta... rus imperatorınıñ özü yaşağan şeerde oqusın!”... dedi Şerif.
Ertesi künü faytonğa oturdı, şeerge ketip, Aziz efendige, oğlunıñ işinde yardım etmesini yalvardı.
Aziz efendi Alma Tarhan boyunda aytuvlı, zengin Osman Şerifniñ ricasını qaytarıp olamadı.
Peterburgdaki dostu, meşur naşir İlyas mırza Borağanskiyge mektüp yazıp, eki qırım gençiniñ demiryol institutına qabulda atalıq yapmasını rica etti.
İlyas mırza yaş kişilerge yardım etti.
%
Şarq ülkelerinden kelgen müteraqqiy münever kişilerniñ episine misli yoq yardımlar köstermekte, olarnıñ bediy eserlerini ana tillerinde neşir etmekte.
Osman Nuri Aqçoqraqlınıñ ibaresi ile degende: “İlyas mırza Borağanskiy Rusiye paytahtında qırım halqınıñ alicenap edebiy mümessili”.

– Demiryol institutı!
Qulaqlarğa ğayet hoş eşitilmekte! – dedi Üsein Şamil ve biraz vaqıt keçken soñ:
 – Tezden müendis olacaqsıñız... öylemi?

– Ebet! – dedi Fikret.
Qısqa -cevabında iftihar sezildi.
– Keçken yazda Sibirde oldım.
Demiryol qurucılığında ameliyat keçtim.
Biraz sustı, nelerdir tüşündi.
– Ya siz, Şamil efendi?
Ne işle meşğulsiñiz? –dep soradı.

– Ocalıq ile, – dedi Üsein.
 – Köyde... balalarnı oqutam.

– Balalarnımı? – Fikret, güya sözni añlamayıp, qaytarıp soradı, lâkin Üseinniñ cevabını beklemey, meşrebesini töpege ziyade köterip, tübünde qalğan maqsıma botqasını keyfle içip bitirdi ve ilâve etti:
– Ebet!
Oqutıñız!
Cail qalmasınlar!
Belki, vaqıt kelir, olardan... siziñ qoluñızda oquğan o, çıplaq bacaqlılardan, ulu şahslar ösip-çıqar...
Yüksek ükümet idarelerinde hızmet eterler?
E? Şamil efendi?

– Şübesiz... – dedi Üsein oca.
 – Rusiyeniñ diger milletlerindeki kibi, halqnıñ bahtı, saadeti içüç küreşici küçlü şahslar bizde de doğarlar.

– Aqılım kesmey, – dedi Fikret.
 – Ve sizge beñzer biçare ocalarnıñ faaliyetine – nafile zamet dep baqam.

Üsein oca, Fikretniñ mısqıl ve nefretle ifa etken fikirlerine, niçündir, emiyet bermedi.
Sözlerini öz qulaqlarınen eşite turıp, ğarezlikle aytılğanına inanmadı.
İnanmadımı aceba?
Nasıl inanmasın ?
Özüni öyle, inanmağan, añlamağan, pervasız alda köstermek istedi.
Aqiqatta, kederlenip, içten ateş aldı.
Lâkin Fikret – onıñ, Üseinniñ, dostu... onıñ lafına ciddiy qıymet kesmek içün özünde birden qatiyet tapıp olamadı.
Men Fikretni yañlış añlamadımmı aceba? – dedi o, öz-özüne!
 – Yoq!
Mümkün degil!

“Men ve maña beñzer... eski kiyimli, boş cepli adamlar, fuqare tatar balalarına oquv-yazuv ögretkenimiz içün biçare adamlarmız.
Ve bizim ğayretimiz – nafile zamet...”
 İçtimaiy ayatımızda eşitilmegen, körülmegen adise.
Bunı nasıl añlamaq kerek?
Fikret Şerif yeñi cıns nesilni temsil etmekte, depmi?”

– Nafile zamet?
Ne sebepten öyle? – dep soradı Fikretten oca.
O endi qaynap başladı.
– Bizler... halq ocaları niçün biçaremiz?

– Tatarnıñ ecdat zenaatı ne? – dep soradı Şerif ondan ve özü cevap berdi, – tütün, yüzüm, meyva asramaq... ve bir de qoyuncılıq.
Bu zenaatnı oña Alla bağışlağan.
Onı ögrenmek içün asıl da mektepte oqumaq kerekmey.

– Siz, Fikret efendi, zanıma qalsa, endi keyflisiñiz, – dedi oca, – lafıñıznıñ manasına itibar bermeysiñiz!

– Menmi? – Şerif oğlu çeresini qıyıştıra berip, külümsiredi, – Yañlışasıñız!
Söz kelimi, Harcibiyede balalarnı oqutmaq ne kerek?
Farz eteyik, mektepni oqup bitirdiler... ep-bir alim olacaqları yoq, çünki o, tatarnıñ arcı iş degil.
Bu sebepten, Üsein efendi, zametiñiz nafile!

– Siz...
Fikret efendi, Peterburgda oquysıñız.
Özüñiz kimsiñiz? – dep soradı ondan Üsein oca.
– Frenkmisiñiz?

Üseinniñ sabırı tükendi.
Tenine güya uzun bizler sançılğan kibi oldı.
Süküt oturmağa endi mecalı qalmadı.
Elindeki topraq meşrebeni köterip mermer masa üzerine urdı, meşrebe parçakesek olıp, içindeki maqsıma etrafqa saçıldı.
Özü atılıp ayaqqa turdı... turğanda, ayağı astındaki kürsüge ilişti, kürsü yıqıldı.
Köşede, yüksek çapçaq yanındaki kiyiz oturğıçta yuqsırağan Sandura, tarıdan seskenip bir qaqındı, ziyaretçilerge bunarlı közlerini tikledi, baqtı-baqtı, bozana içün adetten tış adise körünmegen soñ, tekrar közlerini yumdı.

Oca bozananı terk etmek niyetinen qapuğa doğrulğan edi, niçündir, toqtaldı...

– “Alim olmaq tatarnıñ arcı iş degil” eken.
Özüñiz Peterburgğa niçün kettiñiz? – dedi Fikretke.
– Men bana qıqırdağıñıznı üzip taşlamaq istedim... soñ o tüşünceden vazgeçtim.
Ayıp.. bir vaqıtlarda siz böyle adam degil ediñiz!

Fikret yerinden qalqtı, yüzüne ve bıcağı üzerine tüşken maqsımanı yavlığınen sürtti, galstugınıñ tüyümini tüzetti.

– Siz, Üsein efendi, meni doğru añlamadıñız, – dedi ocağa, – men dedim ki, adamnıñ tasili ve medeniyeti daima...

Oca subetdeşini diñlemek istemey, elini iddetle siltedi, onıñ sözü yarım qaldı.

– Men sizni doğru añladım, – dedi Üsein Şamil.
– Ve siziñle bu meyhanege kirgenime biñ peşman oldım!

Fikret ocanıñ sözlerini eşittimi-eşitmedimi, lâkin başı aşağı salınğan alda, tez-tez bozahaneden çıqtı.
Oca ne olıp – ne keçkenine qıymet kesmek içün bir talay ayaq üstünde turdı, tüşündi, niayet, meyhane saibinen esaplaşmaq içün arqasına çevirilgende, Sandura kiyiz oturğıçtan ayaqqa turdı.

– Maqsımanıñ özü içün bir buçuq manat, – dedi o, ziyaretçige.
– Yantıqlar esapqa kirmeyler.

 – Niçün? – oca taaciplendi.

– Furuncı para almadı.
Tanışıñız eken .

Üsein bozana saibine hucur-hucur baqtı... bir şey añlamadı.
Avuçı içine paranı tıqıp, bosağadan tışqa atladı.

Suade hanım ile Acire sofrağa oturğan soñ, yaş hızmetkâr keldi, musafirlerniñ öglerine sıcaq piteler qoyıp, tar, yüksek filcanlarnı alıp, olarnıñ yerine büllür qadeler qoydı.
Mühtelif suvuq yemekler ve içimlikler musafirler kelmezden zvel sofra üzerine mearetle yaraştırılıp tizilgen edi.

– Aziz musafirlerim, Şamil ve Zekkiy efendiler!
Acire hanım! – dedi ev saibesi.
Davuşı biraz nağmeli, nazik çıqtı.
O bilse edi!
Sandura bozahanesinde bu eki musafir arasında yüz bergen adiseni, bu eki genç şimdi biri-biri içün kimler ekenligini Suade hanım bilse edi!
Yoq!
O bir şey bilmey ve bilmegeni içün devam etti: – Bir vaqıtlarda bu evde cemiyetsiz, ziyafetsiz kün olmaz edi.
Rabbi Taalâ azretlerine ne fenalıq yaptım ki, meni böyle, amansız cezaladı!
Evelâ üyken oğlumdan, soñra qocamdan marum etti... bir Femiyim qaldı.
Sizler, onıñ dostları, bugün evimizge keldiñiz, demek, bizge ep muabbet ve itibar beslemektesiñiz.
Men minnetdarım.
Alla hayriyetiñizni bersin.
Şimdi ise, rica etem, sofrağa buyurıñız!

Suade hanımnıñ şefqatlı sözleri, yaş çağındaki kibi cazibeli areketleri musafirlerniñ yüreklerine letafetli yel olıp esti, içlerindeki elemni eppi yımşattı.
Femi set üzerinden qalqıp, sofra başına oturdı.

– Buyurıñız, hanımlar ve efendiler! – dedi o musafirlerge öz adından muracaat ile.
 – Rica etem!

Lâkin ne Fikret... ne de Üsein yerlerinden qıbırdamadılar.
Özleriniñ tizlerine közetip, susıp oturdılar.
Suade hanım ayretke keldi.
Eki musafirniñ... de birine baqtı, de digerine.
Çerelerindeki bulutnı eslegen soñ, özüniñ çırayı da deñişti.

–Femi!
Balam!
Men bir şey añlamayım! – dedi o titrek davuşnen.
 – Efendiler niçün küskünler?
Bir şeyge darğınlarmı?

– Can ağrısı... tekaran bar! – dedi Femi efendi.
– Sizge degil.

Oğul böyle degen soñ ananıñ yüzü açıldı.
Öz renkine keldi.

– Qorqıp kettim... – dedi o yavaştan, qolunı köküsi üstüne qoyıp, yüreginiñ tepindesini tutıp baqtı.
 – Ne oldı?
Ciddiy bir şeymi?
Biri- digerine qama sançtımı?

– Ciddiyge beñzey, çünki Üsein efendiniñ mıyığı bugün töpege ziyade tiklenik... – böyle degende ana zevqlanıp küldi.
Üsein oca indemedi, – lâkin ekisi de yaralı degiller.

Oğlunıñ qısqa cevabından, Üsein ile Fikret arasında olıp keçken vaqianıñ acimi ve maiyeti añlaşıldı.
Suade hanımğa olarnıñ tabiatları malüm.
Dava ne üzerinde başlap, nasıl bitkenini, közlerinen körmey tura, tasavur ete bildi.

– Maña baqıñız, aziz efendiler! – dedi Suade hanım indemez musafirlerge.
 – Sanduranıñ meyhanesinde ne oldı?
Ne olmadı?
Men bilmeyim.
Bilmek de istemeyim.
Al -azırda bizim evimizdesiñiz.
Fikret şimdi istiraatta... bu künlerde bizni eki defa ziyaret etti.
Üsein efendiniñ körünmegeni altı yıl.
Yerleriñizden turıp, sofrağa oturması pek küç olsa, köterip alıp-kelip qoyayıq.
 – Ev saibesi bir talay daa oturdı, sustı.
Soñra tekrar musafirlerge dedi: – Rica etem!
Keç, oturıñız!
Oturmasañız, yüregim tekmil yaralanacaq.
Meni bir daa adam etmek qıyın olacaq... çünki bu künlerge qadar yaşadım ise, oña sebep – oğlum Femige ve sizlerge sevgim ve... iftiharım oldı.
Aziz ağañız sizni, Üsein efendi, pek seve edi.
Evellerde bu evge kelip de, başıñız töben alda qaytqanlarıñıznı bilmeyim.
Bugün de öyle olsun.
Fikret efendi, siziñ içün ne yapayım?
Ögüñizde secde eteyimmi?

– Menimmi?– Osman oğlu Fikret taaciplendi.
 – Siz ne aytasıñız, Suade apte?
Maña yalvarmaq kerekmey!

Fikret turdı... kelip Feminiñ yanına oturdı.
Suade hanım bekledi.
Üsein oca ne yapacaq aceba?
Sofrağa kelecekmi, yoqsa evden çıqıp ketecekmi?
Yoq!
Evden çıqıp ketmeycek.
Üsein öylelerden degil.
O Fikretke ola bu alicenap qadınnı aqaretlemez.
Üsein oca aqırından set üstünden turdı.
Kelip Acireniñ yanına oturdı.
Suade hanımnıñ yüzünde nurlu şavleler oynadılar.
O eyecanını tıymağa tırıştı, içki duyğularınıñ küçüne teslim olmaq istemedi, ama esli vucut çıdap olamadı... aqibette, közlerinde yaşlar peyda oldılar.

Er kes öz yerini işğal etken soñ Femi efendiniñ teklifine binaen, qadelerge şarap qoyuldı.

– Anam tekaran raatlansın... eyecanı yatışsın, – dedi o.
 – Biz ziyafetni başlayıq.
Öylemi, ana? – Suade hanım Feminiñ teklifine razılığını bildirip, başını yengilden qaqıttı.
Oğul devam etti: – Biz Üsein efendini ve Acire hanımnı evimizde körmekle ğayet memnünmiz.
Musaadeñizle, olarnıñ şereflerine...

Fikret Osman oğlunıñ davuşı Feminiñ sözüni böldi.

– Afu etiñiz! – dedi Fikret oña, özü yavaştan yerinden köterildi.
Bu vaqıtqace o ep sustı, sofra etrafındaki müitni tedqiq etip oturdı.
Yüregini küyütken yanıqlı fikirni ya bu yerde çıqarıp – qoyıp, onıñ azabından qurtulmaq, yahut o fikirnen uzlaşıp, onıñ esirliginde qalıp, Üsein Şamilnen ebediyen vedalaşmaq kerek edi.
 – Musafirniñ selâmetligi içün içilmezden evel... eki söz aytmaq isteyim, – dedi Fikret.
– Biz o vaqıtta...
Sanduranıñ meyhanesinde körüştik.
Subetimiz yahşı başladı, teessüf ki, fena bitti.
Fena bitmesine men sebepçi oldım.
Özümni yüksek Peterburg cemiyetine mensüp... – bu, şübesiz, balalıq, balalıq degil ise, mıtlaqa fodulıq, kibarlıq edi, – deycegim, özümni Peterburg cemiyetine mensüp asılzade kişi etip köstermege istep yapqan işim.
Soñki yıllarda men bu hususta çoq tüşündim, özümniñ aqsız ekenimni añladım ve... tasavur etiñiz ki, yalıñız bu meselede degil.
 Bugün Çarşıda Femi efendi ile tesadüfen körüştik.
Özüm köyge qaytacaq edim.
Siziñ, Üsein efendi, aqşam bu evde olacağıñıznı bilip, ziyafetke aselet keldim.
“Öz ğayelerimden qatiyen vazgeçtim...” diye ögüñizde tevbe etmek içün degil, sizge yaptığım aqsız muameleme peşman ekenimni izar etmek ve sizden afu istemek, o vaqıtta aytqan sözlerimni keri almaq mıradı ile keldim.

Fikretniñ lafı bitmedi .
Eyecanlandı... yerine otura qoydı.
Ev saipleri içün onıñ ağızından çıqqan sözlerniñ özleri endi kâfi edi.

– Teşekkür, Fikret efendi! – dedi Femi, dostunıñ sözlerinden memnün qalıp.
 – Rica etem, qadeler içindeki acayip qırmızı şingenlikni Üsein efendiniñ ve Acire hanımnıñ şereflerine içeyik!
İçeyik ki, eki yürekni hırpalağan zeval şunıñle bitsin-ketsin!
Öyle degilmi, valide azizim?

– Öyle, oğlum!
Öyle! – dedi Suade hanım.
 – Bitsin -ketsin!

Sofra başındakiler qadelerini biri-birleriniñkine küçlü urıp, yañğıratıp, içtiler.
Kimniñ qadesi kimniñkine toqundı... araret, şadlıq sadaları içinde tayin etmek, şübesiz, qıyın edi.
Üsein ocanıñ qadesi Fikretniñkine toqundımı – toqunmadımı, kimse abaylap olamadı.
Toqunsa da, toqunmasa da... endi onıñ emiyeti yoq, çünki eñ müim işal oldı.
Fikret efendi Üsein ocanıñ yüzüne urğan aqaretini keri qaytarıp aldı.
Niçün, aceba?
İnstitutnı bitirgen soñ içtimaiy ayatqa nazarında deñişmeler oldımı?
Hayır!
İş öylege beñzemey.
Femi, Fikret ve...
Üsein, uzun müddet bir müitte bulunıp alışqan ediler.
Balalıqtaki yaqınlıqnıñ küçü soñundan adetke çevirildi.
Araları bozulsa da, kötekleşseler de ve... ğaye, qanaat itibarı ile ğayeviy ittifaq teşkil etmeseler de, biri-birlerini unutıp olamadılar.
Bu tabiiy sevq...
İlki sözde, ilki baqışta añlaşalar.
Dava, itiraz degen şey yoq.
Mesele bir vaqıtlarda olğan... bitip ketken.
Üsein – Kökköz dağlarınıñ bağışlağan yüvezi ve fındığınen keçinici faqır Toqtar aqaynıñ oğlu ekeni de unutılğan, arada insaniy yaqınlıq qalğan.
Femide ve Fikrette para... demek ki, küç bar.
Üseinde para yoq... halq saadeti içün qayğı bar.
Dostları onıñ tüşüncesine mani olmaq istemeyler.
“Memlekette böyle adamlar da olmaq kerek...” dep baqalar.
O sebepten Fikret Üseinge barışıq ilân etti.
Bu, şübesiz, Feminiñ teşebbüsi ile oldı.
Üsein oca ise, aqibette, itiraz etmedi.

Qadeler boşadı, qaşıqlar, vilkalar areketke keldi.
Yemekler arasında eñ müteberi “İmam bayıldı” oldı.
Soñra patilcan turşusınıñ ve zeytünniñ lezeti baqıldı.
Qadeler tekrar toldurıldı.
Tekrar boşatıldı.
De Suade hanımnıñ sağlığına köterildi.
De Femi efendiniñ...
Fikret bir defa, tek bir defa, muqaddeme söz aytılğanda içti.
Ondan soñ ağızına şarap almadı, lafqa da çoq qoşulmadı.
Çeresi qızara berdi.
Özü sustı, oturdı.
Üsein oca onıñ sükütligini sezdi.
Susmaq... bu – yürekteki sıqıntınıñ ifadesi.
Yahşı alâmet degil.
Oca, ev qıraliçesiniñ ricasını red etip olamay, sofrağa oturdı.
Endi medeniy cemiyet qaidelerine bütünley riayet etmege borclu.
Onıñ içün oca kimerde-kimerde Fikretke söz qattı.
Fikret oña nezaketle cevap berdi.
Biraz vaqıt daa keçti.
Sankt-Peterburg ayatından bazı levhalarnı ikâye etti.
İlyas mırza aqqında laqırdı açıldı.
Fikret onıñ darılfnunda ecnebiy tiller fakultetinde ders bergenini, kendi matbuasında ise şarq ülkeleri edipleriniñ eserlerini ana tillerinde neşir etkenini tafsilâtlı söyledi.
Keñ sofranıñ eki yaqında qarşı-qarşığa oturılıp, yapılğan bu subet, elbette, ihtiyat ve araretsiz edi.
Öyle olsa da, bu körüşüv uzun müddet buğavlı yatqan buznı cılıttı.
O artıq irip başladı, tezden köçip ketecek.
Çünki Üsein ocanıñ özü de bir insan.
Daima bulutlı çere ve dertli yüreknen yaşamaq istemey.
Bu, öz ğayeleriñden red etüv degil, elbette.

Geceniñ bey vaqıtında musafirler evniñ alicenap saiplerinen sağlıqlaşıp, merdivenden aşağı birinci qatqa tüşkende, tögerek ay nurlarını uyqudaki şeerniñ kiramit damları ve minareleri üzerine saçıp, olarnı aydınlatmaqta edi.
Yolğa çıqqan soñ erkekler bir daa, lâkin özlerince, sağlıqlaşmaq içün yol çetindeki dut teregi kölgesinde toqtaldılar.
Suade hanım kelinni ve balanı yeteklep alıp-barıp, faytonğa oturtı.

– Menim uzaqlarğa çıqmağa mecalım yoq, Acire! – dedi o kelinge.
 – Sizler yaşsıñız.
Vaqıt tapıñız... poyezdge otur da, doğru bizge keliñiz!

– Kelirmiz, inşalla!
Lâkin, baqayıq... işlerimiz nasıl olacaq? – dedi Acire hanım, tüşünceli alda.
 – Ocanıñ bir dostunıñ çağıruvına işanıp, keteyatamız.

– Bir dostunıñ? – kelinniñ sözleri Suade hanımnı taaciplendirdiler.
– Harcibiye siziñ öz köyüñiz degilmi?

– Öz köyüm... ama anda kiyik tertip yaşay.
Ocağa tiş qayrağanlar bar.
Bizge qıyın olur dep qorqam.

– Qorqsañız, niçün ketesiñiz? – dedi Suade hanım.
 – Başqa yer yoqmı?

Acire teren köküs keçirdi ve... içindeki qasevetniñ tışqa çıqqanını sezdirmemek içün, quçağındaki balanıñ... güya üşügen başına örme fes kiydirmege tutundı.

– Başqa yer, itimal, bardır, – dedi kelin, fesni kiydirgen soñ.
– Ne yapayım?
Harcibiyede anam, babam... aptelerim barlar.

Arqa yaqtan, sezdirmey, Femi efendi keldi.
Anasınıñ yanında toqtalıp, başını yavaştan onıñ omuzına tayadı.
Suade hanım hoşnut alda külümsiredi.

– İşte, saña... sabiy, – dedi kelinge baqıp ve oğlundan soradı:
– Laqırdıñıznıñ soñu olacaqmı?
Qulaqlaşa beresiñiz...
Sandurada bir şeyler daa oldımı yoqsa?

– Sanduranıñ özü bıltır vefat etti, – dedi Femi.
– Albuki, iş onda degil.
Fikret evlenmege azırlana!

– Kim?
Fikret? – Suade hanım oğluna inamsızlıqnen baqtı.
 – Ya Rabbim!
O künni de körecekmizmi ?
Evlensin! – dedi o qatiyetle.
– Ne?
Keder etken şey barmı?

– Musafirlerni... – O Acire hanım betke işaret etti, – musafirlerni Alma Tarhanğa alıp-ketmek istey.
Üsein qail olmay.

– Üç afta beklemek... qıyın.
Eger ketseler, – Suade hanım terek taldasındaki oca eşite bilecek qadar yüksek davuşnen dedi: – Ketseler de, toyğa aselet kelseler... o başqa!

– Mümkün degil, – dedi oca.
Fikret ile ekisi endi faytonğa doğru kelmekte ediler.
– Tezden mektepte dersler başlaycaq.

Üsein qonaqbaylarnen tekrar samimiyetle sağlıqlaşqan soñ refiqasınıñ yanına oturdı.

– Öyle... – dedi oca, Fikretke, – depeşañıznı bekleycegim!
Başqa çaremiz yoq!

Femi, oturğıçta yuqusırağan aydavcını türtip uyanttı.
O, abdırap, telbevlerni alel-acele elinde toplap, özüne tarttı, fayton yerinden köçip, “Veli-Baba” qavehanesine doğru yol tuttı.

Ertesi künü Ümer iri mögedekli, güdürdevik arabada emcesini ve yengepçesini, ufaq-tüfek eşyanen, demiryol stantsiyasına alıp keldi.
Olar poyezdge, yani trenge oturıp, Kefe betke yöneldiler.
Eki künden soñ... niayetsiz çölniñ çetinde iri, tögerek küneş qızarıp batayatqanda, Harcibiyede, macarğa beñzer eki atlı, iri araba kelip, kültöpe evniñ ögünde toqtadı.
Üsein oca ve yaş balalı Acire hanım yerge tüşkence, arabanıñ etrafında soy-sop, qolum-qomşu toplandı, arabadaki eşyanı içeri alıp kirdiler.

Bu daqiqadan itibaren ev erkek ve qadınlarnın, bala-çağanıñ ses-sedalarınen toldı.
Dostlarnıñ-eşlerniñ “Hoş keldi” ziyareti çoq künlerge sürdi.
Şamatalı keldi-kettiler... eppi sakinlegen soñ, Üsein oca, bir kün, sabalıq aşını aşap, köyni köreyim dep, evden çıqtı.
Evniñ saibi – Acireniñ aptesiniñ oğlu Seit-Cemil, daa yaş yigit, anası-babasınen beraber başqa evde yaşay.
Deycegim, oca evden çıqtı...
Elindeki kümüş saplı tayağınen orta yol boyu yavaş-yavaş ketti.
Keter eken, ep etrafına baqındı.
Üç yıl içinde köyde bir de bir deñişme körmek istedi, lâkin körip olamadı.
Köyniñ batısında kene şu Cemalti baynıñ qaraltısı, kündoğuşında Acı Erbain Emirzaq oğlunıñ evi.
Sırt bette cami.
Yol tobuqtan qum.
Azbarlarda küneşten yanıq alabuta... qara, tenli, ştansız balalar.
Topraq damlı evler artında otsuz-ölensiz çölde toqtap-toqtap aylanğan celtirmen.

“Yoq, Harcibiye deñişkeni yoq, – dedi Üsein Şamil öz-özüne.
– Evelki kibi, sefil.”
 Oca bu köyge ilki kelgen yılını hatırladı.
O vaqıtta Harcibiyede tükânlar çoq edi.
Acı-Bekirniñ tükânı, danğalaq Vasilniñ tükânı, Barbi aqaynıñ tükânı, Bari baynıñ tükânı.

Eñ kârlısı, eñ zengini Talipniñki.
Onda qave içmek, domino oynamaq mümkün.
Patta-satta siyasiy vaqialar aqqında laqırdı çıqa, alevlenip kete, dava köterile... iş, kimerde, bir-birini aqaretlev, kimerde kötek ile bite.
Kişiler keç maalde darqap kete, saba erte turıp, çöl hızmetine cöney, yerge qaranlıq çökkende qaytıp keleler.

Köyde ayat böyle neşesiz, mazun devam eter eken, rus-yapon muarebesi başladı.
Canımcanım tatar oğlanları doğmuş evlerini terk etip, Qızıl Quyu demiryol stantsiyasında eşelonğa minip, dünyanıñ çetine...
Port Arturğa kettiler.
Olar uzaq elde, amansız qurşunlar altında Rusiye toprağını duşmandan qorçalap, qan töktiler, elâk oldılar.
Elâk olğan tatar yigitleri padişa azretleri oğrunda “şeit kettiler...” esap etildi.
Sağ qalğanlar, elden-ayaqtan yaralı, saqat... qaytıp keldiler.

Harcibiyede mektep yoq edi.
Sekiz zengin baba: “Oğullarımız oqumış olsunlar...”, Üsein ocanıñ yılına dört yüz kümüş para adap, deljanğa oturtıp, Saraymenden bu köyge ketirdiler.
Oca sekiz oğlanğan oquv ve yazuv ögretti.
Cemiyet Hayriye usulğa kelgen soñ cemaattan tüşken ianege mektep binası yasattı.
Divarları bıçma taş, tavanı yüksek, pencereleri keñ... bu yeñi usul mektebine qomşu köylerniñ balaları da qatnap oqudılar.
Soñ binada talebeler içün taraşlıq oldı.
Üyken yaşlılar içün aqşamlıq sınıflar açıldı.
Tezden añlaşıldı ki, mektepteki ihtiyac yalıñız bina taraşlığından ibaret degil, talebeler içün ders kitaplarınıñ yeterliksizligi de qıyınlıqlar doğurmaqta.
“Havace-i subyan” ve “Qılavuz” artıq eskirdiler.
Yeñi dersliklerni yalıñız bir adam Gasprinskiy yaza.
Onıñ da işi çoq, vaqıtı yoq.
Üsein oca özü yeñi qıraitler yazıp, talebelerni oqutmağa mecbur oldı.

Lâkin tek mektep degil... köyniñ ve halqnıñ özü de islâatqa muhtac.
Çünki yer sürmege, saçmağa iqtidarlı köylü topraqtan marum... topraqlar baylarnıñ qolunda.

Üsein oca Saraymenden kelgen ilki künlerinde sekiz baba: “İnşalla, balalarımız Quran oquvnı ögrenecek, molla olacaqlar” degen ediler.
Üsein oca balalarnı aldamadı.
Olarğa Quran oqutuvnı ögretti, ama istiqbal içün onıñ nafile zamet ekenligini de añlattı, çünki maqsadı – mollalar azırlamaq degil, devlet idarelerinde hızmetke iqtidarlı hadimler yetiştirmek edi.
Balalarğa riyaziyat, fizika, endese oquttı.
Ana tili ögretti.
Puşkinniñ, Mitskeviçniñ eserlerini ana tilimizge tercime etip, balalarğa tam bir artist ustalığınen oqup kösterdi.
Dersler tertibine muzıka meşğuliyeti kirsetti.
Türkü derslerinde özü kemane çalıp, refaqatlıq etti.
Üsein oca acayip kemaneci edi.

Oca küneş şavleleri arareti altında köy boylap ketkende, padişalıqnıñ bu acayip yeşil adağa yalıñız istiraat diyarı diye baqıp, yerli halqnı müşkül iqtisadiy aldan qurtarmaq içün iç de çare körmegenine kederlenmekte edi.
Bir defa Üsein oca, vaqıf topraqlarnıñ bir qısımı fuqare köylülerge berilmesini arzu etip, uyezd topraq işleri idaresine ketken vaqıtında, demiryol stantsiyasında, ayaqları buğavlı kişilerniñ trende Sibirge, kürek cezasına yollanılğanını körgen edi.
Şimdi közleri ögünde o, ğarip adamlar kevdelendiler.
Oca eyecanlandı... omuzları özözlüginden silkinip aldılar.
Bu ağır tüşüncelerden qurtulmaq içün toqtaldı, ufuqta çalqana yatqan mavı deñiz betke bir talay közetip turdı.
Yoq, o musallat fikirlerni qafadan çıqarıp olamadı.
Kerçte öz közlerinen körgen işçi qıyamı da yüregini tırnap aldı.
Oca anda siyasetten küçlü, pişkin adamlarnen bağlı edi.
Bir defa padişa topçuları Mitridattan şeer soqaqlarındaki numayışçılarğa qarşı ateş açqanda, oca elâk ola yazdı.
Bu vaqiadan soñ, dostları oña Harcibiyeden tışqa çıquvnı yasaq ettiler.

O vaqıtta oca bekâr olıp, Menlibeyniñ evinde, ayrı odada yaşay edi.
Kündüzleri mektepte talebelerniñ derslerinen, geceleri evde edebiy yaratıcılıqnen meşğul oldı.
Öyle gecelerniñ birinde şairniñ qaleminden elemli satırlar töküldiler.

Sen çekil halqnıñ arasından, çekil!
Yürekler incerdi qorquñdan, çekil!

İstesek, yarıqta da yuqlarız biz.
Verdigiñ uyqu kerekmey, degiliz mutac!

Uyan, sen, ey, halqım!
Közüñni aç!

Eki ay köyden çıqmadı.
Niayet, sabırı tükendi.
Bir kün ğayıp oldı.
Mektepte özünen beraber ocalıq etken İbraim Qaramanov ve Tair Burnaş onı dört kün – dört gece qıdırdılar, niayet, Kerçte polis idaresi başlığınıñ öldürilüvinde şübelenip qapalğan adamlar arasında taptılar.
Rus tili muallimleri Emir-Ali Qayışev ve Menseit Kömürci Üsein ocağa kefil olıp, onı qurtarıp aldılar.

Üsein Şamil kene evine qapaldı.
Ama raat oturıp olamadı.
Ne yerdedir gektograf elde etti, geceleri, köyde er kes uyquda ekende, qandil yarığında oturıp, akimiyet idareleri hadimlerindeki zulumğa, aqsızlıqqa qarşı qıyam içün beyannameler yazaraq, cuma künleri ceplerine ve qoyunına toldurıp, köylerge ketti, üç-dört künlerden soñ keldi.
Meñlibey bir defa azbarda ocanıñ üstündeki kiyimni pek şişik alda körip, taaciplendi.

– Oğurlar olsun, muallim! – dedi o küçük, qıpıq közlerinen külümsirep.
 – Uzaqqamı?

– Dörmenge... bazarğa, – dep cevap berdi Üsein Şamil.

Betten ve areketten deñişmey, yoluna devam etti.
Meñlibey artından baqıp qaldı.

Oca eki künden soñ qaytıp keldi.
Kimse indemedi.
Eki afta daa keçti.
Meñlibey geceniñ bey vaqıtında qomşu odada tasırdılar eşitip, töşeginden qalqtı, ahırdaki atlarnı baqqan olıp, azbarğa çıqtı, ihtiyatle ocanıñ penceresiniñ qıyığından içeri közetti.
Oca hucur alet ile kâğıtlar üzerine qara, semiz arifli sözler basmaqta edi.

Meñlibey bir şey añlap olamadı.
Ayrette qaldı.

Dört künden soñ köyde urâdnik peyda oldı.
Ocanıñ odasını ahtar-tönter etti.
Ükümetke aks faaliyet alâmeti tapıp olamadı, çünki rus tili ocası Tair Burnaşnıñ qardaşı, Üsein ocanıñ talebesi Aziz Burnaş gektografnı alıp-ketip, mezarlıq içinde saqlağan edi.

Ama urâdnikte oca içün şübe doğdı.
Evi üzerine gizli nezaret tayin etip, qayttı.
Oca urâdnik ziyaretiniñ quru çıquvından ruhlanıp, gecelik faaliyetini toqtatmadı.
Mektepteki istiraat künleri evde ocanıñ özü içün kergin hızmet künleri oldılar.

Küz aqşamlarınıñ birinde Üsein ocanıñ evine Emir-Ali Qayışev keldi.
Qave içtiler, qonuştılar.
Musafir özüniñ “Yapraqlar töküldiler” pyesasını oqudı...
Ev saibi diñledi.
Subet sabağace devam etti.
Emir-Ali ketmek içün sağlıqlaşqanda:
 “Yalvaram sizge!
Sabır etiñiz! – dedi Üsein ocağa.
– Pek açıq ğayret etmeñiz!
Vaziyet şimdi kergin.
İrtica ziyade küç aldı.
Er yerde darağaç... adamlarnı asmaq, kesmek...
Sibirge aydamaq.
Mektepte dersleriñiznen meşğul olıp tursañız, şimdilik, kâfiy, çünki siz işiñizde ihtiyat degilsiñiz!”

Üsein oca razı oldı.
Qayışev ketken soñ, gecelik faaliyetini toqtattı.
Özüniñ şahsiy ayatı... sevgisi, evi-barqı, kelecegi hususında tüşündi ve onıñle meşğul oldı.
O hatip Mambetniñ altı qızından eñ kencesi Acirege quda yiberdi.
Mambet – bir at, eki ögüz ve biraz da topraqqa saip olsa da, asılında, caminiñ vaqıf topraqlarını kirağa berip, onıñ kelirinen güzel keçingen, ağırmaq adam...
Üsein ocağa göñüli yaqın edi.
Aleketsiz, çuvuldısız toy yapıp, Acireni Üseinge qocağa berdi.
Ekisini de yeñi evde yerleştirdi.

Ama bir yıl keçmedi, köyge kene urâdnik keldi.
O, Üsein ocanen körüşmedi.
Meñlibeynen laqırdı etip, qaytıp ketti.
Soñ polis idaresinden üyken inspektor ile silâlı eki asker keldi.
İnspektor cebinden defterini çıqardı, açıp, oqup baqtı, soñra cebine qoydı.
“Harcibiye qariyesi muallimi Toqtarğazı oğlu Üsein Şamil, padişa azretleri aleyhine aks fikirli gazetalar oqumaqta, eali arasında saltanatqa qarşı beyannameler darqatmaqta...” – degen sözler yazılı edi defterde.
Dört köşe müürli kâğıt üzerinde ise: “Uyezd zemstvo idaresiniñ 1907 senesi iyül on dört, eki yüz on üç sanlı emirine binaen, Toqtarğazı oğlu Üsein Şamilge Harcibiye qariyesinde yaşamaq qatiyen yasaq etile...” denilmekte edi.
%
Oca oqup tanış oldı ve mezkür ükümni eki kün – eki gece zarfında eda etecegine dair imza edi.

“Bana baq, Üsein oca! – dedi üyken inspektor, yarı türk, yarı noğay sözlerinen.
– Menim eki defa aytqan adetim yoqtır.
Üç kün soñra kelirim, köyde bolsañ, Kefeye götürip, apshaneye tıqarım.
Ömürlik orada kalırsıñ.
Nezaretiñ emiri öyle, kattıdır.”

“Qayda ketmege borclum?” – dep soradı ondan Toqtarğazı.

“Nereye isterseñ, oraya git! – dep cevap berdi Trandafilidi.
– Tek Kefe uyezdinden çıq!”

Oca bu ükümge qarşılıq köstermek içün özünde küç tapıp olamadı.
Qarşılıq köstermek içün cemaatnıñ özünde de uquq yoq edi.
Demiryol stantsiyasına barıp yetmesi içün Toqtarğazığa ataraba taqıştırıp berdiler.
Oca ailesinen köçip ketti.

Şimdi Harcibiyege ekinci kelüvi.
Ava sıcaq.
Yol çetinde toqtalıp, nefes almaq içün taldalı bir terek yoq.
Ama oca Harcibiye ealisiniñ adetlerini bile.
Böyle maalde esli-başlı erkek adamlar tükânda ola bileler.
Tükân ve qavehane – ekisi bir saçaq altında.

Oca tükânğa kirdi.
Qatran ve küflü makaron qoqulı, dım bölme içerisinde Talip bir özü oturmaqta edi.
Üsein ocanı körgen soñ cılmaydı.
Onı quçaqladı, arqasını taptadı.
Özüniñ ocağa yaqın ve sadıq ekenini sezdirmek istedi.

– Keldiñizmi, Üsein oca? – dedi tükâncı.
Biz deliklerine beñzer közlerinen ocanıñ potüklerinden tutıp, qalpağına qadar teşkerdi.
 – Hayırlamaq içün eviñizge barıp olamadım.
Canıñız ağırmasın.
Dörmenge mal almağa kettim.
Siz, ğaliba, deñişmegensiñiz.
Ebet, asıl da deñişmegensiñiz!

Toqtarğazı tükâncını yahşı bile.
O ğayet muqayt adam.
Kim-kimnen dost... kimnen duşman, episinden haberdar.

– Yoq! – Toqtarğazı başını yengilden oñğa-solğa qaqıttı.
 – İç deñişmedim.
Başımdaki ep şu...
Harcibiyede tikilgen qalpaq.

Talip kürpe çuvalı üstüne oturdı, ocanıñ sözleriniñ manasını añlamağan olıp, sigar yasamağa tedariklendi.

– Qayerde cerleştiñiz? – dep soradı o ocadan.
 – Eski üydemi?

Oca, tükâncınıñ sualini tasdıqlap, başını qaqıttı.

– İşleriñiz nasıl? – dedi Talipke.
 – Alış-veriş tavlımı?

Talip sigarını tutandırdı, tütünni içine çekip, cigerlerini toldurdı.

– Faydasız... – dedi o.
 – Tütün ağızından kesek-kesek olıp çıqtı.
 – Ağalar menden mal aluvnı biysinmeyler.
Kepeden öz adamları ketireler.
Calanğaç köylüniñ küçü tek upaq-tüpekke cete... at mıhı, çamaşır sabunı, kunaylan mayı, teren kaloş, raqı... – Talip böyle dep, cılmaydı.
– Raqı aruv kete.
Niçün deseñ, halq qaarli.
İçse, cüregi cazıla.
Özüñiz? – tükâncı kürpe çuvalı üstünden turıp, beş-tahtağa yaqın keldi.
– Üç cıldan beri qayerde ediñiz? – dep soradı ondan.
 – Tavlıq caqlardamı?

Talip Harcibiyede ilki peyda olğan vaqıtta...
Trabzon betlerden kelgen edi, bazı kişiler onıñ lafını añlamay ediler.
“Sen ne tilde söylenesiñ?
Laz tilindemi?” – dep küle ediler.
Talip yaş edi... çöl şivesini tez ögrendi.
Oca tükânğa kirgende, kendi şahsiyeti Talip içün büyük meraq doğurğanını bildi.
Lâkin, bu, ocanı iç raatsızlamadı.

– Bir talay Kökközde yaşadım, – dedi Üsein Şamil.
 – Soñ Ay Vasılda... ministr mektebinde işledim.
Şay dep turğanda, içeri on eki yaşlarında oğlan bala kirdi.
Ösük saçları küneşten qızarğan, töpege tiklengenler.

– Bar, Mecit aqayğa ayt, qave ketirsin! – dedi oña Talip ve ilâve etti.
 – Üsein oca içün, de!

Bala yeñi adamğa taaciplenip baqtı-baqtı... niayet, külümsiredi.
Tanıdı onı.
Qapuğa doğurılğanda, oca balanı omuzından tutıp, toqtattı.

– Kerekmey, – dedi Üsein oca, – yaqında evde içip çıqtım.

Bala ocağa baqıp haylı vaqıt ırcayıp turdı, soñ aralıq qapu içinde ğayıp oldı.

Oca sağlıqlaşıp, tükândan çıqtı.

Tışarıda aynı şu sıcaq ükümran edi.
Yer ve yava pek qızğan, adam serbest nefes aluvdan aciz.
Toqtap turmaq mümkün degil... bir de-bir yaqqa yürmek, yahut başnı taldağa tıqıp qurtulmaq kerek.
Lâkin talda yoq.
Ketmek kerek.
Qayda?
Kene evgemi?
Eki afta evde musafirlernen oturdı, qonuştı.
Kâfi degilmi?
Bu köy Üsein oca içün yabaniy degil.
Onıñ taşındatoprağında, adamlarınıñ köz yarığında Üsein ocanıñ zameti, sevgisi bar.
Üç yıl evelsi soqaqta ocanı körgen kişi, başını belgece egiltip, selâm bere edi.
Qarçığalarda esli-başlı adamlar körünmeyler.
Olar şimdi... çölde hızmetteler.

Oca yelkesi üstüne tayğan qalpağını ögge cılıştırdı, qumlu yolğa tüşip, araba izleri üzerine basqalay berip ketti.
Oña İbraim oca Qaramanov ile körüşmek kerek.
Çünki evden öyle niyetnen çıqqan edi.
Üsein onıñnen yaqın munasebette edi.
Baqır çereli, iri kevdeli bu adam Üsein oca ile añlaşmaq içün til tapa, Üsein oña işana.
İbraim ocanıñ közlerinde bunar yoq, baqışları temiz.
Özü taraqtaşlı.

Yol boyu adımlar eken, qafası ep ağırlaştı, içinde fikirler ep üymeleştiler.
O Tair ocanı da tüşündi.
Tair Burnaşnı... rus tili muallimini, Tair balalarımızğa rus tili ögrete.
Men ana tilimizni.
Eger rus tilini mükemmel bilse edim, men de oqutır ve... özümde büyük qanaat, hoşnutlıq is eter edim.
Mendeleyevniñ elementler cedveli.
Tüpsüz ilmiy menba!
Elementler.
Ebet!
Tapılmağan elementler.
Tapılacaq elementler!
Ah!
Rusçanı eyi bilse edim!

Qaç kereler şiir yazuvnı bıraqmaq içün tevbe ettim.
Başıma yalıñız dert, ğam-ğusa ketirgen bu zenaatqa lânetler oqudım.
Yoq.
Bıraqıp olamadım.
Puşkinni tilimizge tercime etsem, kederni unutam, alemde şiiriyet degen şey barlığından iftihar etem.
Yoq... şu sözlerni nasıl unutırsıñ?

Canlı çeşme, sevgi çeşmesi,

Eki gül ediye ketirdim saña!

Susmaz şırıltıñnı sevem seniñ,

Meftünim mazün közyaşıña.

Seniñ kümüş tamçılarıñ

Qalbime salqın çıq kibi sepile.

Sen tökül, ah... sevinç çoqrağı!

Şırılda... başıña kelgenlerni söyle!
