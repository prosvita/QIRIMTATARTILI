İsmail efendi özüne uzatılğan defterni eline almağa pek aşıqmadı, oña eppi vaqıt közetip oturdı, niayet, başınıñ areketinen, köşede turğan yazı masasını kösterdi.
Üsein oca şiirler defterini masa üzerine qoydı.

Ev saibi, Ay Vasıl ve Dereköy aqqında yeñilikler sorap bilgen ve bu köylerde ömür sürüci dostlarınıñ ve tanışlarınıñ turmuşları ne alda ekenini añlağan soñ, yerinden qalqıp, defter bulunğan masa başına keçip oturdı, şiirlerni oquy başladı.

Gasprinskiy şimdi elli doquz yaşında, ama yazılarnı közlüksiz oquy.
Közleri ariflerge o qadar alışqanlar ki, bir baqışnen bütün saifedeki sözlerniñ manasını deral qavrap ala.
Defterdeki saifelerni qarıştırıp çıquvnen, şiirlerniñ episini közden keçirdi.
Bir talaydan soñ, defterni aşıqmay, ekinci defa oqup çıqtı.
Soñra kene oqudı.
Oqup oturğan kibi keldi, albuki, o, şiirler üstünde tüşünmekte edi.
Oqup ve tüşünip bitirgen soñ dahi Üseinge eserleri hususında birden muayyen fikir aytmağa aşıqmadı.
Biraz vaqıt indemey oturdı.
Ep tüşündi.
Tesadüfen közlerine, şiirler müellifiniñ şahsiyeti aqqında satırlar çalındı.
O, bu satırlarnı sevinçle oqudı, soñra taaciplendi.
Güya bir şeyler söylemek ister kibi, közlerini Üseinge köterdi, baqtı-baqtı, iç bir şey söylemedi, közlerini kene aşağı endirdi.
Defterni qarıştıra berdi, ve o yerini, bu yerini tekrar-tekrar oqudı.

Naşir, defterniñ mündericesini tedqiq ile bant ekende, Üsein iş odasını közden keçirdi, muallimniñ aldındaki emen masa ile meraqlandı.
Onıñ üstünde üç yaqlama engeller bar.
Divar yaqta, eki qatlı şkafçıqlar qoyulğan.
Sol yaqta yeşil qalpaqlı lampat.
Onıñ yanaşasında elektrikli sadefler.
Naşir, parmağınen bu sadeflerge basıp, özüne kerek adamnı üzеrine çağıra ve ne yapmaq kerekligini emir ete bile.
Divardaki çengellerge “Terciman”nıñ taze sanınıñ korrektura tabaqları ilingen.
Yerde, kilimniñ etrafında, qaverenkli vyana oturğıçları ve meşin kreslolar turalar.

İsmail efendi, genç müellifniñ şiirlerini оquvğa yürekten tutunğanını, şiirlerniñ saibi ise naşir şiirlerimni begenirmi, begenmezmi dep, olarnıñ taqdiri hususında qasevetlenip oturğanını sezgen Samoyloviç, Toqtarğazınıñ yeñiniñ ucundan tutıp, yavaştan özüne çekti.

– Mektepte balalarğa ne oqutasıñız?– dep soradı alçaq ses ile,

– Musulman dini... – dep cevap berdi Üsein oca.
– Apteyik keçemiz.
Andan soñ... ana tili de!

– Tek şumı?

Toqtarğazı soñki sualge birden cevap bermege cesaret etalmadı, toqtaldı, lâkin musafirniñ çeresinde hayal inqisarı körgen soñ:

– Kimerde... iş ocanıñ özünden de bağlı ola, – diye ilâve etti.

– Ocanıñ özünden? – musafirniñ davuşında inamsızlıqqa beñzer aenk sezildi.
– Nasıl manada?

– Bilesiñizmi..?
– Üsein oca, mında, muallimniñ evinde özüni jandarmeriya qulaqlarından ve közlerinden uzaqta serbestçe is ete başlasa kerek ki, musafirge öz fikirini açıqça añlatmağa ıntıldı.
 – İş şunda ki, oca istese... şeerden uzaqta, çöllük köyde, ğayeviy cesaretine ve bilgi pişkinligine, “eger istese” deyim men tekrar, balalarğa bazı dünyaviy fenler de oquta bile.
Anda, çöllükte, urâdniklerni ve pristavlarnı yarım çuval boğday ununa satın almaq mümkün.
Olar, kerek olsa, susmağa da bileler.

– Ne qadar vaqıt susıp olalar?– dep soradı Samoyloviç ve öz sualine oşlanıp küldi.

– Üç ay qadar... – dep cevap berdi Üsein oca.

– Üç ay... az! – Samoyloviç oña qanaatsız közlerinen tiklenip baqtı.
 – Üç ay içinde balalarğa endeseniñ episini ögretip olamazsıñ.

– Doğru.
Müddet pek küçük. – Üsein oca peterburglı musafirniñ fikri ile razı oldı.
 – Öyle vaqıtta yarım çuval un daa bermege mecbursıñ.
Başqa çare yoq!

– Yarım çuvalnı daa kimniñ anbarından alasıñız?

– Kimniñ anbarından?
Köyde öyle hususiy anbar yoq.
Bedbaht ocalar özleri, eali bergen bir çuval unnıñ yarısını yılda bir defa olarğa berip, balalarğa ilim ögreteler ki, belki ükümet idaresinde bir işke yararlar dep, ümüt eteler.

Aleksandr Nikolayeviç içün, boğday ekilgen çöl uyezdlerinde ocanıñ vaziyeti ne alda ekeni añlaşıldı.
Lâkin dağlıq uyezdlerdeki vaziyet hususında tasavur elde etip olamadı.

– Afu etiñiz, Eskender efendi! – dedi Üsein musafirge, – özüñiz qaysı yaqlardan buyurdıñız?
Nasıl iş ile meşğülsiñiz?

– Men Sankt-Peterburgda yaşayım, – ocanıñ köndelen qoyulğan suali Aleksandr Nikolayeviçni meraqlandırdı. – Darülfununda oqudım, şimdi Melioranskiy ve Radlov reberligi altında türk ve tatar tillerini tedqiq ile meşğülim.

– Bağçasarayğa ne vaqıt keldiñiz?

– Tünevin, – dedi Samoyloviç.
– Aqmescitte qırımtatar, tili sarf-nausı hususında lektsiya oqudım, anda İsmail efendi ile körüştik.
Meni faytonına oturtıp mında ketirdi.
Özüm Bağçasaraynı sevem.
İsmail muallimniñ davetini red etip olamadım.
Kelmege-keldim, endi köylerge çıqıp, şiveler ve etnografik ibareler hususında biraz malümat toplamaq isteyim.

– Çöllük betke çıquv niyetiñiz yoqmı?

Aleksandr Nikolayeviç keñ kevdesi ile ocağa çevirildi, bir talay susıp oturdı.
Lafını oñaytlı ve qısqa başlap – bitirmek istedi.

– Men Qırımnıñ çöllük volostlarında çoq defalar oldım, – dedi Eskender efendi, niayet, şimaliy Kavkaz ve Qırım noğaylarında etnik ve til deñişmelerini teşkerdim.

– Nasıl?
Deñişmeler barmı?

– Tilde deñişme büyük.
Rusiye matbuatında Qırımdaki çöl ealisiniñ çıñları hususında meraqlı fikirler yazıldı.
Albuki, Qırımdaki çıñlarnı men Stavropol güberniyası noğaylarında körip ve eşitip olamadım.
Sizdeki bu çıñlar Qırımda yaratılğanğa beñzeyler.

İsmail efendi ep Toqtarğazınıñ eserlerinen meşğül edi.
Onda, ayni bir şiirni bir qaç kere qaytarıp oqumaq adeti bar.
Samoyloviç, muallimniñ köryola üstünde yatqan kisesini özüne taba çekti, içinden bir çimtim tütün alıp, qoqladı.
Tütünden burunına ğayet hoş qoqu urdı.

– Bu nasıl tütün?– dep soradı Toqtarğazıdan. – Qaysı köyden?

– Tatar Osmandan, – dep cevap berdi oca.
O tütünni, qoqusından bildi.
 – Özenbaş bette öyle köy bar!

– Acayip qoqu.
 – Samoyloviç pek hoşlandı.
 – Tüsü efsaneviy.
Altınrenk.

Aleksandr Nikolayeviç sigar yasadı, yerinden qalqıp, pencere yanına bardı, sigarını yaqtı, azaçıq içine çekken soñ, tışqa, azbarğa közetti.
Ceviz teregi altında qadın satır ile qıyma çekmekte edi.
Yanaşasında kiçkene qızçıq semiz, sırlı mışıqnıñ peşinden quvalanmaqta.
Azbar qapudan içeri yaşçiklerle yüklü bir atlı araba kirdi, üstlerinde arap tilinde nelerdir yazılı.
Uzaqtan yahşı seçilmey.
Araba art azbarğa keçip ketti.
Uzaqta şeer evleriniñ damları üzerinde, şingen mavı duman içinde rum kilsesi yükselip turmaqta.
Musulman şeerinde yekâne kilse.
Digeri Çufut Qalede.

Musafir, bu manzaranı seyir etip turğan vaqıtta, yorğun ve tınıq davuş eşitip, arqasına çevirildi.
Naşir işaret parmağınıñ ucunı kâğıt üstüne basqanı alda, bunarlı közleri ile Toqtarğazınen qonuşmaqta edi.

– “Kim kiyer altın tac, kimi bir pula muhtac...” – Gasprinskiy oña şiirden satırlar oqup köstermekte.
 – Bu ne demek, Üsein efendi?
Bağlı közlerle atılan taş!
Öylemi?
Muallim kene oqudı: – İş viren toq, işçi aç.
Bulamadı bunca ekim iş bu derde bir ilâc!”

Naşir, defterni asabiyetle kreslo üzerine bıraqıp, ayaqqa qalqtı.

– Yoq, oğlum! – dedi genç müellifke. – Böyle eserlerni neşir içün bende uquq ve küç yoqtır!

– Nasıl eserlerni, qıymetli muallim?

– Zamanı, şaraiti düşünilmey yazılan eserleri... – dedi Gasprinskiy.

– Men bellesem, beyazğa daima – beyaz, qarağa – qara demek kerekmiz.
Öyle degilmi, muallim? – dedi Üsein oca.

– Şübesiz... – İsmail Gasprinskiy musafirniñ fikrini tasdıqlap, başını eki kere qaqıttı.
– Er şeyniñ öz adı, oz tayinatı var.
Ve Abdureşid efendi bu ceetten aqlı edi.
Kendiñize malüm, er şeyge özüniñ adını qoydı.
Qaraya – qara dedi, beyaza – beyaz...
Siz diqqat etiñiz! – naşir yerinden qalqtı, divarğa yaqın bardı, ayaq uclarında köterilip, yüksek raftan “Vetan hadimi”niñ birinci sanını aldı, onıñ baş maqalesinden bazı kelimelerni oqup kösterdi. – “yazacağımız vaqia ve adiseler ne qadar accı olursa – olsun, oldığı kibi yazılacaq...
Yeñini – illüminatsiya, hiyaneti – kiramet, qarğayı – bülbül, viraneyi – gülistan diye tasvir itmeyecegiz.
Doğruya – doğru, egriye – egri demek, meslek ve vazifemizdir.
Halq namı aldında eyi ve fena yapılan işleri ağalarnıñ, beylerniñ hatiri, sofularnıñ taqvalığı, şeyhlarnıñ kerameti ürmetine yalan-yañlış arz etmeyecegiz...” – İsmail efendi bunıñle oquvını kesip, gazetanı qaytarıp rafqa qoydı.
 – Ebet!
Mediyev işke böyle, araretli kirişken edi.
Söyleñiz, “Vetan hadimi” ne qadar yaşadı?

– Eki yıl, – dedi Toqtarğazı, – lâkin namus-vicdan ile yaşadı.

– “Terciman” yigirmi yedi yıldan beri yaşamaqta, – dedi İsmail efendi, iftihar ile.
 – Siziñ fikiriñizce o namussız – vicdansız yaşamaqtamı?
“tercimannıñ” saifelerinde halq menfaatına aks fikirler kördiñizmi?

“Vetan hadimi” üzerindeki laqırdı genç müellifni eyecanğa ketirdi, çünki onıñ doğuvında ve faaliyetinde Üsein ocanıñ da ciddiy hızmetlerini, onıñ qapatıluvı yüreginde teren yara açtı.

Yara daa taze.
Gençlik “Vetan hadimi”ne büyük ümütler bağlay edi.
Yazıq ki, halqnıñ serbestligi içün yeñi fikirler söylegen “Vetan hadimi”... artıq yoq.

– Afu etiñiz, muallim! – dedi Üsein oca basıq davuşle, – men fikrimni biraz başqa sözlernen ifade ettim.
Men demek istedim ki, eki gazetada emel bir olmalı.
Eki gazeta da adaletsizlikke qarşı küreşmege borclular.
Abdureşid Mediyev küreşti.

– Kim ile?

– Çarizm ile.
Musavatsızlıq ile!

– Küreşti... lâkin yeñdimi? – Naşir iddetlenip soradı.
 – Yeñe bilirmi edi?
– Yoq, yeñip olamadı. Yeñmek içün çoqluq ve halqnıñ birligi kerek.

– Yeñmek içün küç lâzim, – diye itiraz etti İsmail efendi.
 – Biz zayıfmız.
İmperatornıñ qolunda silâlı askeriy küçler bar.

– İmperator, şübesiz, küçlü, – dedi Üsein oca, yarı kinâye tarzında.
– Ama zayıf halqlar birleşseler, küçlü imperatornı yeñe bilirler.

– Birleşseler..! – Ev saibi musafirniñ sözlerini acizlikle tekrarladı.
 – Birleşmek içün añlı olmaq şart.
Biz añdan uzaqmız.
Çünki qafalarımıznı cealet quruttı, közlerimizniñ şefaatını çaldı.
İleri halq olmaq içün oqumalımız, müteraqqiy bilgiler ve fikirler ile silâlanmalımız, o, müteraqqiy fikirlerni kendi tilimizge, naqil idip, kendi mekteplerimizde, medreselerimize kirdirmeye çalışmalımız!

Üsein Şamil bu fikirlerge qarşı degil, ama şimdi olar, o fikirler ciddiy meseleni al ete bilecek eñ yüksek fikirler degil, çünki azatlıq içün yalıñız medeniyetniñ, yalıñız bilginiñ özü kâfi degil.
Azatlıqnı elde etmek içün, büyük Rusiye halqlarını horlayıcı devlet qurumını yıqmaq kerek...
Naşir bu hususta susa.
Kendi mulâazalarında pek muqayt.
Öyle oldıqta, Toqtarğazı öz fikrini açıq ifade etmege borclu, lâkin öyle yapmağa şimdi acet barmı?
O, bu evge yekâne maqsat ile, yani muallimge öz şiirleri “Terciman”da basılmasını rica etmek içün keldi.
Elbette, basılmağa lâyıq olsalar.
Lâkin, şimdiki tatar gençliginiñ qafası, “Terciman”da demokratik istiqamet açıq-aydın ifade etilsin degen fikir ile bant ekenini Toqtarğazı hatirden çıqarmay.
Şimdi içindeki araretini tıyıp olamadı.

– Afu etiñiz, İsmail efendi, – dedi Üsein oca, – farz eteyikki, bizim keride qaluvımıznıñ sebeplerinden birisi – cailligimiz olsun.
O alda, cailligimizniñ sebebi nede?
Bizni esirler vaziyetinde tutqan ne?
Bizni horlağan ve ayaq astında taptağan ne?
Bizni insan uquğından marum etken ne?
Padişa akimiyeti degilmi?

Ev saibi, Toqtarğazınıñ ağzından: “insanlıq uquğından marum etken... padişa akimiyeti” ibarelerini eşitkende, közlerini sıq-sıq açtı ve yumdı, çünki muallimniñ evi, basmahanesi, azbarı – hafiyeler ile muasarağa olunğan, evge ve basmahanege kimler kire – kimler çıqa, nasıl laqırdılar ola, episini politsiya idaresine daimiy sürette yetiştirip turalar.

Rusiye musulmanları oqusalar, bilimli adamlar olsalar, beyaznı – qaradan ayırmağa bilseler, – dedi naşir, – zülmetten qurtuluv yolunı da taparlar.
Rusiye musulmanlarına, Avropa halqları kibi ileri olmaq içün bilgi, medeniyet kerek.

Aleksandr Nikolayeviç bu laqırdığa qoşulmaq istemedi.
O, İsmail efendiniñ musafiri, yarın Foti Sala vadiysindeki köylerge ketecek... ne ev saibine, ne de yaş müellifke itiraz etmek niyeti yoq.
Çünki böyle mulâazalar içün darülfununda başı eppi belâlarğa qalğan edi.
Ama bu yerde İsmail efendiniñ soñki sözleri onı subetke küçük ilâve yapmağa mecbur etti.


– Bilgi, medeniyet... bular, zülmetten qurtulmaq içün pek az degilmi? – dep taşladı, – ondan başqa, İsmail efendi, siz cealetni, medeniyetsizlikni yalıñız musulmanlarda köresiñiz!
Niçün, qıymetli muallim?
Rusiyede bütün milletler aynı vaziyette... kerçek, olarnıñ zenginleri de bar, fuqareleri de!

– Öyle, Eskender efendi! – dedi muallim.
– Caillik ve fuqarelik bütün milletlerde bar.
Lâkin musulmanlar dünyada ğaripler.
Belki buña musulman dininiñ ğayet irticalığı sebeptir?!

Üsein oca bildi ki, Eskender efendi onıñle razı.
Musulmanlarnıñ özleri de çeşit tabaqalı, zengini de bar, fuqaresi de bar, o, Stambulda yahut Sankt-Peterburgda oquy.
Dünyanı keze.
Yaşay.
Demekki, iş – adamnıñ diniy mensübiyetinde, yahut medeniyet seviyesinde degil, cemiyette tutqan içtimaiy yerinde.
Öyle eken, fikrimce, emekdar halqnıñ ellerindeki buğavlarnı qırmaq, onı azat etmek kerek.

Toqtarğazı bu evge, şiirleri “Teciman”da derc etilüvini rica içün kelse de, içtimaiy serbestlikni ifadege ziyade yol bergeni, İsmail efendiniñ çeresindeki aqçıllıqtan sezilmekte edi ki, bu vaqıtqa qadar naşirniñ evine kelip-ketkenlerden iç kimse siyasiy mulâazalarda bu derecege köterilmegen edi.
Ocanıñ bir qaç tikçe sözü naşirniñ yüregini qırdı.
Muallim yavaştan yerinden qalqtı, oda içinde yüre başladı.
Çoq vaqıt yürdi, indemedi, tek sigar içti.
Soñra birden toqtaldı.

– Qaç yaşındasıñız? – dep soradı Üsein ocadan.
– Yigirmi doquzdam, – dep cevap berdi oca.

– Yigirmi doquz yaşındasıñız!
Öylemi? – Onıñ yüzünde Toqtarğazınıñ gençliginden ferahlanuv şevqı sezildi.
 – Menim “Tonğuçım” neşir olunğanda siz dünyada barmı ediñiz?

– Yoq, – dedi Üsein oca.
– Men “Tonğuç”ıñızdan eki ay soñ doğdım.

– Ondan eki yıl keçkende adamlar “Terciman”nı oquy başladılar... alâ oqumaqtalar.
“Terciman” çıqmağan olsa... kim bile?
Ebet, kim bile! – İsmail efendi bu sözlerni eki defa tekrarladı, – itimal, şair Toqtarğazı da olmaz edi.
Aqiqaten, matbuat yoq yerde yazıcı nasıl derc olunsın.
Siz, Üsein efendi, yaşsıñız, daa çoq yaşaycaqsıñız, çoq şeyler köreceksiñiz!
Bizim körgenlerimizni degil, bütünley başqa dünyanı köreceksiñiz!
Siz istismarcılıq akimiyetinden qurtulıp, üriyette ömür süreceksiñiz!

Toqtarğazı susıp oturdı, cevap bermedi.
Onıñ asırımız başında yüz bergen siyasiy vaqialarğa özüniñ aydın nazarları bar edi.
İsmail efendi Rusiye musulmanlarından malümatlı, münever adamlar yapmaq, olarnıñ inkişaf seviyesini Avropa halqları seviyesinece kötermek istey.
Söz kelimi, muallim bu maqsatqa irdi.
Soñra ne olacaq?
Dünyada ne deñişecek?
İç bir şey deñişmeycek.
Musulmanlar eki içtimaiy tabaqağa bölünecek: münever fuqareler ve münever zenginler.

Üsein oca, ulu ğayelerni ayatqa tadbiq oğrundaki küreşte özüniñ işğal etecek yeri ve vazifesi hususında tüşündi.
Merkeziy Rusiyede yeñi inqilâbiy küçler quvamına kelmekteler.
Olar memlekette yeñi ayat quracaq, serbest yaşaycaqlar.
Oca bu küreşlerde faal iştirak etecek.

– Buğavlarnı qırmaq... bana, ğaliba, öyle dediñiz! – naşirniñ hatirine, Üsein oca, daa yañçıq, halqlarnıñ horluğı hususında qonuşqanda aytqan sözleri keldi.
– Men Parijde yaşağanda, “Kommunist manifesti”niñ fransızca naşirini oqudım.
Bir defa degil, qaç defalar.
“Kommunistler ittifaqı”na kirmek içün oqumadım.
O, vaqıtta Avropada o teşkilâtnıñ maiyetini tasavur etkenler ğayet az edi.
Lâkin “manifest” meni, özüniñ fikriy cesürligi ile meraqlandırdı, zira o, yer yüzünde yaşağan adamlarnıñ ayatı hususında tamamıyle yeñi söz edi.
Ondaki bazı ibareler atta hatirimde qaldı.
“Kommunistlerniñ eñ yaqın maqsadı – proletariatnıñ sınıf olaraq şekillenüvi, burjuaziyanı akimiyetten marum etüv, proletariatnıñ siyasiy akimiyetni elge aluvı”.
Bu 1871 senesi oldı.
Men cebimde üç manat ile Stambuldan Parijge keldim.
Parijdeki rus emigrantları maña büyük alicenaplıq kösterdi, ev tapıp yerleşmege yardım ettiler.
Meni İvan Sergeyeviç Turgenev ile körüştirdiler.
O, meni evine musafirlikke davet etti.
İvan Sergeyeviç, mendeki iqtisadiy qıyınlıqnı bilgen soñ, maña ödünçke para berdi.
Onıñ evinde musafirlikte bulunğan vaqtımda menimle fransız tilinde qonuşa edi.
Fransızca yahşı laqırdı etkenimni bilgen soñ, özüniñ eserleriniñ fransız tiline tercime etilüvinde ve elyazmalarnı redaktirlevde yardım köstermemni rica etti.

İvan Sergeyeviçniñ para yardımı sayesinde o, Parijden İspaniyağa seyaatqa ketti.
Elgambra sarayını ziyaret etti.
Darelrahat musulmanlarınıñ ayatı ile tanış oldı.
Fransız tilini bilüvi muallimge, Parijde keçiniş içün para qazanuvğa imkân berdi.
O, meslekçi tercimanlar şirketinde üç yıl çalıştı.

İsmail muallim, tütün kisesini tizleri üstüne qoyıp, sigar yasavğa tutunğan arada, Parijde keçken gençlik senelerini hatirge ketirdi, biraz eyecanğa keldi, parmaqları qaltıradı, saibine tabi olmadılar.
De tütün yerge töküldi, de kâğıt elinden uçıp ketti.
Niayet, sigarnı yasap, bitirgen vaqıtta, qapu yavaştan açıldı, elindeki tabaq üstünde cezve ve filcanlar ile esli qadın kirdi.
Qadınnıñ saçları hınalı.
O divar yanındaki alçaq masanı karyolağa yaqın çekip, üstüne tabaqnı qoydı.
Qadın içeri nasıl davuşsız kirgen olsa, öyle yavaştan kabinetten çıqtı.

– Rica etem, qıymetli musafirlerim! – dedi naşir, özü filcanlarğa qave qoyuvğa tutundı, – laqırdığa dalıp, ev saibi vazifelerimni unuttım.

Üsein oca, şübesiz, toq degil.
O sebepten, şimdi qave içmege aves etmedi.
Diger taraftan, bu ahlâqqa zıt kele de bile...
İsmail efendi ile bir sofra başında oturıp aşamaq?

– Zöre hanım vefat etti, – dedi ev saibi tüşkün alda. – Men tul erkek ayatı keçirem.
Zöreniñ doğmuş qız qardaşı Zeynepke evlendim.
O da hasta edi, çoq yaşamadı.
Taqdirim öyle eken, Üsein efendi.
Artıq ihtiyar oldım.
Ama ayatımdan peşman degilim.
Men bu faniy dünyadan boş araba kibi ketmem.
Halqım içün elimden kelgen bütün işlerni yaptım.
Çoq yıllar keçerler, men ayatta olmam, itimal, bazı oqumış adamlar menim aqqımda: “İsmail bey rus padişasına satılğan edi...” derler ve belki yazarlar.
O doğru fikir olmaz.
Men “Terciman” gazetasını tatar ve rus tillerinde neşir etem, çünki ne hususta yazğanımnı er kes bilgenini isteyim.
Doğrusını aytsam, men rus halqına qarşı iç bir vaqıt aks fikirde olmadım ve olmam, çünki rus adamı çeşit halqlarle eñ ziyade yengil añlaşa ve olarle pek muabbet yaşaya bilgen halq.
Rus halqı özüniñ sadeligi, qalbiniñ pakligi, rus tabiatına has doğma adaleti ile diger halqlarnı özüne celp ete, özüne yaqınlaştıra.
O, sebepten, musulman onıñ müitinde özüni yabaniy adam olaraq is etmey ve rus adamlarınen birlikte oquvdan ve olarğa yaqın bulunuvdan qaçınmay”.

Soñki sözlerni aytqanda, onıñ közleriniñ kenarlarında iri qozyaşı tamçıları yıltıradılar.
Muallim bu tamçılarnı musafirlerden gizlemege tırışmadı ve atta yavluğı ile olarnı silmedi.
Üsein oca, özüniñ eyecanğa kelgen qalbini raatlandırmaq içünmi, bilmem niçün, ayaqqa qalqtı, eki qolunen özüniñ kevdesini eki yaqqa quçaqladı, ne yapmaqnı ve ne aytmaqnı bilmey, muallimniñ ögünde dalğın alda, indemey turdı.

– Otur!
Otur, oğlum! – dedi oña muallim.
 – Menim böyle alda oluvım birinci defa degil.
Siz elemlenmeñiz!

Üsein Şamil yerine oturdı.
Qave içilgen soñ, evge ketmek içün, tekrar qalqtı.
Masa üzerindeki defterini aldı, qoyun cebine tıqtı ve sağlıqlaşmaq içün naşirge çevirildi, bu esnada muallim özüniñ eki uzun arıq parmaqlarını töpege köterdi, olarnı biri-birine çertti.

– Sabır etiñiz... – dedi o, Üseinge. – “Ruslar ile bir hoş yaşa” şiiriñizni qaldırıñız!
Ekinci eseriñiz...
E! – ekinci eserniñ adını birden hatırlap olamadı. – “Bize...
A! Bize alicenaplıq iden varmı?” onı da qaldırıñız!
Başqalarını... afu etiñiz, qabul etip olamayım.
Olar şimdilik özüñizde tursunlar.

– Özümde qalsınlar... ne vaqıtqace, muallim? – dep soradı Toqtarğazı, bunıñle naşirge bir daa sançıp aldı.

– Eyi künler kelene qadar! – dedi muallim basıq davuş ile ve yengilden köküs keçirdi.

Eskender efendi, onıñle razılığını bildirip, başını salladı.
Üsein defter içinden eki eser yazılı kâğıtlarnı yırtıp alıp, masa üzerine qoydı.
Naşirniñ elini minnetdarlıq ile sıqtı, sevinçinden, şaşmalap, qapuğa doğruldı, soñra keri qaytıp, peterburglı musafirniñ elini de sıqıp, dağlılar qanunı mücibi üç kere sallap, çıqtı.

Üsein oca muallimniñ odasında sınağan kerginlikten alâ özüne kelip olamay, basamaqlardan aşağı, azbarğa tüşkende, arqasında cıllı ter sezdi, özü hoşnut alda külümsiredi.
Soñra, yolğa, çıqıp, tozlu yol boyu Orta Medrese betke adımlağanda, bugün nasıl adamlar ile qonuşqanı hususında tüşündi, yüregi iftiharle düküldedi.

***

Asan Kara, mezkür ikâyeniñ müellifi, bu yerçikke kelgende, mevzudan biraz çetke çıqıp, İsmail Gasprinskiy, keçken asırnıñ soñunda ve bu asırnıñ başında Şarq halqları içün nasıl adam olğanını ve, söz kelimi, elli yıl daa keçken soñ bazı adamlarnıñ tasavurında nasıl adam ola bilecegi aqqında küçük izaat bere.

“Eger, oquyıcı, büyük maddiy ve içtimaiy marumiyet müitinde yaşap, bütün ayatını mazlum halqlar menfaatı içün hızmetke sarf etken bu adam hususında aqiqatnı bilmese, ulu adaletsizlik olur! — dep yaza müellif.
 — Men devlet hadimi degilim.
Şu sebepten, İsmail efendiniñ siyasiy ve içtimaiy faaliyetine qıymet kesmeyim.
Men onıñ aqqında halqnıñ medeniyetini yükseltüv oğrunda ulu işler yapqan adam sıfatında yazam.

Tünevin unter ofitser Seit-Nafe Çalanov maña, İsmail Gasprinskiyniñ vefat etkeni eki yıl olğanını söyledi.
Yıllar keçerler, çoq yıllar keçerler, bu adamnıñ qıymetli hızmetlerini inkâr etici adamlar da tapılırlar.
Men ne diye bilir edim?
Yalıñız şunı ki, Gasprinskiy aqqında bir fikirge kelmek içün, onıñ yaşağan ve işlegen devrindeki devlet qurumını teren sürette ögrenmek kerek.
O sayede İsmail muallimni añlamaq mümkün.

%

İsmail Gasprinskiy, rus tilinde yazğan ilki maqalesinde özüniñ siyasiy tüşüncelerini ğayet aydın ve açıq sürette ifade ete.
Dey ki, dünya boyunca seyaatlarım vaqtında yaptığı muşaedelerim neticesinde, boysundırılğan, umumen, yabaniy qabilege, başqa iç bir halq, bizim üyken qardaşlarımız – ruslar kibi merametli ve temizqalpli munasebet köstermey.
Rus adamı çeşit halqlarnı öz sadeligi, diqqatlılığı ve qanındaki rus tabiatına has insaniyetligi sayesinde özüne celp etip, çeşit halqlar ile qolay añlaşa ve olarğa tez alışa.
Musulmanlar Rusiyede özlerini yat adam is etmegenleriniñ ve rus adamları ile muamelede bulunuvdan ve olarğa yaqınlaşuvdan çekinmegenleriniñ sebebi bundadır.

Eger biz, Rusiyedeki türk-tatarlarnıñ ruslaşuvı ve, bunıñle beraber, olarnıñ bu usul ile birleştirilüvini elde etüv mümkün degil degen fikirge keldik ise, olarnı fende ve tasilde musavat ve üriyet esasında ahlâqiy ceetten birleştirmek ve yaqınlaştırmaq kerekmiz.

Musulmanlarnıñ rus medeniyetine yaqınlaşuvı, olarnıñ fikriy seviyesini ve bilgisini yükseltüv yolu ile yapıla bilinir, bu ise yalıñız tatar tiliniñ mektepte ve edebiyatta vatandaşlıq içtimaiy añ keregi derecede azır ve gazetanıñ özü vatandaşlıq uquğını endi elde etken.

Menim beş seneden beri neşir etmekte oldığım “Terciman”nıñ doğuvı köstere ki, onıñ içün içtimaiy añ keregi derecede azır ve gazetanıñ özü vatandaşlıq uquğını endi elde etken.

Menim vaziyetim ağır, öyle olsa da, gazetam, abunecilerniñ miqdarı ceetinden ep ilerilemekte ve al-azırda gazeta Rusiyeniñ er bir köşesinde bulunmaqta.

– Qaç dane olar sizde? – dep soradı Sankt-Peterburgdan musafir olıp kelgen Aleksey Filippov.

– Endi üç yüzden ziyade! – dep cevap berdi naşir ve gazeta miqdarınıñ küçükliginden utanıp, azaçıq qızardı, soñra devam etti:
 – Menim alım ağır... yalıñız maddiy ceetten degil, gazetanıñ neşir oluv şaraiti itibarı ile de qıyın.
Rusiye musulmancılığı özüniñ şarqtaki ve künbatıdaki dindaşlarından çoq ceetten farqlı.
Rusiye musulmancılığı ruslar vatanınıñ menfaatını bilmey, onı duymay, ruslar vatanınıñ qaari-qaseveti ve sevinçi aqqında tasavurı yoq, Rusiyeniñ umumdevlet faaliyeti, ğayreti oña añlaşılmay.
Rus tilini bilmeyüvi onı rus fikirlerinden ve edebiyatından uzaqta tuta.
Rusiye musulmancılığı özüniñ eski tasavurı ve hurafatı müitinde, bütün diger insanlıqtan uzaqta yaşay, onı bir tilim ekmek elde etüvden başqa iç bir şey qasvetlendirmey, qarınınıñ emirinden başqa, diger idealı yoq.
Başqa merkezlerdeki musulmanlar nisbeten hariciy medeniy ayat keçirgende, bizim halqımıznıñ turmuşı – Yermak ve Çoban Girey devrindeki maddiy ve maneviy levhanı ifade etmekte.
Bizge ne yapmaq kerek ola.
Men öz işimde çekişem, çırpınam ve imkâniyetke köre çalışam.

Men gazetamda tedrici oluv tertibini tayin ettim, bu tertipni oquyıcılarğa da ögretmek isteyim, esas maqsadım – oquyıcını ürkütmemektir.
Birinci vaqıtlarda men özümniñ çıqarğan qararım ile kifayetlene edim, yani gazetada bu, yahut şu vaqialar aqqında sade haberler derc ete edim.
Üç yıl öyle devam etti, soñra gazetanıñ mündericesini tekâran kenişlettim, oña tenqidiy elementler kirsettim.
Lâkin bunıñ içün öz oquyıcılarıma evelâ bazı şeylerni añlatmaq kerek oldı ki, tenqidiy – mısqıl, fitnecilik, edepsizlik ile qarıştırmasınlar.
Bu añlatuvlar çoqqa sürdi, alâ devam etmekte.
Oquyıcılarım arasında şimdi bile İsmail muallim bizni mısqıllay bellegenler bar.
Men özümde iç bir vaqıt öyle fikir olmağanını ve olmaycağını olarğa çeşit usullarnen isbat etmege mecbur olam.
Maña inanalarmı, bilmeyim, er alda, özlerini maña inanğan kişiler etip köstereler.

– Ebet! – dedi Filippov tüşünceli alda.
 – Bilgi seviyeleri böyle alçaq oquyıcılar içün gazeta neşir etmek ğayet küç olsa kerek.

– Musaadeñizle... – dedi Gasprinskiy.
 – Zan etsem, sizge gazetadaki çoq adiseler malüm degil.
Men gazetamda maarifatnı memleketniñ, yani Rusiyeniñ umumiy menfaatları ile sıqiy bağlı surette qoymaq istegende, özümde iç bir türlü fena fikir yoqluğına din-qardaşlarımnı qandırmaq pek küç oldı.
Bilesiñizmi ne yaptılar?
Meni halqıma ve islâm dinine munafıqlıqta qabaatladılar.
%

%
%
“Men – rusım, aynı zamanda, musulman ve tatar olıp qalam” dedim, çünki menim fikirimce, Rusiye musulmanlarınıñ menfaatı umumrusiye menfaatı ile sıqiy bağlı edi.

– Söyleñiz, Gasprinskiy efendi, siz tatarsıñızmı? – dep soradı Sergey Filippov.

– Ebet, tatarım!
Adım İsmail, – dep cevap berdi naşir. – Babam ruslarda hızmet etti.
Özüm Moskvada oqudım.
Soñra uzaq seyaatlarda bulundım.
Çeşit devletlerdeki musulman milletleriniñ ayatlarını tedqiq etim.
Özüm içün netice yaptım.

– Soñra, Rusiye musulmanlarınıñ gazetacısı oldıñız, öylemi?

– Öyle.
Menim dindaşlarımnıñ rus vatandaşlarımızğa sıqiy alda yaqınlaşuvı zarur ekenligine qaniy olup gazeta çıqara başladım.
Men bu zaruretni öz gazetamda etraflıca teşviqat etem ve eminim ki, bu ğaye menim qabile qardaşlarımnın añında vira keniş yer işğal etmekte.

Ama “İsmail Mustafa oğlunın, soyadı, yani familiyası – Gaspralı edi.
Adiy tatar familiyası.
%
%
%
%
%
%
%
%
%

%

%

%
%
Gasprinskiy bu satırlarnı “Terciman”nıñ 1884 senesi sekizinci yanvar sanında yazdı.
