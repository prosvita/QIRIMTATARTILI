Усеин Шамиль турды.
Чыкъып, Аджире ханымны къыдырмакъ ичюн къапугъа догърулгъанда, къапу ачылды, элинде зембили, Аджире кирди.

— Сени гъайып эттим,— деди Усеин тааджипленип,
— къайда эдинъ?

— Базаргъа бардым,— деди къарысы, котеринги юрекле. 
— Бу ерге якъын экен.
Къадайыф тюкяны артында.

Зембиль ичинден сыджакъ пителер, эльва, тар богъазлы узун бардакъта къоюн къатыгъы чыкъарып, маса устюне къойды.
Усеин оджа оларгъа, таарифке кельмез къанаат ве сабырсызлыкъ иле козь этерек, бала киби севинди.
Оджа къоюн къатыгъыны пек севе.
Алель-аджеле азбаргъа чыкъты, чешмеде йыкъанып кельгендже... софра азыр эди.
% Къадын ве ходжа отурып, шеэрде зевкъ ве ичтаа иле койлю сабалыгъы ашадылар.

Оджа уйле маалинде, кунеш къыздыргъанына итибар бермей, Чатал-Дут аралыгъына чыкъты.
Сагъ къоллап къалдырым бою бир талай юрген сонъ, озюни адамларле къайнагъан Чаршыда корьди.
Акъырын-акъырын огге джылыша берди.
Малмийитке якъынлагъанда къакъынып-тюртюнип юрювден къачынып, «Авропа» къавеханеси бетке авушты, ойле кетти.
Сырлы Чешме аралыгъы башында, онъ къолда, таш басамакълар устюнде Усеин Балич ве Дарби-Али турып, араретли лакъырды этмекте эдилер.
Балич эвель Ялтада маариф хызметинде эди, Асан Нури арекетинде иштираки ичюн, полис идареси оны бу шеэрге сюргюнге ёллады.
Шимди къазангъан парасынынъ бир уджуны дигер уджуна кетирип оламай аят кечирдиги алда, эали арасында китап даркъатув хызметинен мешгъуль.
Оджа узакътан оларгъа башыны саллады, сагъ къолуны коксю узерине къойып, азачыкъ эгилерек, ёлуна девам этти.
Вакъытлар кечеджек, бу киши, яни Усеин Балич, маариф халкъ комиссары, укюмет азасы оладжакъ.

Огге — арткъа юрюджи юклю девелер, боюнларына чанълар такъылы учь атлы файтонлар, къырмызы къушакълы, шертли тёпе къалпакълы айдавджылар тенеке давулларынынъ агъырлыгъындан омузлары бир якъкъа чеккен къыйыкъ, булгъача сатыджылар, эвлернинъ сачагъы кольгесине чекилип, кемане ве даре чалып, эски тюркюлеримизни сёйлейиджи къарт чингенелер.
О аджаип Салачыкъ чалгъыджылары.
Усеин оджа бу гурюльтили сокъакъларны, юрекни сызлатыджы бу хош садаларны сагъынгъан эди.
Кимерде токъталып, инсан чалкъанмасыны сейир этти, лякин чокъ турмагъа чареси олмагъанындан, текрар илери ынтылды.
Базиргян Ялпачыкънынъ тюкяны огюнден, Шабалта мааллеси къабургъасындан кечти, Хансарайны да аркъада къалдырып, Почта аралыгъы уджуна кельген эди, бурунына къара биберли янтыкъ къокъусы урды.
Оджа, мутерем окъуйыджымызгъа малюм, «Вели Баба» къавеханесинде ашап, тойып чыкъты, ач дегиль, ама фуруннынъ янындан кечип-кетип оламады.
Ичериде юфкъа беденли, индже мыйыкълы уста, агъач курекнен печтеп янтыкълар чыкъарып, тахта тёшеме узеринде тизмекте эди.
Янашада, тенеке сергилерде кербар ренкли тазе къалачлар, къуманчыкълар — маялар, пенирли сыра-сыра олып, ярашып турмакъталар.

Серги аркъасындаки къувурчыкъ сачлы огълан бала козьлерини муштериге котерди.

— Буюрынъыз, эфенди! — деди муаллимге. 
— Арнаут маялары.
Янтыкълар.
Бойлелерини ялынъыз бизде тапмакъ мумкюн!

Муаллим хош кулюмсиреди ве къолуны быджагъынынъ джебине сокъты.

— Пенирли къачкъа?

— Дёрт капик,— деди бала.

— Янтыкъ?

— Учь капик.

Оджа джебини къармалай берди.
Уфакъ пара тапып оламады.
Янтыкъкъа ола, ири акъча бозмагъа истемеди.

— Къалач бармы? — деп сорады оджа.
Бир шей алмайып чыкъып кетмек... айып оладжакъ эди.

— Бар,— деди бала. 
— Данеси дёрт ша.

Муштери джебинде тапылгъан эки капикни баланынъ огюне къойды, бир къалач алып, фурундан чыкъты, аягъы къалдырымгъа баскъаны киби къаразерели, сыджакъ къалачнынъ бир четинден тишлемек истеди, лякин кельген-кечкен адамлардан утанды.

Он беш йыл даа кечер, кендине дёрт шалыкъ къалач саткъан къувурчыкъ сачлы бала, Абдулла акъайнынъ огълу, Кърымда Билял Чагъар намы иле девлет эрбабы олур.
Оджа шимди бу хусуста бир шей бильмей.
Кимсе бильмей.
Ама баланынъ озю де, янъычыкъ элинден къалач алгъан муштерининъ, миллет ичюн ким экенлигинден ве илериде даа ким оладжагъындан хабердар дегиль.
Быджагъынынъ тифтикли тирсеклери, потюклерининъ къыйыш окчелери, ашагъы саркъыкъ орьме юнь чораплары, булар, эльбетте, портманесининъ инджелигинден, ама дюльбер чехреси, айдын назарлары онынъ рухий зенгинлигинден делялет эди.

Усеин оджа чешме огюндеки сылакъ ташлар устюне ихтиятле баса-баса къаршыдаки къалдырымгъа чыкъты, Орта Медресе бетке ёл тутты.
Кунеш адамларнынъ башлары узерине зияларыны сачмакъта.
Ич бир шей ерге озюнинъ кольгесини быракъмай.
Хан-Джами мааллесининъ эсли-башлы эркек эалиси шимди уйле намазында.
Джаддеде адамлар, тюкянларда муштерилер ёкъ.
Ибадетханеге кетмеген къахьялар, мемурлар тенефюс маначыгъынен къавеханелерге толушкъан, уйлелик емектелер.
Шеэрнинъ меркез мааллелеринде, авропалыларгъа бенъземек ичюн, тенефюске риает этильсе де, ичери аралыкълардаки тюкянларда тёкмеджилер, къылджылар, къуюмджылар, къалайджылар, бакъырджылар, къадайыфчылар, курюкчилер, терзилер тиджаретни токътаткъанлары ёкъ.
О девам этмекте.

Мухтерем ханымлар ве эфендилер!
«Хатират» дие янъгъыравукъча сёзле адландырдыгъым бу саифелер, насыл ёл иле де олса, элинъизге тюшти ве оны окъумагъа тутундынъыз исе, шимди вакъианынъ пешинден юрюшинъизни бираз явашлатып, шеэрнинъ муим хусусиетлери акъкъында базы тафсилятымны эшитменъизни мен, Асан Кара, сизден риджа этем!

Он алты бинъ адамлыкъ эалиге саип бу шеэрнинъ отуз эки мааллесинде отуз эки джамиси, отуз эки юксек, аджаип минареси, отуз эки де имамы ве мазини олып, дигер буюк шеэрлер киби, озюнинъ ичтимаий табакъалары, акъ суеклилери — бейлери, мырзалары, челебилери, руханийлери — шейхлери, къадылары, хатиплери, имамлары, зенгинлери, буржуасы ве озюнинъ — эр куньги эмеги иле кечинген фукъаре зенааткярлары, усталары ве, ниает, Чурюк-Сув боюнда тизилип, орта асыр усулы иле иш корюджи табаналарнынъ ишчилери ве халфалары, къара хызмет кишилери ве, шубесиз, бойле аяттан наразы генчлери, муневерлери де мевджуттыр.
Зенгинлер ве аллылар яшагъан эвлердеки чокъ куньлю тойлар, яшлар отурушувлары, къызлар джыйынлары, киев тыраш олувы...
Ве бу тойларда чалынгъан теъсирли, назик авалар, араретли оюнлар, мусафирлер ичюн пиширильген палевезели, плявлар, къавурмалар, кебаблар, бакълалы, нохутлы, къартоплы эт шорбалары, мусакъкъалар, сармалар, долмалар, пачалар, сиркели кофтелер, кобетелер, бурмалар къыйыкълар, богъчачыкълар, къурабиелер, эльвалар, хошафлар ве саирелер халкъымызнынъ ашчылыкъ саньатындаки буюк меаретини косьтермекле, мезкюр емеклернинъ лезетини бакъмагъа къазанчы мусааде этмейип, умач шорбасы, ягъсыз ве къатыкъсыз макъарне, бакъла, яхут экмек шорбасы...
табаналарда джыйыгъан, тозлангъан терилерден къырылып алынгъан «тери ягъы»нда пиширильген агъыр къокъулы емеклер!?
Буларны гъанимет деп бильген къоранталар да аз дегиль.
Шеэрде бундан фена алларны да корьмек мумкюн.
Джамилер огюнде турып, намаздан чыкъкъанларгъа: 
«Саускъан мааллесинде Абдулмеджид акъай сыкъылгъан.
Гонъюлинъизден къопкъанны беринъиз!» — сёзлеринен мураджаат этип, ерге явлыкъ джайгъан гъарип адамлар — ёкъсуллыкънынъ къурбаны экенлигине шубе этилемез.

Шеэрде бир рус гимназиясы бар.
Онда татар балалары да тасиль корелер.
Эр маалленинъ озюндеки татар мектебининъ дёрт сыныфында бир оджа дерс бере.
Сыныфлар бир ода ичинде, невбет-невбет окъуйлар.
Земство мектеплерининъ муаллимлери айры.
Мен бу оджаларнынъ эксерисини севем-саям, о себептен оларны сизлер де бильгенинъизни истейим.
Ахмед Нуредин, Ягъя Байбуртлы, Ахмед Нагъаев, Ибраим Меинов, Абдураман Усеин, Сулейман Бадракълы, Якъуб Шакир-Али, Осман Заатов… 
бу генч оджалар татар балаларына илим, фен ве зекя огретмектелер.

Шеэрде саде, акъыллы, меракълы, зевкълы адамлар да барлар.
Олардан, энъ олмагъанда, экиси акъкъында бир къач сёз айтмамакъ ич мумкюн дегиль.
Бириси — газетаджы Садыкъ.
Къуру кевдели, алчакъ гонъюлли, арекетчен ве бираз да чыбарджа бу адамнынъ бир къолу тирсегинден ёкъ... 
не вакъыт бакъсанъ, чантасы «Терджиман» иле толу, тили тышкъа чыкъкъан, сокъакъларны беш-баш доланып, газета даркъатмакъта.
Кимсеге борджу ёкъ.
Кимсе онъа борджлу дегиль.
Иши — кучю, хаялы... эмели хызмет.
Халкъкъа шу куннинъ газетасыны етиштирмек.
Аякъларында даима йыртыкъ чаблалар, къарыны даима бош.
Кимсеге опькеси, давасы ёкъ.
Кимсеге даргъын дегиль.
Озь башына, индемей... яшай.

Дигер шахс — деллял Лёман.
Къушлыкъ маалинде, базарларда адамлар уймелешкенде, яхут акъшам устю сокъакълар къайнашкъанда, Чаршыда бир атлы, кучюк араба пейда ола.
Арабанынъ анъгъычлары ёкъ.
Оларнынъ ерине эки якътан, ятымлама тахталар узеринде бугунь-ярын шеэрде сейяр темаша енъиликлери язылгъан.
Араба сокъакъ бойлап, акъырын-акъырын кете.
Атнынъ янашасындан къырмызы чехрэли, семиз, юксек Лёман юре.
Устюнде яз-къыш къыскъа штан ве штаны устюне саркъыкъ кольмек.
Башында юксекче, эски къалпакъ.
Эм юре, эм араба устюндеки афишанынъ мундериджесини агъыздан текрарлай: 
«Бугунь акъшам управа заласында...» деп башлай Лёман, лякин сокъакъта кимдир онъа илише, яхуд бир шей сорай.
Лёман токътай.
Араба да токътай, чюнки ат саибининъ къылыкъларына алышкъан.
Лакъырды биткен сонъ, Лёман текрар илери адымлай, ат еринден кочип, саибининъ янашасындан кете.
Лёман сёзлерини узюльген еринден девам эте:
 «Джемиет хайриенинъ къыз балалар ичюн мектеп ачув акъкъында меджлиси оладжакъ-дий».
Лякин сокъакъта кельген — кечкен оны лакъырдыгъа тута, Лёман кене токътала, кишинен эппи къонушкъан сонъ, кене юре.
«Меджлиске Осман агъа, Арслан агъа, Хан-Джами мааллелернинъ эсли-башлы эркек эалиси даъвет этиле-дий!» 
Эр джюмленинъ ахырында «дий...» къошып, токътала.
Лёман Чаршы бою баягъы кеткен сонъ, адамларны дигер вакъиадан хабердар этип башлай.
«Ярын Ашлыкъ базарында къаралезли пельван Зейтулла Абдулгъазы огълу эки къолунен зынджыр узеджек, ондан сонъ, ерге ятып, озюнинъ устюнден богъдай юклю еди арабаны кечиреджек! дий!»
Юрер экен, кимерде юкълар киби корюнген бу агъырмакъ адам шеэрде Деллял Лёман лагъабы иле малюмдир.

Ильтифатлы ханымлар ве эфендилер!
Шеэр акъкъындаки бу тафсилятымдан сонъ, мусааденъизле, икяемизни девам этейик.

Усеин оджа Орта-медреси бетке юрюшини девам этмекте.
Онъа эппи ёл даа юрмек керек.
Албу ки, озю энди ёрулгъангъа бенъзей.
Къолу ичиндеки къалач кесегини ихтиятле агъызына къапты, чайнала-чайнала кеткенде, янында эки атлы файтон токътады.

— Буюрынъыз, эфенди! — деди онъа беяз мыйыкълы айдавджы. 
— Ава сыджакъ... терлегенсинъиз.
Отурынъыз!
Мен чокъ алмам.
Бутюн зевкъынъыз-сефанъыз ИЧЮН къыркъ капик берирсинъиз!

Оджа кишининъ айткъанларыны ишитмеди, анъламады... алель-аджеле файтонгъа минди.
Файтон эппи юрген сонъ къулакъларында айдавджынынъ «мен чокъ алмам» деген сёзлери чынъладылар.
Оларнынъ маънасыны анълап, озюнинъ аякъларындаки потюклерге козь этти.
Кулюмсиреди.
Беяз къаяларнынъ кольгелери таш-ёлны орьтюп, оны салкъынландыргъан вакъытта, оджа эки къанатлы араба къапу огюнде ерге тюшти, файтон Салачыкъ бетке ёнеди.
Оджа араба къапу янашасындаки кучюк къапуны къакъты.
Къакъкъан сонъ, бекледи.
Кимсе чыкъмады.
Дивар аркъасында, багъча ичинде, кимдир балтанен одун кесмекте.
Эркек киши иле къадын лакъырды этмектелер.
Оджа къапуны текрар къакъты.
Балта сеси кесильди.
Бираздан сонъ, къапу аралыкъланды.
Эсли кишининъ яры бети корюнди.

— Сизге ким керек?

— Исмаиль эфенди иле корюшмек истейим. 

Къапу къапалды.
Аякъ давушлары узакълаштылар, мусафир таш-ёлдаки къум устюнде огге — арткъа юрди.
Юрген сайын эски потюклеринден ерде бичимсиз излер къалдылар.
Ёл четиндеки беяз, йымшакъ таш устюне аякъларыны невбет-невбет къойып, балакъларынынъ тозуны къакъты, сонъра джебинден гульгюли пошусыны чыкъарып, бетининъ ве елькесининъ терини сильди.
Бу эснада къапу ачылды.
Босагъа аркъасында беяз эльбесели, эсмери, яш киши турмакъта эди.
Осюк сачлары къырмызы фесининъ астындан чыкъып, елькесини орткенлер.

— Ким оласынъыз, эфенди? — деп сорады о ёлджудан.

— Мен Усеин Шамиль...
Токътаргъазы огълум,— деди мусафир. 
— Айвасыл оджасым.
Исмаиль муаллимде ишим бар.

Саде зиялылар — оджалар, эдиплер, рессамлар, миъмарлар — Гаспринскийге «Исмаиль муаллим, Исмаиль эфенди...«Гаспралы» деп мураджаат эткенлери алда, зенгин табакъа кишилери онъа «Исмаиль бей, Исмаиль мырза...Гаспринский» демектелер.
Ойле денильмеге наширнинъ кечмиштеки задикянлыгъы ве аль-азырдаки шурети себеп.

— Риджа этем! — фесли киши къапуны артынадже ачты.
Мусафир босагъадан ичери атлагъан сонъ, онъа дивар янындаки курсюни косьтерип, деди: 
— Бираз сабыр этинъиз!

Фесли киши таш басамакълар бою экинджи къаткъа чыкъып кетти.
Мусафир курсю узерине отурды, джевиз агъачындан ясалы къутусыны чыкъарып, сигар бурды, кибрит чертип тутандыргъан сонъ, этрафына бакъынды.
Сол якъта ири-ири пенджерели таш бинанынъ биринджи къатында мотор ишлемекте, чарх дёнмекте.
Яш муреттип юксек уруфат больмелеринде арифлер тапып, килимелер тертип этмекте.
Ачыкъ пенджереден эр шей корюне.
Басмахане иле идарехане арасында демир къоркъулыкълы юксек кечит бар.

«Бир газетанынъ нешири бу къадар эндише иле багълымы, аджеба?» — деп тюшюнди оджа.
Онынъ бу эвге келюви биринджи сефер олмаса да, эвельки зияретлеринде басмаханенинъ ишини абайламагъан ве шимди басамакълардан ашагъы энмекте олгъан беяз эльбесели кишини де корьмеген эди.

— Нашир сизни уджреде беклей,— деди о мусафирге. 
— Буюрынъыз!

Оджа, яш кишининъ газета идаресинде адий хадим дегиль, бельки муаррир ве наширнинъ огълу экенлигини фаркълап, онынъ пешинден кетти.

Исмаиль Гаспралынынъ кабинети, истраат одасы ве ятакъханеси, эписи бир уджреден ибарет.
Бу, бина къытлыгъындан дегиль, хызметнинъ хусусиетинден асыл олгъан зарурет.
Муаллим тёшегинден саба саат алтыда къалкъа, бир фильджан сютсиз къаве ичкен сонъ хызметине башлай.
Къушлыкъ маалинде енъи почта келе.
Мектюплерни озю ача, Авропанынъ ве Асиянынъ мухтелиф тиллериндеки газеталарнынъ тазе санларыны козьден кечире, муим хаберлернинъ астларыны къырмызы, яхут мавы боялы къалем иле чызып, хадимлерге такъдим эте.
Бу ишни Гаспринский озюнинъ язы масасы башында дегиль, карьёла узеринде япа.
Язы язгъанда тютюн чокъ иче.
Адети ойле.

Кунеш шавлелери алчакъларгъа, къаялар арасына тюшкен сонъ, муаллим софагъа чыкъа, идарени ве басмаханени доланып, хадимлер ве муреттиплер иле къонУШЫП, уджресине къайтып келе.
Текрар карьёласына отура.

Генчлигинде, бедендже къавий экенде, сабалары кабинетинден коридоргъа чыкъкъан маалинде машиналарнынъ давушыны ишитмесе, муаллим пек азаплана, басмаханеге кирип, сюкюнетнинъ себебини сорап бильмегендже, эвде раат отурып оламай тургъан.

«Бу уйкен огълу олмалы...» деп тюшюнди мусафир мердивенден юкъары котерилир экен.
О Исмаиль эфендининъ озю ве аилеси акъкъында чокъ шейлер ишиткен, онынъ фаалиети иле тафсилятлы таныш.
Буюк огълу Рефат — наширнинъ биринджи ярдымджысы.
Мансур ве Айдер — гендже огъуллары... олар гимназияда окъумакъталар.
Хатидже, Шефикъа, Нияр ханымлар исе муаллимнинъ къызлары.

Эв саиби, адети узре, зияретчилерни мусафир салонында къабул эте тургъан.
Бу сефер ойле япмады.
Усеин Шамиль кабинетке буюрмасыны риджа этти, чюнки эвинде Петербургдан кельген алим киши булунгъанындан, онынъ бир озюни, къыскъа вакъыткъа да олса, ташлап башкъа одагъа чыкъувны — незакетсизлик эсап этти.

Усеин оджа озюнинъ иши акъкъында насыл лакъырды ола биледжегини ве не иле битеджегини тюшюне-тюшюне кельмекте экен, Рефат онынъ буруны алдында агъыр эмен къапуны ачты.

— Риджа этем, Усеин эфенди! — деди. 

Оджа ичери кирди.
Рефат онынъ артындан къапуны ортип, кери дёнди.
Мусафир озюни кениш ода ичинде, сийрек ве чал сачлы, узун, гурь мыйыкълы нашир огюнде корюп, эеджангъа кельди.
Устюнде уфакъ дёгмели, тар якъалы, узун чекмен.
Башында пускюлли, къырмызы фес.
Элинде рус тилинде «Вестник» газетасы.
Янашасында костюмли ве галстукли, индже мыйыкълы Адам отурмакъта, яшы Усеин оджанынъки къадар олмалы.
Усеин оджа онъа дикъкъатле козь этти: «киши бу эвде бир къач куньлерден бери мусафирликте булунса керек» деп тюшюнди.

— Селям алейкюм, Исмаиль муаллим! — деди оджа, озю сыкъылды, къызарды.

Муаллим онъа элесленип бакъты.
Де таныгъан киби олды, де танымагъан киби...

— Алейкюм селям — деди нашир незакетле.
Мусафирнинъ кимлигини эске тюшюрмек ичюн, козьлерини къыса берип, онъа бакъып турды.
Ниает, таныды.
Кендине узатылгъан къолны тутып, сыкъты.
— Хош сефагъа кельдинъиз!
Риджа этем!..
Буюрынъыз!
Отурынъыз! — дивар янындаки вьяна креслосына ишарет этти.

Усеин креслогъа отургъан сонъ явлыгъынен манълайыны сильди, козьлерини ердеки килимге догърултып, эппи индемей отурды.
Лакъырдыны бирден къураштырып оламай, заметленди.
Гаспринский карьёла устюнде экен, мусафирге кергин дикъкъат иле бакъып отурды... бекледи.

— Мен Айвасылдаки министр мектеби оджасы...
Усеин Шамиль олам,— деди, ниает, зияретчи ве юткъунып алды. 
— Хатиринъизде олса, дёрт йыл эвельси узурынъызда булунгъан эдим.

— Эбет!
Эбет! — деди муаллим. — Хатиримде.
Риджа этем, Усеин эфенди, къыйметли мусафирим иле таныш олунъыз! 
— О индже мыйыкълы адамны косьтерди.

Усеин Шамиль еринден къалкъты, сыкъылып, къызарып, терлеп мусафирнинъ янына кельди, онынъле эль тутушты ве, Ай-Петри этегиндеки койлернинъ адети муджиби, онынъ элини учь кере кучьлю этип саллады.
Мусафир озюни оджагъа Эскендер дие такъдим этсе де, сонъундан: Александр Николаевич Самойлович экенини бильдирди.
О да Токътаргъазынынъ къолуны КУЧЬЛЮ сыкъып, аселет учь дефа силькитти, зира мусафир бу ерлилернинъ эски адетлеринен таныш эди.

Эки мусафир татар тилинде бир-бирлерининъ сагълыгъыны ве селяметлигини сорап, бильген сонъ, текрар озь ерлерине отурдылар.
Оданынъ ичине сукюнет чёкти.
Эппи вакъыт кимсенинъ агъызындан сёз чыкъмады.
Кимсе лафны насыл башламакъны бильмеди.
Токътаргъазынынъ озю, бу эвге махсус бугунь келювни бираз онъайтсызджа ал деп эсап этти.
О, уджреге кирген вакъытта Исмаиль муаллим иле Александр Николаевич, мектепте балаларны, Гаспринский усулы иле окъутув хусусында къонушмакъта эдилер, Токътаргъазы пейда олгъан сонъ, лакъырды кесильди, лякин Усеин оджа артыкъ ичери кирген, нашир исе оны огълу Рефат васытасы иле, умумий къабул ханеге дегиль де, озюнинъ иш одасына даъвет эткен эди.
Бунда энди ич бир шейни денъиштирмек мумкюн дегиль.

— Айвасылда ишлеринъиз насыл? — деп сорады ондан Исмаиль эфенди, ниает. 
— Эали мектепке ярдым этеми?

Кой муаллимге яхшы таныш.
Бу койде озю де оджалыкъ эткен.
Айвасыл эалисининъ зевкълы адетлери бар.
Ильки куньлерде адамгъа, бу ернинъ халкъы параны пек къолай къазангъан ве зенгин аят сюрген киби келе.
Эркеклер саба эрте, аркъаларында тарпилери, чайырларгъа кете, акъшам къайтып келелер.
Къадынлар оларнынъ кетирген мейваларыны сепетлерге толдурып, башлары устюне отуртып, Ялта базарына котюрип саталар.
Джилик, кирез, вишне, зердали, алма, къияр, помидор ве чай теписи буюкликте татлы согъан... 
буларны къырлардаки кучюк мийрачыкъларда осьтюрмек енгиль иш дегиль.
О себептен ярымаданынъ ялы боюндаки дагълыларнынъ аяты пек шенъ дегиль.
Ама бу ерлернинъ адамлары намуслы, меръаметли ве кучьлюлер.
Оларнынъ аяты агъыр.

— Халкъ мектепке ярдымдан чекинмей, лякин озю ярдымгъа мухтадж,— деди Усеин оджа,— о фукъаре.
Мен Айвасылдан кеттим.

— Айвасылдан кеттим... дейсинъизми?
Ничюн?

— Ишлемеси кучь олды.
Айвасыл Ялтагъа якъын.
Ялтада исе полиция меъмурлары гъает чокъ.
Оларнынъ къулакълары балабан, эллери узун.

— Энди насыл иш иле мешгъуль оладжакъсынъыз? 

— Оджалыкъ иле,— деди Усеин Шамиль. 
— Даа не иле мешгъуль ола билир эдим?

— Шиириет?
Шиириетле огърашув хызмет дегильми? — деди Исмаиль муаллим айретке келип. 
— Мен «Ватан хадими»нде дердж этильген шиирлеринъизни окъудым.
Оларнынъ баъзылары фена дегиллер.

— Къайсылары, муътерем муаллим?

Исмаиль эфенди ишарет пармагъыны янагъына таяды, тюшюнди... 
чокъ вакъыт нелердир тюшюнип отурды, сонъра Усеин оджанынъ эсерлеринден баъзы сатырларны окъуды.

Бу дуньяда эр шей пара,
Башта пара, сонъ бахт ара!
Раат истер исенъ, пара!
Керек пара, пара, пара!

Насыл олды, бильмем, муаллимнинъ тили бир шейге илишкен киби, токъталды.
Шиирнинъ сонъуны хатырламакъ ичюн эппи вакъыт дудакъларыны къыбырдатып отурды, сёзлерни давушсыз окъуды, ниает сонъуны тапып, девам этти:

Ятсанъ пара, турсанъ пара!
Догъсанъ пара, ольсенъ пара!
Сагъ ве хаста олсанъ пара,
Керек пара, пара, пара!

Бу сёзлер Исмаиль эфендининъ ошуна кетти, самимиетле кульди.
Чокъ кульди.

— Усеин эфенди, сиз бу шиирни, меним вазиетимни яхшы бильген адам киби язгъансынъыз! — деди муаллим. 
— Фена дегиль!
Фена дегиль! — дие текрарлады нашир.

— Эбет!
Чокъ эйидир,— дие иляве этти Самойлович. 
— Пара хусусында бундан да эйи язмакъ мумкюн дегиль!

Бу сёзлер оджанынъ рухуны котерди.

— Мен, къийметли муаллим, сизге озюмнинъ енъи эсерлеримни кетирдим,— деди Токътаргъазы, утансырап. 
— Вакъытынъыз мусааде этсе, риджа этем, оларле таныш олунъыз!

Гаспринский бир янбашындан тюшип, дигер янбашы устюне отурды.
Чехресинде раатсызлыкъ асыл олды.

«Бакалым, бу башетильмез ве даима къанаатсиз генч несиль даа не диеджек»,— деп тюшюнди Исмаиль эфенди ичинден.
Ве о кенди фикирлери иле мешгъуль олдыкъта, Усеин эфенди къоюн джебинден дефтерни чыкъарып, наширге узатты.

— Ляйыкъ корьсенъиз...
Риджа этем, «Терджиман»да дердж этинъиз!
