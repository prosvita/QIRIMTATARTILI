## Муэллифтен

«Сулико» гемиси скелеге акъырындан келип янашты.
Ёлджулар буны сезмей къалдылар.
Когертеде кимсе ёкъ… эр кес ичеридеки ханелерде.
Тёгерек пенджерелерден саильге козь эткенлер дахи шеэрни корип оламадылар, чюнки эвлернинъ тенеке дамларыны шыбалап, таш тёшели ёлларны быланчыкъ сувгъа гъаркъ этип, кучьлю ягъмур ягъмакъта.
Скеле мейданында таксиден эсер ёкъ.
Эписи къачкъан, сакълангъан.
Накълият «Сулико»ны къаршылап алувдан аджиз.
«Сулико» ойле геми ки, истегенде келе, истегенде кете.
Уриет варлыгъы.
Тек кезинти ичюн.
Къабурчакъ дивар талдасында пусып тургъан эрзакъ машинасынынъ айдавджысына ялвардым, мени кабинасында «Астория»гъа алып кельди.
«Геджени, исте-истеме, холлда, аякъ устюнде турып, яхут кресло устюнде юкъусырап кечиреджегим...» деген фикирнен, тюшкюн алда мусафирханеге кирип, къаверенкли агъач больме ичиндеки ешиль сачлы яш къадыннынъ огюнде токътадым.
Агъзымдан даа лаф чыкъмады.

— Экинджи къатта юз алтынджы ода... — деди о деръал.

Бу сёзлер кимге аит экенини бильмей, этрафыма бакъындым.
Янымда мусафир киши корюнмеди.
Къадын козьлерини огюндеки джедвельден узьмей, элини манъа узатты.
Ичине паспортымны къойдым.

— Эки кумюш етмиш капик,— деди манъа.
Баш пармагъынен, ишарет ве орта пармакъларыны чертип алды.
— «Парайы вирен, дудюги чалыр...» дей тургъанлар бизим татарлар.

Ешиль парикли къадын бу сёзлерни татарджа сёйледи, сонъра соза берип, эснеди.
Эснегенинден озю утанды, гъалиба, авучынен агъзыны къапады, дюльбер кулюмсиреди.
Дефтерде адымны сол элинен чолпаджа язды, паспортымны къайтарып озюме берди.
Мен кенъ мердивен бою экинджи къаткъа котериле башладым.

Курорт шеэринде язнынъ чиллесинде бойле зийнетли отельде ятакънынъ маъмюрлигине тааджиплендим.
Экинджи къатта невбетчи енге меним одамны косьтерди.
Давушсыз ичери кирдим.
Кроватларнынъ биринде киши юкъламакъта.
Дигери бош.
Мен ёргъун эдим.
Союнып, тез-тез яттым.

Саба кягъыт шытырдысындан уяндым.
Къомшум, эсли адам, кровать узеринде, аякъларыны ерге саркъытып отургъан, газета окъумакъта.
Юзю бакъыр ренкли.
Сачлары акъ.
Мыйыгъы токъал, беяз.
Къашлары къара.
Иш, эльбетте, къомшунынъ къашларынынъ къаралыгъында дегиль, озюнинъ кимлигинде.
Бойле бакъсанъ, тиджарет ишинен мешгъуль адамгъа бенъзей.
Саба эрте тургъан... энди шеэрни доланып кельген.
Газетаны козьлерине пек якъын тутып, козьлюксиз окъумакъта.

Мен тыраш олдым, йыкъандым.
Бири-биримизнен таныш олдыкъ.
«Георгиос Монолуполос олам мен...» деди киши.
Кокчетаудан кельген.
Дженктен эвель бу шеэрде яшай экен.
Тюневин кетип озюнинъ эски эвини къыдыргъан, тапып оламагъан.
Эвнинъ еринде учь къатлы универмаг ясалгъан.
Эски ашналарындан кимсе къалмагъан.

— Бу якъларгъа не мунасебетнен тюштинъиз? — деп сорады менден Георгиос Монолуполос.
— Истраат этмек истейсинъизми?

— Эбет!
Истраат ичюн кельген эдим,— дедим мен ве ойле дегенде кокюс кечиргенимни дуймай къалдым.
Ничюн кокюс кечирдим?
Вакъытнынъ тез кечип кеткенине языкъсындыммы?
Озюм де бильмейим.
 — Энди кери къайтам.

— Афу этинъиз,— Георгиос элиндеки газетаны кровать устюне быракъып, кевдесини догърултты.
— Банадан бери сизге бакъам... таныш кишиме бенъзейсинъиз.
Эльбет, пек таныш кишиме...
– Сиз Фенер-Бурунда яшамагъанмы эдинъиз?

Лакъырдымыз артыкъ эки якълап багъланып кеткен сонъ, Георгиос азар-азар тёкюне берди.
Мен динъледим, тек суаллерине джевап бердим... джевап бермегенлерим де олды.
Къомшум манъа озюни малие хадими деп, такъдим этти.
Къыркъ йыл банкте бюджет болюгинде ишлеген.
Шимди истифада.
Къадыны былтыр вефат эткен.
Къызы эвли.
Эким.
Георгиос шимди ялынъыз.
Ве кимгедир, ничюндир даргъын.
О хайли вакъыт озюнинъ Фенер-Бурун акъкъындаки суалине джевап беклеп, сусып отурды.
Джевап алмагъан сонъ, девам этти.

— Балалар яш экенде анасыз ве бабасыз яшап оламайлар.
Буюген сонъ бабаны танымайлар,— деди Монолуполос къаарьли давушнен,— мен кеттим.
Яхшылыкънен кеттим.
Иште, бойле... чыкътым кельдим, весселям!
Не истеселер, оны япсынлар... менсиз.

Кокчетауда экенде, азбары ичинде помидор, мор-патильджан асрагъан.
Сонъ ёрулгъан.
Эписинден вазгечкен.
Мында биревлерни тапып, биревлерге сыгъынып, омюрининъ сонъки айларыны, бельки де куньлерини сукюнетте кечирмек истей.

— Ёкъ.
Фенер-Бурунда яшамадым,— дедим мен къомшума.
 — Сизни ильки корюшим.

Георгиос манъа кедерли-кедерли бакъты, бир шейлер айтмакъ истеп, тамшанды.
Мен кийиндим.
Эрте-ярыкъ шеэрге чыкъып, ишимни бакъмагъа меджбур экенлигим ичюн ондан афу истедим.

— Насыл иш?— деп сорады Георгиос.
— Поездге билет алмакъ керекми?

— Хайыр!
Архив идаресинден... весикъа.

— Архив?
А! — Георгиос, къакъына берип, кевдесини догърултты, ишарет пармагъыны зияде тёпеге котерди.
 — Дженктен эвель, анда, архивде... къарт караим чалыша эди,— деди о.
 — Онынъле къомшу эдик.
Мен енгильден башымны эки дефа къакъыттым.
Бу къакъытувлар, шубэсиз, къомшумнынъ сёзлерине разылыгъымны, яхут итиразымны ифаде ичюн дегиль, бельки онынъ саделегине косьтердигим незакет эди.
Георгиос оны анъламады.
Элесленди, къызарынтылы, козь къапакъларыны сыкъ-сыкъ ойнатты.
Мен одадан чыкътым.
Коридорда кузьгюнинъ огюнден кечеяткъанда, озюмнинъ къыяфетимни коре къалып, токъталдым.
Истраат куньлеримде кунештен янгъан бетим бираз акъчыллангъан, кийикленген, чюнки кечкен гедже аз ве раатсыз юкъладым.

Сабыкъ Итальян джаддесинде — шимди ады не, бильмейим — къыскъа панталонлы, чыбалыкъ сачлы, бакъыр беденли, первасыз яш эркеклер ве къадынлар кезинелер.
Къайсы эркек, къайсы къадын: баъзан бир бакъышта бильмек кучь.
Ава серин, ягъмур токътагъан.
Ер эппи къуругъан.
Сокъакъны конделенлеп кечтим, ешиль аралыкъ бою Джиневиз Къалеси бетке догърулгъанда, эски тула бинада Архив идаресининъ лейхасы козюме чалынды.
Эбет, манъа Архив идареси керек.
Ичеридеки невбетчи, коридорнынъ сол къанатына бурулмамны тевсие этти.
Къапулар устюндеки тюрлю языларгъа бакъа-бакъа кетеята эдим, огюмде хыналы сач, эсли къадын пейда олды.
О коридорнынъ ахырындаки мердивенден юкъары котерильмек кереклигим хусусында тенбиледи.
Къадыннынъ дегенини де яптым.
Ичтен ачыкъ, тыштан демир пармакълыкънен орьтюлип, устюне ири килит асылгъан къапу янында милиция сержанты мени токътатты.

— Сизге ким керек?— деп сорады о.

Манъа ким керек?
Теэссюф, озюм де яхшы бильмейим.
Тек... не кереклигини билем.
Сержант яш киши.
Якъында орду хызметинден кельгенге бенъзей.
Лакъырдысында, арекетлеринде казарма тертиби сезильмекте.
Онынъ бу ердеки хызмети башкъаджа.
Стол башында отура, огюнде эки телефон — бири ички, дигери тышкъы дюнья иле алякъа ичюн.
Чанъ сесленсе, трубканы котере, джевап бере.
Тыштан ичери адам кирсе, огюне чыкъа: «Кимсинъиз?
Не ишнен буюрдынъыз?» деп сорай.

Манъа не керек?
Буны милиция сержантына айтып анълатмагъа борджлум.
Акс такъдирде...
Екъ!
Меселени, олгъаны киби айттым.
«Иш шойле, къардаш! — дедим онъа.
— Манъа муим весикъа керек.
Ойле весикъа ки, бизим эдип...»

Сержант сёзюмни болип, шахсиетимни тасдыкълайыджы кягъыт талап этти.
Кягъытны бердим.
О, янашадаки къапуны аралыкъ этип, башыны ичери сокъты.
Кимгедир бир шейлер айтты, ичериден сакъаллы киши чыкъты.
Беяз кольмеги устюнден енъсиз, кок чекмен кийген.
«Юрюнъиз!» — деди манъа сакъаллы.
Озю яш, юксек, корюниши бираз перишан.
Элинде меним кягъытларым.
Коридор бою ири адымларынен ёнеле, мен янашасындан, ювурыр киби, аянлайым.
«Директор озюнде олса, меселени аль этер.
Олмаса...» — сакъаллыны бир шей раатсызлай гъалиба.
Тюшюнджели алда башыны къашып ала, сонъ иляве эте: — «Озюнде олмаса, бир чаре...»

Сёзюни айтып битирмеди, ешиль дермантинле орьтюли, къалын къапунынъ джез сапындан тутып уйтеди.
Къапу ачылып кетти.
Сакъаллы тааджипленип, токъталды.
Директор кабинет ичинде, насылдыр таълиматнамени окъув иле мешгъуль.
Акъырындан ичери кирдик.
Директор киргенимизни дуймады.
Стол огюнде турып, эппи бекледик.

— Павел Тарасович!
Киши узакътан кельген,— деди сакъаллы, башыны манъа таба сильтеп.
 — Сизде иши бар.

Сусты, бекледи.
Директор исе кягъытлардан назарыны узмеди, атъта бирде-бир мучесини къыбырдатмады.

— Узакътанмы? — деп сорады о, хайли вакъыттан сонъ.
Биз аякъ устюнде турып, энди ёрулдыкъ.
— Узакътан кельген олса, айт... кирсин!

— О, янынъызда.

Директор онынъ сёзлерини ишиттими?
Ишитти исе, анъладымы?
Сакъаллы бунъа эмиет бермеди, кягъытларны стол устюне къойды, озюнинъ алидженаплыкъ борджуны эда эттигини исбат ичюн манъа чевирильди, кевдесини азачыкъ эгильтип-догърултты, кабинеттен чыкъты.
Павел Тарасович къапунынъ тарс этип къапалгъаныны ишитип, башыны котерди.
Огюнде ябаний адамны корип, айретте къалды.
Джакъларында, эйкельтраш япыштырып къойгъан киби, топач-топач этлер къыбырданып алдылар.
Бетининъ когертим териси, терисининъ ичинде анда-мында сачыкъ мавы бенеклер, сагъ къулагъынынъ астындаки куюк... онынъ бир вакъытларда танкчылар къытасында хызмет эткенинден делялет эди.
Танк туташып янгъан, озю бир муджизе иле олюмден къуртулып къалгъан.
Эбет!
Дженкте ойле аллар аз олмады.

Биз къол тутуштыкъ.
Павел Тарасович меним не зенаат кишиси экенлигимнен меракъланды.
Мерагъыны къанаатлендирдим.

— Манъа Харджибие вакъиасы акъкъында маълюмат керек,— дедим директоргъа.
 — Бу чокъ йыллар эвельси олгъан шей.

Директор айткъанымны анъламады, манъа джылп-джылп бакъты.
Мен дуйдым, о шимди: «Харджибие дегени не?» деп сорайджакъ.
О себептен, алдыны чалдырып, дедим,— Харджибие... койнинъ ады.

— А!
Койнинъ адымы?
Ойле олса, сиз мында адашып тюшкенсинъиз.
Биз — шеэрмиз.
Койлер область архивинде...— Директор ченъгесини котерип, пенджереден тышкъа... скелеге янаша яткъан беяз геми бетке бакъып, эппи вакъыт хаялсырап отурды, ниает, башыны терсине къакъытты.
 — Ойле кой ёкъ.

Павел Тарасович кутюр, къуру адамгъа бенъземей.
Буны кабинетке киргенимнен дуйдым.
О себептен, онынъ иле давалашмакъ истемедим.
Ишнинъ илеридеки инкишафыны бекледим.
Директор стол устюнде яткъан шише ачкъычыны алды, янашасындаки батарея трубасыны эки кере тыкъылдатты.
Тезден къапунынъ босагъасы устюн де къыскъа, къырмызы фистанлы къадын пейда олды.
Павел Тарасович онъа, болюк мудири Шабшалны чагъырмасыны риджа этти.
Къадын, къапуны къапатып, коридорда гъайып олды.
Кабинетнинъ саиби, Шабшал кельгендже мени ишгъаль ичюн лакъырды тапып оламады.
Мен исе ондан, ишке алякъасы ёкъ шейни сорамакътан къачындым.
Экимиз де сустыкъ, бекледик.
Ниает, ичери кульренк сачлы, юксек киши кирди.

— Иште, Илья Исааковичнинъ озю,— деди директор, кишини манъа такъдим этерек.
— Тарих фенлери намзети.
Архивнинъ периси.
Бабасы ...
Исаак Гарипович де чокъ йыллар бизде ишлеген.
Афу этинъиз, бана айткъан коюнъизнинъ ады не эди?

— Харджибие къариеси...— деп текрарладым мен.

Бойле деген вакътымда идаре ребери уйкен ильмий хадимге шашкъын назар ташлады.

— Айттым мен.
Ойле кой ёкъ... дедим.
Киши инанмай.
Озюнъиз, Илья Исаакович, анълатынъыз!

Павел Тарасовичнинъ, арамызда олып кечкен субетни Шабшалгъа накъль этюви кинаели олып чыкъса да, тарих фенлери намзети оны сабырнен динъледи.
Лаф сонъуна якъынлагъанда, озю фаркъына бармайып, сагъ элининъ учь пармагъыны топлай берип, сол авучы ичине урды.

— Бар эди...— деди Илья Исаакович.
— Бир вакъытларда ойле кой бар эди,— сонъ менден.
 — Сизни меракъландыргъан меселе не? — деп сорады.

— Эмирзакъ огълунынъ иши.

Акъикъий архив хадими, бир де-бир маълюмат кереклиги айтылгъанда, адети узре, ич де раатсызлыкъ алямети сездирмей.
Чюнки архив идаресининъ ихтиярында не къадар маълюмат барлыгъы, не хусуста экенлиги, ярым-юрту олса да, даима эсинде.
Лякин ич бирининъ мундериджесини тафсилятлы бильмей.
Ве билюви мумкюн дегиль.
Дёрт юз элли йыл эвельси юзь берген вакъиамы, он эки йыл эвельсими... архив хадими ичюн бунынъ фаркъы ёкъ.
Онъа мевзунынъ адыны билюв кяфи.
Харджибие вакъиасы... дегенде, Илья Исааковичнинъ къашлары чатылды.
Озю тюшюнджеге далды.
Бу архивде ойле адларнынъ анъылмагъаны чокъ вакъытлар олды.
Эмирзакъ огълу ерли помещиклернинъ бири.
Шимди о, ничюн керек олды, аджеба?

— Харджибие вакъиасы... джинаий иш,— деди Шабшал.
 — Насылдыр оджа ольдюрильген.
Отузынджы йылларда ильмий-тедкъикъат институты кишилери келип, оджанынъ насылдыр джонкини къыдыргъанлар.
Бабам-Исаак Гарипович айткъан эди.
Эмирзакъ огълу! — Шабшал директор бетке чевирильди.
— Сонъ?
Не япаджакъмыз? — деп сорады ондан.

— Бакъынъыз,— деди Павел Тарасович.
 — Малюмат олса, ярдым этинъиз!

Илья Исаакович, пармагъыны къармакъ шекилли этип, манъа косьтерди.
Бу не демек эди... анъламадым, эр алда, пешинден чыкътым.
Коридорнынъ тёрюндеки залгъа кирдик.
Мында маса башында кергин, ёргъун чехрели эркеклер ве къадынлар, эсасен яш кишилер, бурунларыны эски джылтлы папкалар ичине тыкъа берип, йыртыкъ-мыртыкъ кягъытларны къарыштыра, силиник сёзлерни эджелеп, дикъкъатнен окъуп, дефтерлерине, алла бильсин, насылдыр икметли фикирлер язып алалар.
Илья Исаакович меним огюме «Архивден файдаланув къаиделери»ни къойды.
Окъуп, таныш олдым.
Сонъра, шахсиетиме аит анкеталар толдурдым.
Озюме зарур малюмат акъкъында ресмий сымарыш ясадым.
Илья Исаакович кягъытларымны топлап, кендже ильмий хадимге теслим этти.

— Яхшы...— деди Шабшал манъа.
 — Бир афтадан сонъ келип хабер алынъыз!

Ичиме буз тюшти.
Къабургъамдаки этлер ойле агъырдылар ки, чыдап оламай, айкъырып йибере яздым.
Озюмни зорнен туттым.
Асабий кергинлик себебинден олса керек, худжур шей, сонъундан ничюндир, кулюмсиредим.
Шабшал тааджипленип, козьлерини липильдетти.

— Сиз не айтасынъыз? — дедим мен уйкен ильмий хадимге.
— Меним ихтиярымда эки кунь бар.
Бу муддет ичинде ишим битмек керек.
Битмесе, эписини ташлап, кетеджегим.
Ве он беш йылдан бери юрегимни кемире кельген ниеттен вазгечеджегим.
Анъладынъызмы, Илья Исаакович?

Къафамда уймелешкен аджизане тюшюнджелерим бираз ятышкъан сонъ Шабшалнынъ акъчиль юзюне, кульренк сачларына бакътым.
Чокъны яшагъан киши.
Козьлери айдын, шефкъатлы корюнелер.
Эгер ялварсам... пек ялварсам, итимал, ишни аджеле япып берир, деп тюшюндим.
Керчек, манъа керек весикъа къолайлыкънен тапылмайджакъ.
О къадар чокъ йыллар кечкен… кимсе онынъле меракъланмагъан.
Кимсеге керек олмагъан.
Керек олмагъанмы аджеба?
Илья Исааковичке ялвардым.
«Бу весикъа шахсен меним ичюн керек дегиль, къардаш! — дедим онъа.
— Халкъ ичюн.
Сизге риджа этем, алидженап олунъыз!
Сизинъ ве меним ана тиллеримиз бир.
Тюркюлеримиз бир.
Меним арадыгъым маълюмат сизинъ ичюн де эмиетсиз дегиль.
Ойле экен, мени бир афта беклетип заъметке къойманъыз!

Шабшал айткъанларымны дикъкъатле динъледи.
Динъледи, тюшюнди... ве бираз йиберильген киби олды.
Юзюндеки сыкъынты чезильди.

— Хадимлернен лакъырды этип бакъайым,— деди о.
 — Разы олсалар... сиз бурскунь келинъиз!

Бурскунь... бу бир афта дегиль.
Бала киби севинип, еримден къалкътым.
Илья Исааковичке тешеккюр айтып, къапугъа догърулгъан эдим, аркъамдан онынъ тыныкъ, умютсиз сеси ишитильди.

— Мен, эльбетте, гъайрет этерим,— деди Илья Исаакович.
— Лякин малюмат бармы...
Тапылырмы?

Шабшалнынъ бу сонъки сёзлери къулакъларыма сюнгю киби санчылдылар, оларны ишитмеген, анъламагъан олып, чыкъып кеттим.
Шеэр джадделеринде инсан далгъалары октемленмекте, къайнамакъта.
Эр кес мевсимге уймакъ истей, бильгениндже джиазлана.
Къадынлар, эльбетте, бу иште эркеклерни озалар.

Мусафирханеге кельген сонъ, Георгиоскъа кийимлернинъ чыбарлыгъы ве адден-ашыкъ сербестлиги акъкъында фикримни айттым.
О манъа кибар чехре иле джылмайды.

— Замандан артта къалмакъ керекмей,— деди манъа, телькин берир киби.
— Зира, оны, заманны, енъмек мумкюн дегиль.
Къадындан летафет, шефкъат истениле.
Тазе кийим, медений къабилиетлерге иришювге ярдым эте.
Къадын хафиф варлыкъ оларакъ севиле.
Бизим заманымызда...— о сёзлерининъ къыйметини котермек ичюн, аселет текрарлады,— бизим генчлик заманымызда къадынларнынъ джиазы башкъа эди.
Шимди бакъынъыз... не къадар гузеллик!

Къомшум базы джиэтлерден, шубэсиз, акълы эди.
Озю ихтияр, лякин зеккий адам.
Догъру муталяа этмеге икътидарлы.

Эртеси куню экимиз денъиз саилине кеттик.
Сув джыллы эди.
Мен чокъ ювундым.
Георгиос союнды… брезент къаснакъ алтында чакъыл устюне чалкъагъа тюшип ятты.
Ювунмады.
Кимерде башыны котерип, меним денъиздеки арекетлериме козь этти.
Сув спорты меаретимден пек хошнут корюнмеди.

— Биз узакъларгъа... та, Анапа бетлерге ялдап кете тургъанмыз,— деп ташлады о, мен сувдан чыкъкъан сонъ.
 — Осман Чакуч ве Апостол Куньяди дегенлер бар эди.
Олар бизден де дешетли эдилер.
Къушлукъ маалинде штанларыны саильде ташлап, денъизге кирип кете, акъшам устю къайтып келе, бутюн куньлерини денъизде кечире эдилер.
Апостол алчакъ, кутюк киби.
Осман къая киби ири.
Кимерде эпимиз сюрюнен ялдай тургъанмыз.
Шимди не...?
Къайда о адамлар? — Георгиос Монолуполос кечип кеткен ферасетли чагъларына яныкълап, кокюс кечирди.
 — Энди къартайдым...
Эким рухсет этмей...— о акърындан башыны котерди, манъа элесленип бакъты.
 — Озюнъиз догъма не ерлисинъиз? — деп сорады.

Эки кунь — эки гедже бир одада яшай, бир ашханеде ашаймыз.
Георгиос эп озюнинъ бу шеэрде анадан дюньягъа кельгенини айта берип, мени чокътан бездирди.
Бугунь хатирине кене меним догъгъан ерим кельди... зевкълы.
Ярын мен бу шеэрден кетеджегим.
О къаладжакъ.

Аркъасы къырмызы тамгъаларнен безеник эди.
Уфакъ ташлар тенине батып-батып кеткенлер.

— Менми? — дедим Георгиоскъа.
 — Меним догъгъан ерим...

Онъа джевап бермеге тедарикленген вакътымда озю шархылдап, чакъыл узерине тюшти, узанып, сусып къалды.
Бир шейлер айтырмы экен деп бекледим.

Мен кийиндим, мусафирханеге къайттым.
Джадделер Игорь Ойстрахнынъ концерт афишаларынен орьтюли эди.
Ярын акъшам Батуми гемиси келеджек.
Мен, архивде ишим битсе де, битмесе де, кетеджегим.

Севинч ве кедер — адамдаки табиий ал.
Лякин эсассыз эеджанланув мушкюль шей.
Архивдеки ишим олурмы, олмазмы?
Олур исе... не вакъытта олур?
Бу тюшюнджелер мени чокъ эзгеледилер.
Гедже къасеветтен юкълап оламадым .
Нафиле къасеветленгеним.
Чюнки эртеси куню, архив идаресинде Шабшалнен корюшкен сонъ гонълюмдеки кедер бутюнлей ятышты.
Илья Исааковичте, утекуньдеки киби, перишан назарлар, сачыкъ фикирлер сезмедим.
О диваргъа таялы узун маса башында, аркъасыны залнынъ ортасына чевирилип отургъаны алда, чуллы кягъыт парчаларыны туткъалнен япыштырып, чини табакълар астында къурутмакъта эди.
Менимнен ана тилимизде къонушты, къолумны хошнутлыкъ иле сыкъты, бир де саллады.

— Отурынъыз! — деди манъа Илья Исаакович, озюнинъкине бенъземез, янъгъыравукъ давушнен.
— Ишлеримиз, заныма къалса, фена дегиль.

— Ойлеми, Илья Исаакович? — деп къычырдым мен.
Ичимдеки севинчни баш этип оламадым.
 — Мумкюн олса, фикринъизни ачыкъча ифа этинъиз!

Уйкен ильмий хадим сёзлеримни ишитмеди.
Бельки, ишитти, лякин ерсиз исап эттими, алла бильсин, эмиет бермеди, назары масанынъ бир четинден дигер четинедже ювурды ве текрар кери дёнди.
Илья Исаакович ян-янаша тизили къалын джылтлар арасында недир къыдырмакъта.
Кечкен сефер келювимде бу стол устюнде яткъан десте-десте джылтлар шимди ёкълар.
Оларнынъ ерлерине башкъалар къоюлгъан.
Илья Исаакович кенардаки десте арасына эки пармагъыны тыкъты, ири, ешиль джылтны чекип чыкъарды.

— Иште, Харджибие вакъиасы...— деди архивариус.
Джылтнынъ устюндеки тозны пачавранен енгильден сильди, йиплерини чезип, огюме къойды.
— Къыдыра-къыдыра хадимлеримиз эльден-аякътан айрылдылар.
Акъибети, таптылар.
Озюм де ярдым эттим.
Бакъынъыз!
Таныш олунъыз!

Илья Исаакович къапусы ачыкъ къомшу одагъа кирди.
Мен козьлеримни папкагъа тикледим.
Устюнде къалемнен ве къарандашнен язылы къайдлар, номерлер, эмирлер, имзалар, хачлар... къармакъ шекили чизгилер толу.
Къайсы меъмур джылтны къолуна алгъан олса, устюнде мытлакъа бир къач тюрлю ишарет ясагъан.

Джылт ичиндеки сёзлер къалын арифлернен, сыкъ сатырларнен язылгъан.

«Мезкюр даъва Харджибие къариеси сакини Аджы Эрбаин Эмирзакъ огълунынъ адам ольдюрювде къабаатланувы хусусында тертип олунып, тедкъикъ ве таълиль махкеме палатасы реиси тарафындан 1913 сенесининъ секизинджи декабрь чаршенбе куню Кефе уезди сульх акими ярдымджысы Казимир Илларионович Маклаховгъа авале идильмишдир».
Экинджи весикъа махкеме приставынынъ, адам ольдюрилювине даир акты.
Сонъра Коккозь къариесинден Умэр Малайджынынъ округ махкемесине, Аджы Эрбаиннинъ джинаий ишини бакъув акъкъындаки арзуалы, Эмирзакъ огълунынъ Ташалчын экиминден, башы яралы экени хусусында такъдим эткен сахта шаадетнамеси ве мухтелиф махкемелернинъ къыскъа укюм-къарарлары булунмакъталар.
Махкеме весикъаларына, видждан саиби, алчакъ рутбели жандарм меъмурларынынъ хабернамелери де тикилип къойылгъан.
Бу хабернамелерде махкеме хадимлерининъ Аджы Эрбаин ишиндеки суистиъмалы тасвир этильмекте.
Лякин бу малюматкъа кимсе эмиет бергени ёкъ.
Округ махкемеси ишни бакъувдан ред эткен.
Арзуал узеринде хурум киби сия мерекепнен: «Кефе уезди сульх акими ярдымджысына...» деп язылгъан, уезд прокуроры ишни бакъып, Эмирзакъ огълуны эки айлыкъ апсхане джезасына махкюм эткен.
Аджы Эрбаин прокуроргъа къабар берип, джезадан къуртулгъаы.
Сонъра, Кефеге кетип, къавеханелерде бир афта кейф чатып, Уесин оджа дефн олунгъан сонъ, Харджибиеде пейда олгъан.
Губерния оджалары Аджы Эрбаин джиддий джезаланылмасыны талап этелер.
Меселе Керчь махкемесине тюше.
Мында ишни бай огълу Кязим Алиев бакъа.
О Эрбаинден дигерли пара къымгъан сонъ, «джинаетчи бир йыл муддетинен апсханеге къапалсын» деген укюм чыкъара.
Умэр Малайджы бунъа разы олмай.
Князь Юсуповнынъ узурына барып, къатильге ляйыкъ джеза берильмеси ичюн ярдым этмесини ялвара.
Князьнинъ талабына бинаэн, иш текрар уезд махкемесине тюше.
Эмирзакъ огълу дёрт йылгъа Таганрог апсханесине къапалмасы ве Усеин оджанынъ эки огълуна акъылбалигъ олгъандже, пара берип турмасы акъкъында укюм чыкъа.
Ишке князь къарышкъаныны ве вакъиа муреккеплешкенини корьген Эрбаин теляшкъа тюше, Земство идареси башлыгъына келип, джебине дестелернен пара тыкъыштыра, жандарм башлыгъына бир чифт джюйрюк багъышлай, губернатор референтине отуз къоюн адап, ярдым истей, бойле къалабалыкъ заманда...
Джиан муаребеси башлай.
Эмирзакъ огълу джезасыз къала.
Онынъ джезаланып, апсханеде отургъанына даир архивде ич бир тюрлю ресмий весикъа ёкъ.
Уезд идарелериндеки меъмурларнынъ къолларынен тюрлю арифлернен язылы кягъытларны къайтарып-къайтарып, дикъкъатнен окъудым.
Эмирзакъ огълуны джезалав акъкъында башкъа малюмат тапып оламадым.

Элемге комюлип, умюттен узюлип отургъан вакътымда Илья Исаакович текрар пейда олды.

— Насыл?
Келишикли маълюмат бармы? — деп сорады о менден.

— Теэссюф...— дедим мен.
Терен нефес алдым.
— Къыйметли шейлер беклеген эдим.
Умютлерим эляк олдылар.

Архивариус сёзлериме итираз этмеди, фикриме къошулгъаны да дуюлмады.
Огюмдеки «Аджы Эрбаин Эмирзакъ огълу даъвасы»ны четке сюрди, онынъ ерине дигер джылт къойды.
Мен тааджиплендим.
Шабшалгъа не айтмагъа бильмей, яваштан джылтны ачтым.
Ачкъанымнен, юзюме узакъ йылларнынъ рутубет къокъусы урды.
Шытырдавукъ, ири кягъыт табакълары устюндеки акъчыл язылар афизамда басылып, ёсун бийлеп къалгъан нидже-нидже адиселерни тюрткючледи, къозгъадылар.
Вуджудым титреди.
Огге ятыкъ, индже арифлер.
Нокътасы, виргюли ерли-ерсиз туташ сатырлар.
Кягъытларнынъ четлери сараргъан, орталары беяз.
Биринджи бетте «Иблиснинъ зияфетине давет...» дие язылы.
Бираз ашагъыда, тырнакълар ичинде «Асан Каранынъ хатираты» денильген.
Эльязма джыйнакълы суретте темизге чекильген.
Ич бир еринде тюзетме ёкъ.
Табакъларны къарыштырып бакътым.
Саифелер узеринде къара къарандашнен сыра номерлер къоюлгъан, кимерлери силингенлер.
Бу себептен эльязманынъ эписи къач беттен ибарет экенини бирден айтмакъ къыйын.
Баштан-аякъ сайып чыкъмакъ керек.

— Бу эсрарлы язылар не демек ола? — деп сорадым Илья Исааковичтен.
 — Бу гизлиликле орьтюли, тифтикли кягъытлар?!

Уйкен ильмий хадим индемеди.
Ичимде бир къоркъу, айны заманда, хошнутлыкъ ис эттим.
Ничюн къоркъу ис эттим, озюм де анълап оламадым.

— Иблисми?...— Шабшал омузым устюнден джылткъа козь этти.
— Бу, нурлу гъаелер огърунда шеит кеткен улу шахснынъ аяты акъкъында хатират,— деди манъа.
 — Эвеллерде... яш чагъымда, матювлик эттим.
Бу языларны кимсеге косьтермедим.
Косьтерген олсам, бельки кимгедир файдасы олур эди.
Эльязманынъ бу бинада, бу куськюн къамерлерде о къадар йыллар ятувындан ким, не къазанды, аджеба?
Кимсе... ич бир шей!
О себептен «хатиратны» сизге алып чыкътым.
Сагъ тирсегинъиз янындаки «Эрбаин Эмирзакъ огълу даъвасы»нда къыйметли малюмат ёкъ, ондаки энъ джиддий весикъалар хырсызланылгъан, яхут буюк парагъа денъиштирильгенлер.
«Иблиснинъ зияфетине даъвет» севги иле язылгъан.

— Хатират...— мен тааджиплендим,— о сизинъ къолунъызгъа насыл тюшти?

— Тодор Цанов багъышлады,— деп джевап берди Илья Исаакович.
— Мешур адвокат.
Он бир йыл эвельси вефат этти.
Инкъиляб вакътында шеэрге бир акимиет келип, дигер акимиет кеткен, къалабалыкъ девирде, онынъ эвинде Асан Кара гизленген.
Озю большевиклерден экен.
Бир кунь...— бу иш 1918 сенеси январьда ола — бир кунь Асан Кара сакъал ве мыйыкъ такъынып, шеэрге чыкъа, саргъуш татар эскадронлысы иле беяз гвардия офицери арасындаки атышмада Асан Кара апансыздан эляк ола.
Бу эльязма онынъки экен.
Тодор Цановнынъ эвинде къалып кеткен.
Сонъки алман дженки вакътында, озюнъиз де бильсенъиз керек, шеэр харабеге чёкти.
Aрхивнинъ ярысы янды, бунъа... бу эльязмагъа, пакъыл киби, бир шей олмады.
Бунда Аджы Эрбаин меселеси де чокъ анъыла.
Окъуп бакъынъыз.
Мунасип корьсенъиз...
Лякин директорнынъ рухсети олмакъ керек.

Тозлу, къалын джылт ичиндеки бу шытырдавукъ кягъытлар, бу куф къокъулы сатырлар меним ичюн не демек эдилер?
Кимлерге... насыл анълатырсынъ?
Директоргъа чаптым.
Павел Тарасович, чехремдеки эеджанны эслеп, кулюмсиреди, ама мерамымны бильген сонъ, не демеге бильмей, елькесини къашыды.

«Бу бир китап олса... сёз келими, эки юз он йыл мукъаддем нешир этильген эсер олса, ич иътираз этмез эдим, чюнки китап деген шей окъулмакъ ичюн нешир этиле.
Язып ал, не истесенъ, оны яп,— деди директор.
— Ама бу эмсальсиз эльязма.
Даа нешир этильмеген.
Биревнинъ вариети... оны бутюнлей язып алувгъа изин бермеге акъкъым ёкъ.
Сизге керекми?
Окъунъыз, таныш олунъыз!»

Мен итираз этип оламадым.
Окъув залына къайтып кельдим... уфачыкъ, эски бичимли арап арифлеринен язылгъан ве мерекеби эппи силинип, акъчылланып къалгъан сатырларны окъумакъ къолай иш дегиль эди.
Мен окъудым...
Базы келимелерни эджелеп-эджелеп окъудым.
Бунынъ себебинен Батуми гемисини де къачырдым.
Шеэрде дёрт кунь даа къалмагъа меджбур олдым.

Эвге къайтып кельген сонъ, афызамдакилерни унутмайым деп алель-аджеле дефтерге язып къойдым.
Асан Кара озю ким?
Мезкюр къайдларны ничюн язгъан?
Бу хусуста манъа ич бир шей маълюм дегиль эди.
Эльязманы окъуп чыкъкъан сонъ, эписи белли олды.
Сиз де, муътерем окъуйыджы, ойле япаджакъсынъыз!
Эсерни башындан сонъунадже окъуп чыкъаджакъсынъыз... башкъа чаре ёкъ.
«Хатират» — вакъианы накъиль этиджи адий, къуру маълюмат джыйымы эди.
Мен ондан эдебий эсер усулгъа кетирдим.
Шубэ ёкъ, генч, земане окъуйыджысы эсерде кимерде эскидже сёзлерге ве ибарелерге де расткеледжек.
Лякин мен икяетни, вакъианынъ юзь берген девирини ве тилимизнинъ о замандаки инкишаф севиесини козьде тутып, мантыкъий талапкъа таби олып яздым.
Ойле олса да, Абдухайыр Абдурешид, Азиз Бурнашев, Абдураман Бариевнинъ улу эдип акъкъындаки аджайип икяелерини ишитмеген, Зейнеп, Наиле ханымларнынъ ве Эбабильнинъ изаатларына итибар бермеген олсам, бу эсер, шубэсиз, дюнья юзю корип оламаз эди.

Асан Кара... ах!
Асан Кара не дейджек?

Мен куньбаты джебэсинде рус генералы Брусиловнынъ атлылар къытасында, поручик рутбесинде, арбий хызметтем.
Ясапати дживарында агъыр яраландым.
Маджарларда дум-дум денильген къуршун балдыр кемигимни эки ерден сындырды.
Мени сиххие поездына къойып, Одессагъа кетирдилер.
Эки бучукъ айдан бери бу дебдебели ве мудхиш шеэрде Марсельеза джаддесиндеки лазаретте булунам.
Аягъымны кесмек истейлер, разы олмайым.
«Алла эшкъына, эким! — деним мен.
— Бир чаре тапынъыз, аягъым бутюн къалсын».
Эким франсыз… мени анъламай.
Уйкен эмшире Ревекка, эсли еуди къадыны, сёзлеримни терджиме эте.
Хирург бир шейлер айта, башыны терсине саллап, чыкъып кете.
«Къолундан кельгенини япаджакъ,— дей манъа эмшире.
Озю койкам янындаки курсюге отура, козьлериме кедерли-кедерли бакъа.
 — Алынъыз макътаныладжакъ киби дегиль.
Бир якъынъыз дельме-тешик».

«Къолундан кельгенини...» Эбет!
Эр кес япып олгъан ишини япа.
Экимден арткъачыны талап этмеге акъкъым ёкъ.
Албуки анда...
Авустуриа чёллеринде бизим къардашлар душман иле дженклешип, къан тёкмекте, телеф олмакъталар.
Ойле япмасалар, урушмасалар, алманлар Вердинни запт этеджек, Парижге киреджеклер.
Париж — франсызнынъ аяты, виджданы...

Эким не тюшюнди?
Неге ишанды?
Муджизегеми?
Бильмейим .
Аягъымны кесмеди, оны чырышлады, мени тахта тюбли койка устюне яткъызды.

Чокъ куньлер къыбырдамадым.
Кемик бир дефа битишти... янълыш битишкен.
Уджларыны узип, текрар чарышладылар.
Франсыз эп гангренадан къоркъмакъта эди.
Сонъ... къолтукъ таякъларнен юрдим.
Чокъ куньлер юрдим.
Тюневин, уйле емегинден эвель, юкъугъа кеткеним.
Ревекка къолтукъ таякъларымны алып, ординаторгъа теслим эткен.
Бугунь таякъсызым.
Невбетчи экимге ялвардым: «Айтынъыз о, эли машалыгъа, таякъларымны къайтарып берсин...» дедим.
Эким боюныны къысты.
Кульди.
«Ревекка меним эмиримни эда этти,— деди манъа.
— Озь аякъларынънен озюнъ анълаш!
Саибине намуслы хызмет этсинлер.
Тезден джебэге къайтаджакъсынъ! ».

Джебэге ?
Менми?
Ах!
Эбет!
Мында, лазаретте, эким бизим устюмизде аким.
Джебэде ойле дегиль.


О палатадан чыкъкъан сонъ, эмширенинъ янында вазиетим устюнден бираз опькелендим.
«Аягъым дёрт пармакъ къыскъарды,— дедим Ревеккагъа,— юрмеси кучь.
Тез ёрулам».
«Джебэде башынъыз узеринде снарядлар улугъанда эписини унутырсынъыз!» деди къальпсиз Ревекка.
Онда языкъсынув ёкъ.
Къолсызлар, аякъсызлар... ярым адамлар арасында ишлеп, алышкъан.
Онынъ ичюн эр кес бир.
Бойле аякънен мени бир даа дженкке йибермек мумкюнми аджеба?

Яралы офицерлер арасында тюрлю эмиш-демишлер юрьмекте.
Гуя Распутин ольдюрильген.
Учь полкнынъ аскерлери укюметке къаршы къыям ичюн котерильген.
Ёкъ... манъа тез-тез Кърымгъа къайтмакъ керек.

Эки бучукъ ай... мен тюнъюльдим!
Ёрулдым!
Тахта тюбли койка устюнде ятакълай берип, тёшекнинъ шильтесини уфатып къойдым.
Киши акъкъында хатират иджад эттим.
Къыйметли киши акъкъында.
О меним достум эди.
Медреседе берабер окъудыкъ.
Мен Петербургкъа кеттим.
Оны гъайып эттим.
Алты йыл кечкен сонъ тапыштыкъ.
Тапышкъанымыздан мемнун, енъи башлагъан аятымыздан хошнут эдик.
Фаджиа юзь берди...
Кишиден къатиен маърум олдым.
Энди оны ич бир вакъыт корип оламайджагъым!

Махкеме идарелерине бардым, губернатор ярдымджысына арзуал бердим.
Къатильнинъ шиддетли джезаланмасыны талап эттим.
Эрбаиннинъ, о иблиснинъ, кисеси къалын эди.
Параны сачты — савурды.
Мен бир шей япып оламадым.
Муаребе башлады.
Дюнья къарышты.

Бу лазаретте, инсан этининъ чюрюмесинден ве бедаат иляджлардан авасы бозулгъан бу палата ичинде мен, достумнынъ рухуна седжде иле бу мушаадени яздым ве оны «Иблиснинъ зияфетине даъвет» дие адландырдым.
Мушааденинъ кимер ерлеринде озюмни де тасвир эттим.
Муаллиф сыфатында дегиль.
Ёкъ... вакъианынъ иштиракчилеринден бири этип.
Чюнки ...
Усеин акъкъында мушааде язып да, озюмни текяран олса да, косьтермесем, о насыл хатират олып чыкъар?
Бу сатырларнынъ астындаки Асан Кара, меним акъикъий адым дегиль.
Усеиннинъ озюнинъ манъа такъкъан лагъабы.
Мен озь козьлерим иле корьген ве Усеиннинъ агъызындан ишиткен вакъиаларымны накъиль эттим.
Мезкюр эльязманы нешир этюв ниетим ёкъ.
Шай... достумнынъ хатиресине бир де-бир хайырлы иш япып, виджданымны акъламакъ истедим.
Мен эдип дегилим... демирёл муэндисим.
