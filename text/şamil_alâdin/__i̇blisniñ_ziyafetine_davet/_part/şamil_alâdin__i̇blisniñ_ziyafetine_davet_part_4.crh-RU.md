Исмаиль эфенди озюне узатылгъан дефтерни эллине алмагъа пек ашыкъмады, онъа эппи вакъыт козетип отурды, ниает, башынынъ арекетинен, кошеде тургъан язы масасыны косьтерди.
Усеин оджа шиирлер дефтерини маса узерине къойды.

Эв саиби, Айвасыл ве Дерекой акъкъында енъиликлер сорап бильген ве бу койлерде омюр сюрюджи достларынынъ ве танышларынынъ турмушлары не алда экенини анълагъан сонъ, еринден къалкъып, дефтер булунгъан маса башына кечип отурды, шиирлерни окъуй башлады.

Гаспринский шимди элли докъуз яшында, ама языларны козьлюксиз окъуй.
Козьлери арифлерге о къадар алышкъанлар ки, бир бакъышнен бутюн саифедеки сёзлернинъ маънасыны деръал къаврап ала.
Дефтердеки саифелерни къарыштырып чыкъувнен, шиирлернинъ эписини козьден кечирди.
Бир талайдан сонъ, дефтерни ашыкъмай, экинджи дефа окъуп чыкъты.
Сонъра кене окъуды.
Окъуп отургъан киби кельди, албуки, о, шиирлер устюнде тюшюнмекте эди.
Окъуп ве тюшюнип битирген сонъ дахи Усеинге эсерлери хусусында бирден муайен фикир айтмагъа ашыкъмады.
Бираз вакъыт индемей отурды.
Эп тюшюнди.
Тесадюфен козьлерине, шиирлер муэллифининъ шахсиети акъкъында сатырлар чалынды.
О, бу сатырларны севинчле окъуды, сонъра тааджипленди.
Гуя бир шейлер сёйлемек истер киби, козьлерини Усеинге котерди, бакъты-бакъты, ич бир шей сёйлемеди, козьлерини кене ашагъы эндирди.
Дефтерни къарыштыра берди, ве о ерини, бу ерини текрар-текрар окъуды.

Нашир, дефтернинъ мундериджесини тедкъикъ иле бант экенде, Усеин иш одасыны козьден кечирди, муаллимнинъ алдындаки эмен маса иле меракъланды.
Онынъ устюнде учь якълама энгеллер бар.
Дивар якъта, эки къатлы шкафчыкълар къоюлгъан.
Сол якъта ешиль къалпакълы лампад.
Онынъ янашасында электрикли садефлер.
Нашир, пармагъынен бу садефлерге басып, озюне керек адамны узюрине чагъыра ве не япмакь кереклигини эмир эте биле.
Дивардаки ченгеллерге «Терджиман»нынъ тазе санынынъ корректура табакълары илинген.
Ерде, килимнинъ этрафында, къаверенкли вьяна отургъычлары ве мешин креслолар туралар.

Исмаиль эфенди, генч муэллифнинъ шиирлерини окъувгъа юректен тутунгъаныны, шиирлернинъ саиби исе нашир шиирлеримни бегенирми, бегенмезми деп, оларнынъ такъдири хусусында къасеветленип отургъаныны сезген Самойлович, Токътаргъазынынъ енъининъ уджундан тутып, яваштан озюне чекти.

— Мектепте балаларгъа не окъутасынъыз?— деп сорады алчакъ сес иле,

— Мусульман дини...— деп джевап берди Усеин оджа. — Аптейик кечемиз.
Андан сонъ... ана тили де!

— Тек шумы?

Токътаргъазы сонъки суальге бирден джевап бермеге джесарет эталмады, токъталды, лякин мусафирнинъ чехресинде хаял инкъисары корьген сонъ:

— Кимерде... иш оджанынъ озюнден де багълы ола,— дие иляве этти.

— Оджанынъ озюнден?— мусафирнинъ давушында инамсызлыкъкъа бенъзер аэнк сезильди. — Насыл маънада?

— Билесинъизми..?— Усеин оджа, мында, муаллимнинъ эвинде озюни жандармерия къулакъларындан ве козьлеринден узакъта сербестче ис эте башласа керек ки, мусафирге озь фикирини ачыкъча анълатмагъа ынтылды. — Иш шунда ки, оджа истесе... шеэрден узакъта, чёллюк койде, гъаевий джесаретине ве бильги пишкинлигине, «эгер истесе» дейим мен текрар, балаларгъа баъзы дуньявий фенлер де окъута биле.
Анда, чёллюкте, урядниклерни ве приставларны ярым чувал богъдай унуна сатын алмакъ мумкюн.
Олар, керек олса, сусмагъа да билелер.

— Не къадар вакъыт сусып олалар?— деп сорады Самойлович ве озь суалине ошланып кульди.

— Учь ай къадар...— деп джевап берди Усеин оджа.

— Учь ай... аз! — Самойлович онъа къанаатсиз козьлеринен тикленип бакъты. — Учь ай ичинде балаларгъа эндесенинъ эписини огретип оламазсынъ.

— Догъру.
Муддет пек кучюк. — Усеин оджа петербурглы мусафирнинъ фикири иле разы олды. — Ойле вакъытта ярым чувал ун даа бермеге меджбурсынъ.
Башкъа чаре ёкъ!

— Ярым чувалны даа кимнинъ анбарындан аласынъыз?

— Кимнинъ анбарындан?
Койде ойле хусусий анбар ёкъ.
Бедбахт оджалар озьлери, эали берген бир чувал уннынъ ярысыны йылда бир дефа оларгъа берип, балаларгъа илим огретелер ки, бельки укюмет идаресинде бир ишке ярарлар деп, умют этелер.

Александр Николаевич ичюн, богъдай экильген чёль уездлеринде оджанынъ вазиети не алда экени анълашылды.
Лякин дагълыкъ уездлердеки вазиет хусусында тасавур эльде этип оламады.

— Афу этинъиз, Эскендер эфенди! — деди Усеин мусафирге,— озюнъиз къайсы якълардан буюрдынъыз?
Насыл иш иле мешгъульсинъиз?

— Мен Санкт-Петербургда яшайым,— оджанынъ конделен къоюлгъан суали Александр Николаевични меракъландырды. —Дарылфнунда окъудым, шимди Мелиоранский ве Радлов реберлиги алтында тюрк ве татар тиллерини тедкъикъ иле мешгъулим.

— Багъчасарайгъа не вакъыт кельдинъиз?

— Тюневин,— деди Самойлович. — Акъмесджидте кърымтатар тили сарф-наусы хусусында лекция окъудым, анда Исмаиль эфенди иле корюштик.
Мени файтонына отуртып мында кетирди.
Озюм Багъчасарайны севем.
Исмаиль муаллимнинъ даъветини ред этип оламадым.
Кельмеге-кельдим, энди койлерге чыкъып, шивелер ве этнографик ибарелер хусусында бираз маълюмат топламакъ истейим.

— Чёллюк бетке чыкъув ниетинъиз ёкъмы?

Александр Николаевич кенъ кевдеси иле оджагъа чевирильди, бир талай сусып отурды.
Лафыны онъайтлы ве къыскъа башлап — битирмек истеди.

— Мен кърымнынъ чёллюк волостьларында чокъ дефалар олдым,— деди Эскендер эфенди, ниает, шималий Кавказ ве Кърым ногъайларында этник ве тиль денъишмелерини тешкердим.

— Насыл?
Денъишмелер бармы?

— Тильде денъишме буюк.
Русие матбуатында Кърымдаки чёль эалисининъ чынълары хусусында меракълы фикирлер язылды.
Албуки, Кърымдаки чынъларны мен Ставрополь губерниясы ногъайларында корюп ве ишитип оламадым.
Сиздеки бу чынълар Кърымда яратылгъангъа бенъзейлер.

Исмаиль эфенди эп Токътаргъазынынъ эсерлеринен мешгъуль эди.
Онда, айни бир шиирни бир къач кере къайтарып окъумакъ адети бар.
Самойлович, муаллимнинъ корьёла устюнде яткъан кисесини озюне таба чекти, ичинден бир чимтим тютюн алып, къокълады.
Тютюнден бурунына гъает хош къокъу урды.

— Бу насыл тютюн?— деп сорады Токътаргъазыдан. — Къайсы койден?

— Татаросмандан,— деп джевап берди оджа.
О тютюнни, къокъусындан бильди. — Озенбаш бетте ойле кой бар!

— Аджаип къокъу. — Самойлович пек хошланды. — Тюси эфсаневий.
Алтынренк.

Александр Николаевич сигар ясады, еринден къалкъып, пенджере янына барды, сигарыны якъты, азачыкъ ичине чеккен сонъ, тышкъа, азбаргъа козь этти.
Джевиз тереги алтында къадын сатыр иле къийма чекмекте эди.
Янашасында кичкене къызчыкъ семиз, сырлы мышыкънынъ пешинден къуваланмакъта.
Азбар къапудан ичери ящиклерле юклю бир атлы араба кирди, устьлеринде араб тилинде нелердир язылы.
Узакътан яхшы сечильмей.
Араба арт азбаргъа кечип кетти.
Узакъта шеэр эвлерининъ дамлары узеринде, шинген мавы думан ичинде рум кильсеси юкселип турмакъта.
Мусульман шеэринде екяне кильсе.
Дигери Чуфут-Къаледе.

Мусафир, бу манзараны сейир этип тургъан вакъытта, ёргъун ве тыныкъ давуш ишитип, аркъасына чевирильди.
Нашир ишарет пармагъынынъ уджуны кягъыт устюне баскъаны алда, бунарлы козьлери иле Токътаргъазынен къонушмакъта эди.

— «Ким киер алтын тадж, кими бир пула мухтадж...» — Гаспринский онъа шиирден сатырлар окъуп косьтермекте. — Бу не демек, Усеин эфенди?
Багълы козьлерле атылан таш!
Ойлеми?
Муаллим кене окъуды: — Иш вирен токъ, ишчи ач.
Буламады бунджа эким иш бу дерде бир илядж!»

Нашир, дефтерни асабиетле кресло узерине быракъып, аякъкъа къалкъты.

— Ёкъ, огълум! — деди генч муэллифке. — Бойле эсерлерни нешир ичюн бенде укъукъ ве кучь ёкъдыр!

— Насыл эсерлерни, къийметли муаллим?

— Заманы, шараиты дюшюнильмей язылан эсерлери...— деди Гаспринский.

— Мен беллесем, беязгъа даима — беяз, къарагъа — къара демек керекмиз.
Ойле дегильми, муаллим? — деди Усеин оджа.

— Шубэсиз…— Исмаиль Гаспринский мусафирнинъ фикирини тасдыкълап, башыны эки кере къакъытты. — Эр шейнинъ озь ады, озь таинаты вар.
Ве Абдурешид эфенди бу джиэттен акълы эди.
Кендинъизе маълюм, эр шейге озюнинъ адыны къойды.
Къарая — къара деди, беяза — беяз...
Сиз дикъкъат этинъиз! — нашир еринден къалкъты, диваргъа якъын барды, аякъ уджларында котерилип, юксек рафтан «Ветан хадими»нинъ биринджи саныны алды, онынъ баш макъалесинден баъзы келимелерни окъуп косьтерди. — «язаджагъымыз вакъиа ве адиселер не къадар аджджы олурса — олсун, олдыгъы киби языладжакъ...
Енъини — иллюминация, хиянети — кирамет, къаргъайы — бульбуль, виранейи — гулистан дие тасвир итмейеджегиз.
Догъруя — догъру, эгрие — эгри демек, меслек ве вазифемиздир.
Халкъ намы алдында эйи ве фена япылан ишлери агъаларнынъ, бейлернинъ хатири, софуларнынъ такъвалыгъы, шейхларнынъ керамети урьметине ялан-янълыш арз этмейеджегиз...» — Исмаиль эфенди бунынъле окъувыны кесип, газетаны къайтарып рафкъа къойды. — Эбет!
Медиев ишке бойле, араретли киришкен эди.
Сёйленъиз, «Ветан хадими» не къадар яшады?

— Эки йыл,— деди Токътаргъазы,— лякин намус-видждан иле яшады.

— «Терджиман» йигирми еди йылдан бери яшамакъта,— деди Исмаиль эфенди, ифтихар иле. — Сизинъ фикиринъиздже о намуссыз — видждансыз яшамакътамы?
«Терджиманнынъ» саифелеринде халкъ менфаатына акс фикирлер корьдинъизми?

«Ветан хадими» узериндеки лакъырды генч муэллифни эеджангъа кетирди, чюнки онынъ догъувында ве фаалиетинде Усеин оджанынъ да джиддий хызметлерини олды, онынъ къапатылувы юрегинде терен яра ачты.

Яра даа тазе.
Генчлик «Ветан хадими»не буюкумютлер багълай эди.
Языкъ ки, халкънынъ сербестлиги ичюн енъи фикирлер сёйлеген «Ветан хадими»... артыкъ ёкъ.

— Афу этинъиз, муаллим! — деди Усеин оджа басыкъ давушле,— мен фикиримни, бираз башкъа сёзлернен ифаде эттим.
Мен демек истедим ки, эки газетада эмель бир олмалы.
Эки газета да адалетсизликке къаршы курешмеге борджлылар.
Абдурешид Медиев курешти.

— Ким иле?

— Чаризм иле.
Мусаватсызлыкъ иле!

— Курешти... лякин енъдими? — Нашир иддетленип сорады. — Енъе билирми эди?
— Ёкъ, енъип оламады.Енъмек ичюн чокълукъ ве халкънынъ бирлиги керек.

— Енъмек ичюн кучь лязим,— дие иътираз этти Исмаиль эфенди. — Биз заифмыз.
Императорнынъ къолунда силялы аскерий кучьлер бар.

— Император, шубэсиз, кучьли,— деди Усеин оджа, яры киняе тарзында. — Ама заиф халкълар бирлешселер, кучьлю императорны енъе билирлер.

— Бирлешселер..! — Эв саиби мусафирнинъ сёзлерини аджизликле текрарлады. — Бирлешмек ичюн анълы олмакъ шарт.
Биз анъдан узакъмыз.
Чюнки къафаларымызны джеалет къурутты, козьлеримизнинъ шефаатыны чалды.
Илери халкъ олмакъ ичюн окъумалымыз, мутеракъкъий бильгилер ве фикирлер иле силяланмалымыз, о, мутеракъкъий фикирлерни кенди тилимизге накъиль идип, кенди мектеплеримизде, медреселеримизе кирдирмейе чалышмалымыз!

Усеин Шамиль бу фикирлерге къаршы дегиль, ама шимди олар, о фикирлер джиддий меселени аль эте биледжек энъ юксек фикирлер дегиль, чюнки азатлыкъ ичюн ялынъыз медениетнинъ, ялынъыз бильгининъ озю кяфи дегиль.
Азатлыкъны эльде этмек ичюн, буюк Русие халкъларыны хорлайыджы девлет къурумыны йыкъмакъ керек...
Нашир бу хусуста суса.
Кенди муляазаларында пек мукъайт.
Ойле олдыкъта, Токътаргъазы озь фикирини ачыкъ ифаде этмеге борджлы, лякин ойле япмагъа шимди аджет бармы?
О, бу эвге екяне макъсад иле, яъни муаллимге озь шиирлери «Терджиман»да басылмасыны риджа этмек ичюн кельди.
Эльбетте, басылмагъа ляйыкъ олсалар.
Лякин, шимдики татар генчлигининъ къафасы, «Терджиман»да демократик истикъамет ачыкъ-айдын ифаде этильсин деген фикир иле бант экенини Токътаргъазы хатирден чыкъармай.
Шимди ичиндеки араретини тыйып оламады.

— Афу этинъиз, Исмаиль эфенди,— деди Усеин оджа,— фарз этейикки, бизим кериде къалувымызнынъ себеплеринден бириси — джаиллигимиз олсун.
О алда, джаиллигимизнинъ себеби неде?
Бизни эсирлер вазиетинде туткъан не?
Бизни хорлагъан ве аякъ астында таптагъан не?
Бизни инсан укъукъындан маърум эткен не?
Падиша акимиети дегильми?

Эв саиби, Токътаргъазынынъ агъызындан: «инсанлыкъ укъукъындан маърум эткен... падиша акимиети» ибарелерини ишиткенде, козьлерини сыкъ-сыкъ ачты ве юмды, чюнки муаллимнинъ эви, басмаханеси, азбары — хафиелер иле муасарагъа олунгъан, эвге ве басмаханеге кимлер кире — кимлер чыкъа, насыл лакъырдылар ола, эписини полиция идаресине даимий суретте етиштирип туралар.

Русие мусульманлары окъусалар, билимли адамлар олсалар, беязны — къарадан айырмагъа бильселер,— деди нашир,—зулматтан къуртулув ёлуны да тапарлар.
Русие мусульманларына, Авропа халкълары киби илери олмакъ ичюн бильги, медениет керек.

Александр Николаевич бу лакъырдыгъа къошулмакъ истемеди.
О, Исмаиль эфендининъ мусафири, ярын Фотсала вадисиндеки койлерге кетеджек... не эв саибине, не де яш муэллифке итираз этмек ниети ёкъ.
Чюнки бойле муляазалар ичюн дарлфнунда башы эппи беляларгъа къалгъан эди.
Ама бу ерде Исмаиль эфендининъ сонъки сёзлери оны субетке кучюк иляве япмагъа меджбур этти.


— Бильги, медениет... булар, зульматтан къуртулмакъ ичюн пек аз дегильми? — деп ташлады,— ондан башкъа, Исмаиль эфенди, сиз джеалетни, медениетсизликни ялынъыз мусульманларда коресинъиз!
Ничюн, къийметли муаллим?
Русиеде бутюн миллетлер айны вазиетте... керчек, оларнынъ зенгинлери де бар, фукъарелери де!

— Ойле, Эскендер эфенди! — деди муаллим. — Джаиллик ве фукъарелик бутюн миллетлерде бар.
Лякин мусульманлар дюньяда гъариплер.
Бельки бунъа мусульман динининъ гъает иртиджалыгъы себептир?!

Усеин оджа бильди ки, Эскендер эфенди онынъле разы.
Мусульманларнынъ озьлери де чешит табакъалы, зенгини де бар, фукъареси де бар, о, Стамбулда яхут Санкт-Петербургда окъуй.
Дюньяны кезе.
Яшай.
Демекки, иш — адамнынъ диний менсюбиетинде, яхут медениет севиесинде дегиль, джемиетте туткъан ичтимаий еринде.
Ойле экен, фикиримдже, эмекдар халкънынъ эллериндеки бугъавларны къырмакъ, оны азат этмек керек.

Токътаргъазы бу эвге, шиирлери «Теджиман»да дердж этилювини риджа ичюн кельсе де, ичтимаий сербестликни ифадеге зияде ёл бергени, Исмаиль эфендининъ чехресиндеки акъчыллыкътан сезильмекте эди ки, бу вакъыткъа къадар наширнинъ эвине келип-кеткенлерден ич кимсе сиясий муляазаларда бу дереджеге котерильмеген эди.
Оджанынъ бир къач тикче сёзю наширнинъ юрегини къырды.
Муаллим яваштан еринден къалкъты, ода ичинде юре башлады.
Чокъ вакъыт юрди, индемеди, тек сигар ичти.
Сонъра бирден токъталды.

— Къач яшындасынъыз? — деп сорады Усеин оджадан.
— Йигирми докъуздам,— деп джевап берди оджа.

— Йигирми докъуз яшындасынъыз!
Ойлеми? — Онынъ юзюнде Токътаргъазынынъ генчлигинден ферахланув шевкъы сезильди. — Меним «Тонгъычым» нешир олунгъанда сиз дюньяда бармы эдинъиз?

— Ёкъ,— деди Усеин оджа. — Мен «Тонгъыч»ынъыздан эки ай сонъ догъдым.

— Ондан эки йыл кечкенде адамлар «Терджиман»ны окъуй башладылар... аля окъумакъталар.
«Терджиман» чыкъмагъан олса... ким биле?
Эбет, ким биле! — Исмаиль эфенди бу сёзлерни эки дефа текрарлады,— иътимал, шаир Токътаргъазы да олмаз эди.
Акъикъатен, матбуат ёкъ ерде языджы насыл дердж олунсын.
Сиз, Усеин эфенди, яшсынъыз, даа чокъ яшайджакъсынъыз, чокъ шейлер кореджексинъиз!
Бизим корьгенлеримизни дегиль, бутюнлей башкъа дюньяны кореджексинъиз!
Сиз истисмарджылыкъ акимиетинден къуртулып, уриетте омюр сюреджексинъиз!

Токътаргъазы сусып отурды, джевап бермеди.
Онынъ асырымыз башында юзь берген сиясий вакъиаларгъа озюнинъ айдын назарлары бар эди.
Исмаиль эфенди Русие мусульманларындан маълюматлы, муневер адамлар япмакъ, оларнынъ инкишаф севиесини Авропа халкълары севиесинедже котермек истей.
Сёз келими, муаллим бу макъсадкъа ирди.
Сонъра не оладжакъ?
Дюньяда не денъишеджек?
Ич бир шей денъишмейджек.
Мусульманлар эки ичтимаий табакъагъа болюнеджек: муневер фукъарелер ве муневер зенгинлер.

Усеин оджа, улу гъаелерни аяткъа тадбикъ огърундаки куреште озюнинъ ишгъаль этеджек ери ве вазифеси хусусында тюшюнди.
Меркезий Русиеде енъи инкъилябий кучьлер къувамына кельмектелер.
Олар мемлекетте енъи аят къураджакъ, сербест яшайджакълар.
Оджа бу курешлерде фааль иштирак этеджек.

— Бугъавларны къырмакъ... бана, гъалиба, ойле дединъиз! — наширнинъ хатирине, Усеин оджа, даа янъчыкъ, халкъларнынъ хорлугъы хусусында къонушкъанда айткъан сёзлери кельди. — Мен Парижде яшагъанда, «Коммунист манифести»нинъ франсызджа наширини окъудым.
Бир дефа дегиль, къач дефалар.
«Коммунистлер иттифакъы»на кирмек ичюн окъумадым.
О, вакъытта Авропада о тешкилятнынъ маиетини тасавур эткенлер гъает аз эди.
Лякин «манифест» мени, озюнинъ фикрий джесюрлиги иле меракъландырды, зира о, ер юзюнде яшагъан адамларнынъ аяты хусусында тамамиле енъи сёз эди.
Ондаки баъзы ибарелер атьта хатиримде къалды.
«Коммунистлернинъ энъ якъын макъсады — пролетариатнынъ сыныф оларакъ шекилленюви, буржуазияны акимиеттен маърум этюв, пролетариатнынъ сиясий акимиетни эльге алувы».
Бу 1871 сенеси олды.
Мен джебимде учь манат иле Стамбулдан Парижге кельдим.
Париждеги рус эмигрантлары манъа буюк алидженаплыкъ косьтерди, эв тапып ерлешмеге ярдым эттилер.
Мени Иван Сергеевич Тургенев иле корюштирдилер.
О, мени эвине мусафирликке даъвет этти.
Иван Сергеевич, мендеки икътисадий къыйынлыкъны бильген сонъ, манъа одюнчке пара берди.
Онынъ эвинде мусафирликте булунгъан вакъытымда менимле франсыз тилинде къонуша эди.
Франсызджа яхшы лакъырды эткенимни бильген сонъ, озюнинъ эсерлерининъ франсыз тилине терджиме этилювинде ве эльязмаларны редактирлевде ярдым косьтермемни риджа этти.

Иван Сергеевичнинъ пара ярдымы саесинде о, Парижден Испаниягъа сеяаткъа кетти.
Эльгамра сарайыны зиярет этти.
Дарэльрахат мусульманларынынъ аяты иле таныш олды.
Франсыз тилини билюви муаллимге, Парижде кечиниш ичюн пара къазанувгъа имкян берди.
О, меслекчи терджиманлар ширкетинде учь йыл чалышты.

Исмаиль муаллим, тютюн кисесини тизлери устюне къойып, сигар ясавгъа тутунгъан арада, Парижде кечкен генчлик сенелерини хатирге кетирди, бираз эеджангъа кельди, пармакълары къалтырады, саибине таби олмадылар.
Де тютюн ерге тёкюльди, де кягъыт элинден учуп кетти.
Ниает, сигарны ясап, битирген вакъытта, къапу яваштан ачылды, элиндеки табакъ устюнде джезве ве фильджанлар иле эсли къадын кирди.
Къадыннынъ сачлары хыналы.
О дивар янындаки алчакъ масаны карьёлагъа якъын чекип, устюне табакъны койды.
Къадын ичери насыл давушсыз кирген олса, ойле яваштан кабинеттен чыкъты.

— Риджа этем, къийметли мусафирлерим! — деди нашир, озю фильджанларгъа къаве къоювгъа тутунды,— лакъырдыгъа далып, эв саиби вазифелеримни унуттым.

Усеин оджа, шубэсиз, токъ дегиль.
О себептен, шимди къаве ичмеге авес этмеди.
Дигер тарафтан, бу ахлякъкъа зыт келе де биле...
Исмаиль эфенди иле бир софра башында отурып ашамакъ?

— Зёре ханым вефат этти,— деди эв саиби тюшкюн алда. — Мен тул эркек аяты кечирем.
Зёренинъ догъмуш къыз къардашы Зейнепке эвлендим.
О да хаста эди, чокъ яшамады.
Такъдирим ойле экен, Усеин эфенди.
Артыкъ ихтияр олдым.
Ама аятымдан пешман дегилим.
Мен бу фани дюньядан бош араба киби кетмем.
Халкъым ичюн элимден кельген бутюн ишлерни яптым.
Чокъ йыллар кечерлер, мен аятта олмам, иътимал, баъзы окъумыш адамлар меним акъкъымда: «Исмаиль бей рус падишасына сатылгъан эди...» дерлер ве бельки язарлар.
О догъру фикир олмаз.
Мен «Терджиман» газетасыны татар ве рус тиллеринде нешир этем, чюнки не хусуста язгъанымны эр кес бильгенини истейим.
Догърусыны айтсам, мен рус халкъына къаршы ич бир вакъыт акс фикирде олмадым ве олмам, чюнки рус адамы чешит халкъларле энъ зияде енгиль анълаша ве оларле пек муаббет яшая бильген халкъ.
Рус халкъы озюнинъ саделиги, къальбининъ паклиги, рус табиатына хас догъма адалети иле дигер халкъларны озюне джельп эте, озюне якъынлаштыра.О, себептен, мусульман онынъ муитында озюни ябаний адам оларакъ ис этмей ве рус адамларынен бирликте окъувдан ве оларгъа якъын булунувдан къачынмай».

Сонъки сёзлерни айткъанда, онынъ козьлерининъ кенарларында ири козьяшы тамчилери йылтырадылар.
Муаллим бу тамчилерни мусафирлерден гизлемеге тырышмады ве атьта явлугъы иле оларны сильмеди.
Усеин оджа, озюнинъ эеджангъа кельген къальбини раатландырмакъ ичюнми, бильмем ничюн, аякъкъа къалкъты, эки къолунен озюнинъ кевдесини эки якъкъа къучакълады, не япмакъны ве не айтмакъны бильмей, муаллимнинъ огюнде далгъын алда, индемей турды.

— Отур!
Отур, огълум! — деди онъа муаллим. — Меним бойле алда олувым биринджи дефа дегиль.
Сиз элемленменъиз!

Усеин Шамиль ерине отурды.
Къаве ичильген сонъ, эвге кетмек ичюн, текрар къалкъты.
Маса узериндеки дефтерини алды, къоюн джебине тыкъты ве сагълыкълашмакъ ичюн наширге чевирильди, бу эснада муаллим озюнинъ эки узун арыкъ пармакъларыны тёпеге котерди, оларны бири-бирине чертти.

— Сабур этинъиз...— деди о, Усеинге. — «Руслар иле бир хош яша» шииринъизни къалдырынъыз!
Экинджи эсеринъиз...
Э! —экинджи эсернинъ адыны бирден хатырлап оламады. — «Бизе...
А! Бизе алидженаплыкъ иден вармы?» оны да къалдырынъыз!
Башкъаларыны... афу этинъиз, къабул этип оламайым.
Олар шимдилик озюнъизде турсунлар.

— Озюмде къалсынлар... не вакъыткъадже, муаллим? — деп сорады Токътаргъазы, бунынъле наширге бир даа санчып алды.

— Эйи куньлер келене къадар! — деди муаллим басыкъ давуш иле ве енгильден кокюс кечирди.

Эскендер эфенди, онынъле разылыгъыны бильдирип, башыны саллады.
Усеин дефтер ичинден эки эсер язылы кягъытларны йыртып алып, маса узерине къойды.
Наширнинъ элини миннетдарлыкъ иле сыкъты, севинчинден, шашмалап, къапугъа догърулды, сонъра кери къайтып, петербурглы мусафирнинъ элини де сыкъып, дагълылар къануны муджиби учь кере саллап, чыкъты.

Усеин оджа муаллимнинъ одасында сынагъан кергинликтен аля озюне келип оламай, басамакълардан ашагъы, азбаргъа тюшкенде, аркъасында джыллы тер сезди, озю хошнут алда кулюмсиреди.
Сонъра, ёлгъа, чыкъып, тозлу ёл бою Орта Медресе бетке адымлагъанда, бугунь насыл адамлар иле къонушкъаны хусусында тюшюнди, юреги ифтихарле дукюльдеди.

***

Асан Кара, мезкюр икяетнинъ муэллифи, бу ерчикке кельгенде, мевзудан бираз четке чыкъып, Исмаиль Гаспринский, кечкен асырнынъ сонъунда ве бу асырнынъ башында Шаркъ халкълары ичюн насыл адам олгъаныны ве, сёз келими, элли йыл даа кечкен сонъ баъзы адамларнынъ тасавурында насыл адам ола биледжеги акъкъында кучюк изаат бере.

«Эгер, окъуйыджы, буюк маддий ве ичтимаий маърумиет мухитында яшап, бутюн аятыны мазлум халкълар менфааты ичюн хызметке сарф эткен бу адам хусусында акъикъатны бильмесе, улу адалетсизлик олур! — деп яза муэллиф. — Мен девлет хадими дегилим.
Шу себептен, Исмаиль эфендининъ сиясий ве ичтимаий фаалиетине къиймет кесмейим.
Мен онынъ акъкъында халкънынъ медениетини юксельтюв огърунда улу ишлер япкъан адам сыфатында язам.

Тюневин унтер офицер Сеит-Нафэ Чаланов манъа, Исмаиль Гаспринскийнинъ вефат эткени эки йыл олгъаныны сёйледи.
Иыллар кечерлер, чокъ йыллар кечерлер, бу адамнынъ къийметли хызметлерини инкяр этиджи адамлар да тапылырлар.
Мен не дие билир эдим?
Ялынъыз шуны ки, Гаспринский акъкъында бир фикирге кельмек нчюн, онынъ яшагъан ве ишлеген девириндеки девлет къурумыны терен суретте огренмек керек.
О саеде Исмаиль муаллимни анъламакъ мумкюн.

Мен ашагъыда, Гаспринскийнинъ айры макъалелеринде ве «Терджиман» саифелеринде кенди эли иле язгъан фикирлери устюнде токъталаджагъым.

Исмаиль Гаспринский, рус тилинде язгъан ильки макъалесинде озюнинъ сиясий тюшюнджелерини гъает айдын ве ачыкъ суретте ифаде эте.
Дей ки, дюнья боюнджа сейяатларым вакъытында яптыгъы мушаэделерим нетиджесинде, бойсундырылгъан, умумен, ябаний къабилеге, башкъа ич бир халкъ, бизим уйкен къардашларымыз — руслар киби меръаметли ве темизкъальпли мунасебет косьтермей.
Рус адамы чешит халкъларны озь саделиги, дикъкъатлылыгъы ве къанындаки рус табиатына хас инсаниетлиги саесинде озюне джельп этип, чешит халкълар иле къолай анълаша ве оларгъа тез алыша.
Мусульманлар Русиеде озьлерини ят адам ис этмегенлерининъ ве рус адамлары иле муамеледе булунувдан ве оларгъа якъынлашувдан чекинмегенлерининъ себеби бундадыр.

Эгер биз, Русиедеки тюрк-татарларнынъ руслашувы ве, бунынъле берабер, оларнынъ бу усул иле бирлештирилювини эльде этюв мумкюн дегиль деген фикирге кельдик исе, оларны фенде ве таъсильде мусават ве уриет эсасында ахлякъий джеэттен бирлештирмек ве якъынлаштырмакъ керекмиз.

Мусульманларнынъ рус медениетине якъынлашувы, оларнынъ фикрий севиесини ве бильгисини юксельтюп ёлу иле япыла билинир, бу исе ялынъыз татар тилининъ мектепте ве эдебиятта ватандашлыкъ укъукъына саиплигини танув ёлу иле ола биле.

Меним беш сенеден бери нешир этмекте олдыгъым «Терджиман»нынъ догъувы косьтере ки, онынъ ичюн ичтимаий анъ кереги дереджеде азыр ве газетанынъ озю ватандашлыкъ укъукъыны энди эльде эткен.

Меним вазиетим агъыр, ойле олса да, газетам, абунеджилернинъ мыкъдары джеэтинден эп илерилемекте ве аль-азирде газета Русиенинъ эр бир кошесинде булунмакъта.

— Къач дане олар сизде? — деп сорады Санкт-Петербургдан мусафир олуп кельген Алексей Филиппов.

— Энди учь юзден зияде! — деп джевап берди нашир ве газета мыкъдарынынъ кучюклигинден утанып, азачыкъ къызарды, сонъра девам этти: — Меним алым агъыр... ялынъыз маддий джеэттен дегиль, газетанынъ нешир олув шараиты итибары иле де къыйын.
Русие мусульманджылыгъы озюнинъ шаркътаки ве куньбатыдаки диндашларындан чокъ джеэттен фаркълы.
Русие мусульманджылыгъы руслар ватанынынъ менфаатыны бильмей, оны дуймай, руслар ватанынынъ къаари-къасевети ве севинчи акъкъында тасавуры ёкъ, Русиенинъ умум девлет фаалиети, гъайрети онъа анълашылмай.
Рус.
тилини бильмеюви оны рус фикирлеринден ве эдебиятындан узакъта тута.
Русие мусульманджылыгъы озюнинъ эски тасавуры ве хурафаты муитында, бутюн дигер инсанлыкътан узакъта яшай, оны бир тилим экмек эльде этювден башкъа ич бир шей къасветлендирмей, къарынынынъ эмиринден башкъа, дигер идеалы ёкъ.
Башкъа меркезлердеки мусульманлар нисбетен хариджий медений аят кечиргенде, бизим халкъымызнынъ турмушы — Ермак ве Чобан Гирей девириндеки маддий ве маъневий левханы ифаде этмекте.
Бизге не япмакъ керек ола.
Мен озь ишимде чекишем, чырпынам ве имкяниетке коре чалышам.

Мен газетамда тедриджи олув тертибини таин эттим, бу тертипни окъуйыджыларгъа да огретмек истейим, эсас макъсадым — окъуйыджыны урькютмемектир.
Биринджи вакъытларда мен озюмнинъ чыкъаргъан къарарым иле кифаетлене эдим, яъни газетада бу, яхут шу вакъиалар акъкъында саде хаберлер дердж эте эдим.
Учь йыл ойле девам этти, сонъра газетанынъ мундериджесини текяран кенишлеттим, онъа тенкъидий элементлер кирсеттим.
Лякин бунынъ ичюн озь окъуйыджыларыма эвеля баъзы шейлерни анълатмакъ керек олды ки, тенкъидини — мыскъыл, фитнеджилик, эдепсизлик иле къарыштырмасынлар.
Бу анълатувлар чокъкъа сюрди, аля девам этмекте.
Окъуйыджыларым арасында шимди биле Исмаиль муаллим бизни мыскъыллай беллегенлер бар.
Мен озюмде ич бир вакъыт ойле фикир олмагъаныны ве олмайджагъыны оларгъа чешит усулларнен исбат этмеге меджбур олам.
Манъа инаналармы, бильмейим, эр алда, озьлерини манъа инангъан кишилер этип косьтерелер.

— Эбет! — деди Филиппов тюшюнджели алда. — Бильги севиелери бойле алчакъ окъуйыджылар ичюн газета нешир этмек гъает кучь олса керек.

— Мусааденъизле...— деди Гаспринский. — Зан этсем, сизге газетадаки чокъ адиселер маълюм дегиль.
Мен газетамда маарифатны мемлекетнинъ, яъни Русиенинъ умумий менфаатлары иле сыкъий багълы суретте къоймакъ истегенде, озюмде ич бир тюрлю фена фикир ёкълыгъына дин-къардашларымны къандырмакъ пек кучь олды.
Билесинъизми не яптылар?
Мени халкъыма ве ислям динине мунафыкълыкъта къабаатладылар.
Мен, Русие мусульманларына — рус адамы иле анълашмакъ олдыкъча къолай экенини исбат эттим, рус адамы эр кесни ве эр шейни барыштырыджы ве бирлештириджи, эр шейде устюн келиджи сабырлылыгъы иле улу экенлигини исбат эттим.
Меним козьлериме, русларгъа къарардан зияде гонъюль бересинъ деген къабаатны тюрттилер, озь миллетинъе къиянетлик япасынъ, дедилер.
О вакъытта мен ынджындым.
«Мен — русым, айны заманда, мусульман ве татар олуп къалам» дедим, чюнки меним фикиримдже, русие мусульманларынынъ менфааты умум русие менфааты иле сыкъий багълы эди.

— Сёйленъиз, Гаспринский эфенди, сиз татарсынъызмы? — деп сорады Сергей Филиппов.

— Эбет, татарым!
Адым Исмаиль,— деп джевап берди нашир. — Бабам русларда хызмет этти.
Озюм Москвада окъудым.
Сонъра узакъ сейяатларда булундым.
Чешит девлетлердеки мусульман миллетлерининъ аятларыны тедкъикъ этим.
Озюм ичюн нетидже яптым.

— Сонъра, Русие мусульманларынынъ газетаджысы олдынъыз, ойлеми?

— Ойле.
Меним диндашларымнынъ рус ватандашларымызгъа сыкъий алда якъынлашувы зарур экенлигине къаний олуп газета чыкъара башладым.
Мен бу заруретни озь газетамда этрафлыджа тешвикъат этем ве эминим ки, бу гъае меним къабиле къардашларымнынь анъында вира кениш ер ишгъаль этмекте.
Ама икътисадий ишлерим аля елунда дегиль».

«Исмаиль Мустафа огълунынь, сой ады, яъни фамилиясы — Гаспралы эди.
Адий татар фамилиясы.
Бойле фамилиялы шахскъа юксек ичтимаий табакъа адамлары иле якъын мунасебетте булунмакь мумкюн дегиль,— деп яза Асан Кара. — Исмаиль муаллимге басмаханени ишлетмек ичюн акъча... чокь акъча керек.
О себептен, Исмаиль Мустафа огълу озь фамилиясыны Гаспринский япты, озюни юксек джемиетлерде задекян деп такъдим этти.
Бу усул наширге мунасебетни бираз денъиштирди.
Камер мырзалар онъа, аз олса да, одюнчке пара бердилер.
Бу «джумертлик»ни Кърымда эки-учь мырза бирер дефа косьтерди.
Сонъра вазгечтилер.
Оларгъа тиджарет, къазанч керек эди.
Бу не?

Исмаиль Гаспринский озь аятындаки эсапсыз мешакъкъатларгъа чыдап, газетаны отуз эки йыл нешир этти.

О, мемлекетнинъ парлакь келеджегини — рус халкъы иле якъын мунасебетте корьди.

«Русиеде энъ чокь мыкъдарлы ве энъ белли-башлы халкъ — руслардыр, олар дигер чешит къабилелер иле бирликте муаббет ве достане яшавда пек сийрек сезильген бахтлы табиаткъа маликлер.
Саде рус адамынынъ юрегинде башкъа халкь ичюн асетлик, душманлыкь, хайриетсизлик ёкътыр».
Гаспринский бу сатырларны «Терджиман»нынъ 1884 сенеси секизинджи январь санында язды.
