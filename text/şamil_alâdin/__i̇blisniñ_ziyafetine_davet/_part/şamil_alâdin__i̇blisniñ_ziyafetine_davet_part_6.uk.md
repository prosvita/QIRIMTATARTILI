Два місяці Усеїн-оджа не відлучався з села.
Нарешті не витримав і знову поїхав у Керч провідати друзів.
І не повернувся.
Колеги чекали його день, другий, а його все не було.
Тоді Ібраїм Караманов і Таїр Бурнаш вирушили в Керч на його пошуки.
Чотири доби вони ходили по знайомих, розпитували, але ніхто нічого про нього не знав.
Звернулися в поліцейську дільницю.
І зрештою знайшли Усеїна-оджа серед арештантів за підозрою в убивстві начальника Керченської поліцейської управи.
Караманов і Бурнаш сповістили про це місцевим учителям російської мови Емір-Алі Каїшеву і Менсеїту Комюрджи, щоб поручилися за Усеїна-оджу і звільнили його з-під арешту.

Якийсь час Усеїн Шаміль жив відлюдником.

Але терпіння вистачило в нього ненадовго і цього разу.
У керченських друзів, виявляється, він роздобув гектограф.
І тепер по ночах, коли всі лягали спати, при світлі лампи друкував на гектографі прокламації, що закликали до протесту проти тиранії, несправедливості чиновників державних установ.
А по п'ятницях, у святий мусульманський день, коли правовірні не працюють, а в школі немає занять, набивши прокламаціями кишені й пазуху, ходив навколишніми селами й комусь їх роздавав, непомітно підсовував.

Якось Менлібей зустрівся з учителем біля хвіртки, коли той кудись ішов, і дуже здивувався, помітивши, що його постоялець раптово розтовстів, наче за одним обідом барана з’їв.

– Доброї вам дороги, учителю, – улесливо посміхнувся і заштрикав своїми маленькими гострими очицями статуру Усеїна. – Чи далеко зібрались?

– На базар, у Дормен, – кинув на ходу Усеїн-оджа і пішов геть.

Жоден мускул при цьому не здригнувся на його обличчі й не показав розгубленості, що видає людину, коли вона говорить неправду.

Усеїн-оджа повернувся вранці наступного дня.
Змарнілий, втомлений, у зім'ятому одязі.

Пройшло ще зо два тижні.

Якось серед ночі Менлібей почув у сусідній кімнаті якісь дивні звуки.
Не полінувався встати з ліжка і, роблячи вигляд, що вирішив зазирнути до коней у стайню, вийшов у двір; у вікні вчителя горіло світло.
Менлібей навшпиньках підійшов до вікна і одним оком зазирнув у щілину між фіранками.
Учитель за допомогою якогось дивного апарату щось друкував.
Менлібей нічого не зрозумів, але був дуже здивований.
Знизавши плечима, він нечутно відійшов від вікна.

А через чотири дні в селі з'явився урядник.
Він рушив до будинку Менлібея, зайшов до кімнати вчителя і перекинув усе в ній догори дном.
Щось шукав.
Але ніяких ознак антиурядової діяльності знайти не зміг.
На щастя, за день до цього учень Усеїна-оджі, молодший брат учителя російської мови Таїра Бурнаша – Азиз Бурнаш, відніс гектограф і сховав на цвинтарі.

В урядника, виявляється, вже давно виникли підозри стосовно вчителя Усеїна.
І хоч він нічого не знайшов, але встановив за його будинком негласний нагляд.

Одного осіннього вечора до Усеїна приїхав із Керчі Емір-Алі Каїшев.
Посиділи.
Попили кави.
Поговорили.
Гість прочитав свою п'єсу «Жовті листи».
Господар уважно слухав, час від часу висловлював якісь зауваження.
Розмова не вмовкала до ранку.
На світанку, потискуючи на прощання Усеїну руку, Емір-Алі сказав: «Мене до вас послали друзі.
Вони вас просять...
Потерпіть.
Утримайтеся від необачних вчинків.
Становище зараз напружене.
Реакція посилилася.
Кругом шибениці...
Людей заковують у кайдани й женуть до Сибіру.
Займайтеся викладанням».

Усеїн-оджа з ним погодився.
Він був уже не хлопчик.
Пора було подумати й про особисте життя.
У його віці чоловік уже має дружину, дітей.
Йому давно подобалася одна дівчина в цьому селі, молодша із шести дочок хатипа Мамбета – Аджире.
Туди й заслав сватів учитель Усеїн.

Хатип Мамбет мав одного коня, двох волів і невелику ділянку землі.
Він був людиною мовчазною, тихою, але досить непогано жив на прибутки від передачі в оренду вакуфних земель мечеті.

Учитель Усеїн був йому до душі.
Без зайвого шуму влаштував він весілля і видав Аджире заміж за Усеїна.
Оселив їх у невеликому, але новому будинку.

Та не пройшло й року, як у селі знову з'явився урядник.
Цього разу він не шукав зустрічі з учителем.
Поговорив лише з Менлібеєм і поїхав собі.
А незабаром із повітової поліцейської управи прибув старший інспектор Трандафіліді та двоє озброєних вартових.
Вони пішли прямо до будинку, де мешкав учитель Усеїн Шаміль Токгаргази.
Безцеремонно постукали в двері і викликали його в двір.
Інспектор вийняв із кишені блокнота, погортав, знайшов потрібну сторінку й прочитав: «Учитель села Харджибіє Токтаргази-огли Усеїн Шаміль читає газети, в яких надруковані статті проти його величності та поширює серед населення прокламації проти існуючого ладу».

Після цього інспектор відшукав серед паперів у своїй сумці потрібного аркуша й простягнув учителю:

– Прошу ознайомитися!

Усеїн-оджа взяв папір і розгорнув.

«На підставі наказу № 213 повітової земської управи від 1907 року липня місяця 14 дня Токтаргази-огли Усеїну Шамілю категорично забороняється проживання в селі Харджибіє...»

Усеїн-оджа посміхнувся.
Лише блідість обличчя і ледь помітне тремтіння в руках видавали його хвилювання.
Він ознайомився з рішенням і підписався.

– Дивися в мене, вчителю Усеїне! – сказав Трандафіліді, плутаючи татарські й російські слова, і погрозив зашкарублим пальцем. – Протягом двох діб, не пізніше!
Я не маю звички передавати накази двічі!
Через три дні приїду перевірити.
Якщо ти ще будеш у Харджибіє, відвезу тебе в Феодосію і замкну до в'язниці.
А звідти не вийдеш!
Зрозумів?

– І куди я мушу виїхати? – запитав Токгаргази.

– Куди хочеш! – відповів старший інспектор. – Якомога далі з Феодосійського повіту!..

Учитель Усеїн був безсилий проти цього наказу.
Навіть усе село, склавшись, не змогло б його захистити.
Люди могли тільки на словах висловити йому своє співчуття, обурюватися несправедливістю влади.
І вчитель разом із дружиною залишив село.

Хатип Мамбет дав їм бричку, коней, і вони доїхали до залізничної станції.

...То було три роки тому.

Усеїн-оджа приїхав у це село вдруге.
Спека.
Поблизу жодного дерева, щоб заховатись у тінь, відпочити.
Ніде не видно ні душі.
Учителю відомі звички жителів Харджибіє.
В цю пору молоді йігіти й жінки в полі, а літні чоловіки, певно, в дукані, де можна посидіти в прохолоді за приємною бесідою й насолодитись чашечкою кави.

Усеїн-оджа завернув за кут і зайшов у дукан.
У приміщенні пахло вогкістю, смолою і затхлим, залежаним товаром.
З бокової кімнати вийшов хазяїн.
Учитель відразу впізнав Таліба, хоча той помітно розтовстів, на його скронях з’явилася сивина.
Таліб теж відразу впізнав Усеїна-оджу, посміхнувся, обняв його, поплескуючи по спині.

– Виходить, приїхали?
Хош кельдинъиз!
Ласкаво просимо! – сказав хазяїн крамниці, оцінюючи його з голови до ніг. – Даруйте, я не зміг прийти до вас додому, щоб привітати з приїздом.
Їздив у Дормен по товари.
А ви, здається, зовсім не змінилися.

Токтаргази добре знав крамаря Таліба.
Він дуже хитрий і спостережливий, цей в'юнкий пузань із гострими, як шило, очима.
Ніщо не вислизне від його уваги.
Усіх він знає.
Хто з ким дружить, хто з ким ворогує, хто про кого і що говорить – про все обізнаний дуканщик Таліб.
І коли треба, вміло цим користується.

– Звичайно, не змінився! – посміхнувся Токгаргази, теж з цікавістю розглядаючи старого знайомого. – Навіть на голові в мене та сама шапка, що була в Харджибіє.

Таліб сів на мішок з крупами і, вдавши, що не помітив іронії у словах учителя, вийняв із кишені кисета і почав скручувати цигарку.

– Де влаштувалися? – поцікавився ногайським діалектом. – У старому будинку?

Учитель кивнув і запитав:

– А у вас як справи?
Чи жваво йде торгівля?

Таліб закурив цигарку, затягнувся, наповнюючи легені димом.

– Справи кепські, – сказав, із хрипом видихаючи сизі клуби диму. – Агалари не дуже охоче беруть товар.
У Феодосії в них свої постачальники, усе, що треба, привозять.
А в селянина-обідранця вистачає грошей тільки на покупку дріб'язку: цвяхи для підків, господарське мило, олія, глибокі галоші, горілка... – Таліб посміхнувся і похитав головою. – От що йде добре – так це горілка, бо в більшості на місця на місце кавові чашки.– Де ви були ці три роки?
У гірських краях?

Розповідали, що Таліб прибув у Харджибіє з Трапезунду.
Спочатку в селі ніхто не розумів його діалекту.
«Ти якою це мовою говориш?» – сміялися люди.
Таліб був молодий, швидко навчився говорити місцевою говіркою.

– Якийсь час я жив у Кок-Козі, – відповів Усеїн Шаміль. – Потім в Айвасилі...
Працював у міністерській школі.

У цей час на порозі з'явився хлопчик років дванадцяти.
Його скуйовджене, давно не стрижене волосся стирчало їжачком.

– Іди й скажи Меджит-акаю, нехай принесе кави! – звелів йому Таліб і додав: – Скажи, що для вчителя Усеїна.

Хлопчик зацікавлено глянув на нову людину.
Посміхнувся.
Він упізнав учителя.
Повернувся, було, щоб побігти виконувати доручення, але Усеїн-оджа його зупинив.

– Не варто, – сказав він. – Я щойно пив каву.

Хлопчик якийсь час постояв, дивлячись чорними антрацитовими очима на вчителя і посміхався.
А потім зник у прочілі дверей.
Усеїн-оджа розпрощався з крамарем і вийшов з дукану.
Наче ступив у піч – така була спека.
Повітря обпалювало обличчя, руки, було важко дихати.
Щоб врятуватися від сонця, треба швидше ховатися в тінь.
Але де вона, рятівна тінь, якщо сонце в зеніті, а поблизу жодного дерева?
Може, повернутись додому?
Але він два тижні просидів серед тісних стін, приймаючи гостей, розмовляв із ними, радів, що люди не забули його.
Виходить, це село для нього не чуже.
У його камінні, землі, людях, що вміють читати, писати, є і його праця, і його старання, любов.
Три роки тому людина, що зустрічала Усеїна-оджа на вулиці, шанобливо кланялась, виражаючи йому свою повагу і вдячність.
Усі вони в степу, на роботі.

Учитель поправив шапку, що раз у раз сповзала до потилиці густими кучерями, і пішов курною дорогою, розписаною слідами гарб, кінськими копитами й кізяками.
Він хотів побачитися з Ібраїмом Карамановим, що продовжував учителювати в тутешній школі.
Колись вони були досить близькі.
Йому подобався цей кремезний чоловік із засмаглим до чорноти обличчям.
Усеїн-оджа завжди був із ним відвертий.
Чому?..
Можливо, тому, що у вчителя Ібраїма відкритий світлий погляд, відразу переймаєшся до нього довірою.
Родом він, здається, з Таракташа...
Таїр Бурнаш викладає російську мову.
А він пише вірші.

Може, кинути писати вірші, щоб зберегти хоч трохи вільного часу?
Уже скільки разів проклинав я віршування!
Стільки лих звалило воно на мою голову...
Ніколи більше не писатиму!
Жодного вірша!
Та чи можливо це?
Це ж все одно, що вийти із задимленої хати і не вдихнути свіжого повітря.
Ні, без цього я не можу.
Бачить Аллах, не можу.
Дивлячись під ноги, на свої запилюжені черевики, що м'яко провалювалися в дорожню куряву, Усеїн-оджа бубнів під ніс вірші, що крутилися в голові, наче музика.

Учитель задумливо йшов вулицею, тримаючи за спиною ціпка.
Три роки тому він залишив це село.
А тепер його знову сюди запросили.
І він не став впиратися.
Прийняв запрошення, повернувся.
Чому він повернувся туди, звідки був вигнаний?
Адже тут чимало людей, які все ще його ненавидять.
При зустрічі з ним у них псується настрій, а їхні обличчя робляться кам'яними...
То чому ж він повернувся в Харджибіє?
Що його тут чекає?
На це ніхто не може дати відповіді.
Ні сам учитель, ні жителі села.
Очевидно, його вабила школа, яку він сам колись відкрив.
Адже стільки зусиль довелося докласти, щоб навчити не тільки дітей, але й багатьох батьків хоча б відрізняти чорне від білого.
Він зірвав і відкинув темну пов'язку неуцтва, що затуляла людям очі, аби вони побачили світло.
Він пишався тим, чого досягнув.
І люди почували вдячність до нього...
У цьому селі він полюбив красиву розумну дівчину, одружився з нею.
У них народилася донька, і вони назвали її Нуріє, але недовго прожила небога, померла..

– Хай стане беєм, Усеїне-муалім, той, хто вас побачить...

Учитель здригнувся і повернув голову.
Чи справді чує він цей голос?
Біля великої зеленої брами високого будинку, склавши руки на голому круглому животі, стояв Аджиредин Ербаїн Емірзак-огли і посміхався:

– Не проходьте мимо, учителю.
Зайдіть і в мій дім!

Аджи Ербаїн... Ім'я бея було записане на обкладинці Корану, коли той з'явився на світ, щоб його все життя супроводжували багатство й везіння.
А в селі його всі шанобливо звали Аджиредином Емірзаком-огли.

– Дякую вам, Аджи Ербаїне-ефенді! – відповів учитель Усеїн і злегка вклонився, приклавши праву руку до серця. – Але я поспішаю.

– Не встигли приїхати, а вже й справи?
Що ж це за справи такі? – Аджи Ербаїн пішов до вчителя, застібаючи на сорочці ґудзики. – Я дуже на вас ображусь, якщо не зайдете до нас хоч на кілька хвилин і не вип'єте фільджан кави.

– Зайду, неодмінно зайду, але іншим разом, – сказав учитель. – А зараз... вибачте, не можу.

Та Аджи Ербаїн, що не звик вислуховувати чиїсь заперечення, узяв учителя під руку, міцно стис йому лікоть короткими й товстими пальцями і потягнув до себе додому.
У вчителя, звісно, сили в руках було не менше, ніж в Аджи Ербаїна, але, на жаль, тільки в руках.
А в Аджиредина Емірзака-огли і хода, і манера розмовляти з ледь помітною усмішкою, і погляд уособлювали цю саму силу.
Його ім'я в селі означало владу.
Відмова чи опір Аджиредину Емірзаку-огли нікому нічого доброго не обіцяло.
Тому вчитель вирішив не сперечатись і пішов до нього в дім.

У напівсутінках прохолодної кімнати на постелених миндерах сиділи літні чоловіки.

– Агаларе! – звернувся до них хазяїн дому. – Подивіться, хто до нас прийшов!

Розмова урвалася.
Чоловіки, всі, як один, пишно вдягнені, здивовано подивились на гостя.
Він упізнав їх усіх: Джемаледин, Баки Барієв, Ресиль Ефенді, Ебу-Бекир, Адиль-бей...
Ні, Усеїн-оджа їх не забув.

– Ласкаво просимо, муаліме! – першим подав голос рудий Адиль-бей, що сидів найближче до нього, на краю миндера, тоді як усі інші все ще були розгублені.
Ледь піднявшись, він двома руками потиснув руку вчителя. – Якщо раз залишив Харджибіє і повернувся, то, думаю, більше вже його не залишиш!

– Певно, що так... – відповів учитель і, визволивши свою руку з пітних долонь Адиль-бея, притулив її до грудей і обвів поглядом сидячих. – Дуже радий, що ми знову зустрілися.

– І ми...
Дуже раді, що вчитель наших дітей живий і здоровий, – сказав Аджиредин Емірзак-огли.

Господар дому мовив ці слова, щоб підкреслити свою значущість і з першої хвилини дати зрозуміти вчителю, що він, Аджи Ербаїн, може ні на кого не зважати і гнути свою лінію, а заодно йому хотілося показати свою великодушність.
Учитель це зрозумів.
Бо ніхто інший і не поворухнувся, не підвівся хоча б задля пристойності, як заведено на Сході, коли входить шановний гість.
Однак учитель не звернув уваги на їхню зарозумілість і в душі тільки посміювавсь, адже він дотримався звичаю і був чемним.
Тож підходив до кожного окремо і тиснув руку, цікавлячись здоров'ям.

Нарешті Аджи Ербаїн показав учителю, куди сідати.
І, коли він сів біля нього, Ебу-Бекир-бей прочитав коротку молитву на честь повернення вчителя до села, по завершенню якої всі провели долонями по обличчях.

– Ще тиждень тому мені стало відомо, що ви приїхали, – сказав Аджиредин Емірзак-огли. – Я думав, ви відвідаєте наш дім.
Але ви не подарували нам такої честі...
Розумію, розумію, у вас ці дні було багато людей...
Тепер назавжди до нас?

– Так! – відповів учитель. – Якщо Аллах того бажає...

– Торік я чув, ви сиділи у в'язниці.

Ебу-Бекир зненацька чхнув.
Кава з фільджана хлюпнула на коліна.
Він поспішно поставив фільджан на тацю. – Але це була, певно, брехня?
Чи не так?

– У в'язниці, кажете? – знизав плечима вчитель. – Мабуть, хтось бажане видав за істину.
А ви, побачивши мене на волі, засмутилися, Ебу-Бекир-ефенді?

– Ну, що ви!.. – розвів той руками. – Просто ми довго про вас нічого не чули, от і все...

– Я викладав у міністерській школі в Айвасилі. – Почувши ці слова, Аджи Ербаїн, Ебу-Бекир та Джемаледин перезирнулись.

– У міністерській школі?.. – Ебу-Бекир підняв голову, вирівняв спину і, кліпаючи очима без вій, недовірливо витріщився на вчителя. – І ви залишили Айвасиль?
Це прекрасне село?
І знову приїхали в степ, де не росте навіть домуз-тамир?

Тихо відчинилися двері, і зайшла молода жінка.
На голові вишита золотом феска з китицею, що спадала на рум'яне обличчя, на поясі блакитна шовкова хустка з торочками.
Вона принесла лише один фільджан кави.
Опустившись на коліно, обережно поставила його перед учителем і неквапливо вийшла.

– Так! – відповів учитель після того як жінка пішла.– Саме так і залишив!

– Дивна ви людина... – сказав Джемаледін-бей. – Людина завжди прагне до кращого.
А у вас все навпаки.

– А хіба Харджибіє погане село? – глянув на нього Усеїн. – Якщо це так, то чому ж ви самі звідси не їдете?
Селяни запросили мене, от я й приїхав.
Не зміг відмовити.
А по-вашому, я зробив щось не так?

Джемаледин-ефенді зняв із голови каракулеву шапку з пласким верхом, великою червоною хусткою витер чоло, шию і знову натягнув шапку на пітну голову.

– Селяни? – перепитав він.
Від хвилювання його обличчя розчервонілося, а на шиї набряк живчик. – А хто це такі – селяни?

– Люди, що мешкають у селі, – незворушно відповів Усеїн-оджа.

– Вас запросили в село оці брудноп'яті, наче вони тут господарі?!– гаркнув раптом Джемаледин диким голосом. – Але ж господарі – ми! – різким жестом руки показав на тих, що сиділи в кімнаті. – І вам, Усеїне-оджа, це мусить бути відомо!

Аджи Ербаїн сидів, відкинувшись на притулену до стіни подушку, витягнув одну ногу, а другу зігнув у коліні.
Він ривком відірвав спину від подушки.

– Даруйте, – з металом у голосі мовив він, звертаючись до Джемаледина.– Ми побачилися з Усеїном-оджею через три з половиною роки.
І замість того, щоб розпитати про його здоров'я, почали з ним сваритися.
Це не по-мусульманськи, агаларе.
Якщо у вас є серйозна розмова до Усеїна-оджи, знайдіть для цього інший час та інше місце.
А зараз учитель– гість мого дому.
Не забувайте цього, агаларе.

– Я не сварюся, Аджиредине! – примирливо обізвався Джемаледин-бей. – Я просто хотів зайвий раз нагадати...
Каже, селяни запросили!
А ми?
Ми його запрошували?
Скажімо, вам, Аджиредине-ефенді, було відомо, що Усеїн-оджа повернеться в Харджибіє?

– Так, було відомо, – відповів Аджи Ербаїн, опустивши очі. – І прошу вас залишити цю розмову! – сказав Аджи Ербаїн і присунув фільджан з кавою до Усеїна-оджі. – Прошу, пийте!

Джемаледин і Ебу-Бекир перезирнулись, дивуючись підкресленій делікатності Аджи Ербаїна, його шанобливому звертанню до вчителя, і знизали плечима.

– Нічого не розумію, – буркнув Ебу-Бекир.

– А я навпаки, все дуже добре розумію, – пошепки відповів Джемаледин і посміхнувся, скоса глянув на нього і зарозуміло підняв брову.

– А як там у ваших краях?.. – запитав Адиль-бей вчителя, аби повернути розмову в інше русло. – Що цікавого в задиристих татів?
Як поживають?
Чи живуть, як і раніше, одним лише таке пите?

– А що в них ще може бути?
Калакай чи свіжа баранина? – мовив Джемаледин і хихикнув, задоволений своїм жартом. – Щоб спекти калакай, потрібне вершкове масло.
А де тату його взяти?

– Справа не в таке пите, – мовив учитель, насупив брови, відсьорбнув кави й поставив фільджан на тацю. – Тати володіють великими виноградниками, прекрасними садами.
Напевно, на світі немає таких фруктів і ягід, яких би вони не збирали...

– А в нас, ногайців? – перебив його Ебу-Бекир.– У нас – пшениця!
М'ясо!..

– Про що це свідчить? – посміхнувся Усеїн-оджа.– Про те, що і тати, й ногайці можуть мати все, що їм треба: фрукти, пшеницю, м'ясо.

Розмова потекла в нове русло, але її зухвалий тон не змінився.

– У нас так багато розумників... – з усмішкою мовив Ебу-Бекир. – Ось ви, наприклад, три роки їли наш калакай, а не здогадалися привезти хоча б одну гарбу цибулі.
А могли ж домовитися з людьми в Кок-Козі...
Велика, приплюснута цибуля, величиною з тарілку, солодка, як яблуко.
Ви, звичайно, знаєте сорт, який я маю на увазі...

– Я не привіз цибулі, Ебу-Бекире-ефенді, бо я вчитель, а не комерсант, – відповів Усеїн-оджа. – І вважаю, що покликаний для важливіших справ.

Джемаледин і Аджиредин Емірзак-огли насупилися і, сидячи, погойдувалися, втупившись у фільджани, певно, роздумували, яка різниця між комерсантом і вчителем і хто з них важливіший.

Ебу-Бекир мигцем глянув на хазяїна дому і тоном скривдженої людини пробурмотав:

– Ми ж не хочемо даром...

– Розумію.
У наш час ніщо даром не робиться, – відповів учитель, його погляд затримався на фільджанах, що стояли на тацях.
Кава вже вихолола.
«Випити залпом і розпрощатись».
Та він помітив, що співрозмовники дивляться на нього, немов чогось чекають. – Але справа не тільки в грошах, – сказав Усеїн-оджа. – Дорога далека.
Наші низькорослі коні швидко стомлюються.
Селяни з-під Ай-Петрі воліють возити свій товар у Євпаторію, Мелітополь.
А в ці краї не їдуть.
Так заведено здавна.
Чому – не знаю.

Один віз цибулі...
Що значить для кожного з цих беїв один віз цибулі?..
Учитель розумів, що не може ця проблема серйозно їх турбувати.
Цибулю згадали, щоб хоч якось кольнути його, підкреслити ще раз, що він не свій, не з місцевих, прибув сюди не з Сараймену, Кірлеуту, Казантипу, Такилу, Башаулу, Джавтобе, Казауду, Узунаяку чи з Ченгелеку – не з одного з цих степових селищ, а приваландався аж з-під Ай-Петрі, із села Кок-Коз, де живуть, як вважають степовики-ногайці, лише норовисті люди.
І цей оджа, анітрохи не кращий за своїх односельців, замість навчання і виховання дітей Харджибіє, засмічує їм голови богохульством, і декому вже добре замакітрив голови.
Тому його несподіване повернення й заціпило сидячих тут агалар, роз'ятрило в їхніх душах старі рани...

Чому дивуватись?
Адже ці агалари три роки тому вислали вчителя з села, і це, певно, коштувало їм чимало грошей.
Адже в наш час за все платять: хочеш зробити комусь добро – плати, хочеш зробити зло – теж плати.
Довелося їм, мабуть, підсунути хабаря спершу працівникам керченської, а потім і феодосійської поліцейських управ.
Ці люди влітку і взимку бігали по волосних і земських управах, доводячи, що від учителя Усеїна Шаміля Токтаргази їм тільки збитки.
Коли ж Трандафіліді нарешті витурив Усеїна-оджу з села, вони з полегшенням зітхнули.
І раптом – треба ж таке!
Учитель знову в Харджибіє...
Самі селяни, звісно, не могли його повернути.
Тут щось не те.
І цього не міг зрозуміти жоден сільський бей.
Тому Джемаледин і розходився, що нічого не знає.
А для чого обурюватись?
Це все одно що кулаками лупцювати повітря.
Раз їм вдалося виселити вчителя з села, а вдруге може й не вдатись.
«Простолюд любить учителя, – думали агалари, – і може не дати його в образу».
Зараз це розуміє, мабуть, лише Аджи Ербаїн, хитрий і обережний.
А без хитрості й сила нічого не варта.
У нього шістдесят пар волів, тридцять двоє коней, чотириста десятин землі.
Аджи Ербаїн обробляє ці землі й вирощує худобу.
Гарба цибулі – гарний жарт!
Та якщо Аджи Ербаїн у будь-яку пору року стане на березі Ельтингену лицем до Кавказу і ворухне пальцем, то вже наступного дня з Темрюка прибудуть до нього каравани овочів!
Заковика тут не в цибулі, а в тому, що Усеїн-оджа повернувся в село і знову буде сіяти смуту серед селян, підбивати їх до вільнодумства.
Не доведи Аллах, дійде до вух його світлості губернатора, і в нього знову складеться погане враження про село.

– Оце й виходить, Усеїне-оджа, – мовив Джемаледин і тяжко зітхнув. – Ми вас не запрошували в Харджибіє, а ви приїхали....

– Приїхав, – погодився вчитель, – бо мої кращі спогади пов'язані з цим селом.
Я багато сил віддав місцевій школі, дітям, яких навчав.
Ось їхні батьки й покликали мене...
А якби покликали ви, – подивився на Джемаледина і на Ебу-Бекира, – то я б не приїхав.

У Джемаледина й Ебу-Бекира очі стали, як п’ятаки.
У кімнаті запанувала тиша.
Пройшло кілька тягучих хвилин дзвінкої тиші, доки Аджи Ербаїн кашлянув у кулак і низьким від стримуваного гніву голосом запитав, переходячи на «ти»:

– Не приїхав би?..
А якби тебе запросив я?
Теж не приїхав би?

Він надувся і спідлоба вперся у вчителя важким гострим поглядом.
Усеїн-оджа відвів очі і вдав, що розглядає візерунки на килимі.
Подумавши, похитав головою.

– Ні.
Не приїхав би! – похитав головою Усеїн.

Аджи Ербаїн, повільно нахиляючись, свердлив поглядом учителя і тремтячою рукою взяв на килимі табакерку.

– Глянь на мене, Усеїне-оджа! – закипаючи від злості, мовив Аджи Ербаїн. – Коли начальник поліційної управи Феодосійського повіту Караганський об'їжджає волості, він не повертається до Феодосії, доки не погостює в мене хоча б дві доби!
Ти це знаєш?..
А флігель-адьютант Дунаєв, зустрівши мене в Сімферополі, віддає честь.
Чи є в твоїй голові хоч трохи олії?..
Я йому роблю послугу, запрошую Усеїна-оджу в село, а він, бачте, не захоче приїхати.
Ще й як приїдеш!
На твоє повернення в село я давав свою згоду і цього разу.
А з Сараймену – пам'ятаєш? – шість років тому ти приїхав у Харджибіє, тоді за тебе поручився Ебу-Бекир... – Оголивши в посмішці великі жовті зуби, він простягнув руку й поплескав по плечу Усеїна-оджу.

Учитель посміхнувся і нічого не сказав.
Його нога затерпла, і він змінив позу.
Однак довго мучився, доки зміг ворушити стопою.
Нарешті встав.

– Даруйте, агаларе!
Мені пора.

Праву руку він приклав до грудей, вклонився і рушив до виходу, не почувши традиційних у таких випадках слів: «Не кваптеся, Усеїне-оджа!
Посидіть!
Незабаром подадуть обід...»

Хазяїн дому для пристойності встав, рушив за гостем, і коли той переступав поріг, помітив на таці фільджан із недопитою кавою.

– Каву свою не випили! – сказав він.

Гість наче не почув, у вітальні взув черевики і вийшов на вулицю.

Аджи Ербаїн трохи постояв на порозі, подивився гостю в спину, а коли зачиняв двері, сильно штовхнув їх ліктем.

Вийшовши на вулицю, учитель швидко пішов, ледь спираючись на ковіньку.
У вухах все ще звучали голоси гостей Аджиредина-бея Емірзака-огли, він все ще бачив їх перед собою.
Усеїн поспішав, забувши, куди йшов, не озирався, але помітив, що вулиця стала ширшою.
Ще здалік побачив довгу будівлю з жовтогарячим черепичним дахом, що нагадав йому щось давно забуте.
Він зупинився.
Це була школа.
Та сама, яку Усеїн-оджа побудував п'ять років тому.
Кілька хвилин стояв і зачаровано дивився на школу, потім повільно обійшов будівлю.
На дверях висів іржавий замок.
Біля облуплених стін виросла лобода.
Вікна посіріли від пилу.
Протер скло долонею і притулився до нього лобом.
Це був клас.
Скільки разів ходив між цими партами, розцяцькованими арабськими літерами, і розповідав дітям про далекі екзотичні країни, про кругосвітні подорожі, про відкриття нових земель...
На протилежній стіні висіла та сама географічна карта.
А на дальній стіні, за партами, – портрет Гаспринського.
Його Усеїн-оджа привіз колись із Бахчисараю.
На класній дошці повідколупувалась чорна фарба.
Стеля і стіни в патьоках...
Учитель довго стояв, стуливши козирком долоні, і вдивлявсь у вікно.
Нечітко видимі предмети перед його очима розпливаються, їх огортає пітьма.
А замість них проступає просторий світлий клас із рожевими стінами, коричневою підлогою.
За новими партами сидять хлопчики й дівчатка, одягнені в нову шкільну форму.
Відчиняються двері, до класу заходить Усеїн-оджа.
Учні встають.
Обличчя веселі.

«Де ви їх нарвали? – з подивом запитує він. – Восени...
У таку посушливу пору?»

Учні перезираються, вдоволені, що потішили вчителя.

«Ми встали на світанку й принесли їх від моря, – відповідає дівчинка з передньої парти. – Ці квіти ростуть на березі, серед каменів.
Це чалик-тотай...»

На плече вчителю лягла чиясь рука.
А він все стояв, наче приклеєний до вікна, і нічого не відчував.
Рука поплескала його по плечу.
Усеїн-оджа повільно повернувся.
Сонце било йому в очі, і спершу він побачив лише силует.
Хто це?

– Усеїне! – мовив чоловік, і його голос видався вчителю знайомим.– Що трапилось?..
Вам нездужається?..

Лише тепер Усеїн-оджа відчув, що нагріта сонцем спина мокра.
Його лихоманило.
Перед очима пливли червоні кола.
Усеїн ледь упізнав Ібраїма Караманова.

– Післязавтра починаються заняття, – сказав Усеїн Шаміль, не в змозі вгамувати хвилювання. – А в класах ще не прибрано...

– Не турбуйтеся, Усеїне! – Караманов узяв його під руку, відвів убік. – Таїр-оджа все зробить.

– Школа занепала, – з жалем сказав Усеїн-оджа.

Він не слухав того, що говорив йому Караманов.

– Грошей немає, Усеїне.
Після того, як ви виїхали, Джемієті хайріє розпалося.
Допомоги ні від кого ні на гріш...

Вечоріло.
Над морем зависло сонце, що виблискувало вдалині, наче розплавлене золото.
Над степом клубочився пил.
То з пасовиська поверталася череда корів.
Ібраїм Караманов, як і раніше, був стрункий, смаглявий, із жвавим поглядом.
Його можна було назвати красенем.
Трохи старший за Усеїна Шаміля.
Приїхав у Харджибіє чотири роки тому, незадовго до від'їзду звідси Усеїна-оджі.
Викладає російську мову та географію.
Має непоганий шкільний досвід.
З учнями строгий.
Діти його бояться...
Він рано почав працювати, з дитинства працював на виноградниках, харчувався в здебільшого фруктами, дихав морським повітрям.
І тому, напевно, як і більшість жителів Тарахташу, міцно скроєний, його м'язи тверді, як кучара.
Усеїн-оджа про Караманова знає мало.
А було б непогано хоч трохи знати.
Караманов про нього знає більше.
Напевно, чув про Усеїна, доки того не було в Харджибіє.
І доброго й поганого.
Прості люди, звичайно, відгукуються про вчителя з повагою.
Лише агалари говорили про нього зле: «Слава Аллаху, позбулися заколотника!» – і, відтягнувши комір сорочки, спльовували собі на груди.

Усеїн Шаміль про це знає.
Тому й повернувся знову в Харджибіє.

Вони повільно йшли вулицею і неголосно розмовляли.
Караманов зупинився, показав рукою на будинок із пласким глиняним дахом:

– Я тут живу.
Зайдемо, вип'ємо по фільджану кави!
Будете дорогим гостем.
У мене тільки дружина й син.

Усеїн-оджа кинув на землю недопалок, роздушив носком черевика.

Зігнутим вказівним пальцем пригладив вуса й чемно відмовився:

– Дякую, Ібраїме-ефенді.
Часу в нас буде предостатньо.
Ще насидимося один в одного й відведемо за розмовами душу.

Усеїн-оджа хотів було розпрощатись, та Караманову захотілося ще трохи з ним пройтися.
Якийсь час ішли мовчки.
Згодом Караманов почав розповідати про все, що відбулося, доки в селі не було Усеїна, і ця розповідь ще більше зміцнила думку, яка засіла після відвідин будинку Аджиредина Ербаїна.
Харджибіє – глухе релігійне село, на шиї якого висить аркан з петлею.
Щось не так, і ті, що сидять у домі Аджи Ербаїна, можуть потягнути за кінець аркана.
Тому люди мовчки терплять.
А що далі?
Кому про це відомо?
Та й чи варто про це знати?
Робота на Аджиредина, Ебу-Бекира, Джемаледина та надія на Аллаха.
Не будеш гарувати – помреш з голоду.
А роззявиш рота – в Сибір.
Тому селянина й заціпило.
Живе – хліб жує.
А земля крутиться, а життя летить, і все без змін, і все без змін...

– Ви були на каторзі? – запитав Караманов після паузи.– По селу прокотилася така чутка.

– Не був, – просто відповів Усеїн.– Працював на Південному узбережжі...
Та моя дружина з Харджибіє, ви ж знаєте.
Дуже сумує за ріднею.
От ми й повернулися.
Як тут підуть у мене справи, не знаю.
Харджибіє – важке село.
Зрозуміти його людей складно, а жити в згоді з ними ще важче.
Беї, мулли, селяни – це молот і наковальня, а вчитель – між ними.

Вони зупинилися біля присадкуватого будинку з черепицею.

– А це мій дім, – сказав Усеїн. – Зайдемо?

І знову повторилася та сама картина з тією лише різницею, що Усеїн-оджа запропонував колезі зайти хоча б на десять хвилин, щоб випити по фільджану кави, а Караманов спробував відмовитись, пояснюючи відмову тим, що вже пізно і йому пора додому.
Та Усеїну-оджи його слова здалися непереконливими і він таки затягнув Ібраїма-ефенді у свій дім.

– Глянь, татусю, який я великий! – почувся з кімнати радісний голос Аджире, яка почула, що її чоловік зайшов до вітальні; вона говорила за Даніяла. – Ось я вже й двері відчиняю, і мамі допомагаю...

Усеїн прочинив двері у вітальні.
Маленький Даніял у шкарпетках притупував – тупу-тупу-тупу! – ходив по застеленій килимом глиняній долівці.
Побачив батька, зрадів, шарпнувся до нього, але похитнувся і впав.
Малюку, певно, стало ніяково, що так незграбно впав перед батьком, і він запхинькав, зморщив личко, збираючись щодуху заверещати.
Але не встиг.
Аджире підскочила, підхопила його на руки.
Повернулася до прочинених дверей, щоб повідомити чоловіку радісну звістку: їх пуцьвіріньок уже почав дибати, і тоді за його спиною побачила Караманова.

– Ой, Ібраїме-оджа!..
Вибачте, будь ласка.
Проходьте!

Вона провела Караманова до кімнати, посадила на міндер, притисла дитину до грудей і швидко вийшла.
Усеїн-оджа зняв у вітальні піджака, повісив, роззувся.
М'яко ступаючи у в'язаних шкарпетках, зайшов до кімнати і сів біля Ібраїма-оджі, підсунув табакерку з горіхового дерева.
Скрутили по цигарці, прикурили одним сірником.
Між ними знову зав'язалася перервана розмова.
Аджире-ханум тим часом принесла каву.
Маленькими ковточками вони посьорбували гіркуватий напій, до рота клали по грудочці цукру і говорили про школу.
З розмови випливало, що життя всього села і школи – в руках Аджи Ербаїна та Джемаледина, які не дозволять вводити до розкладу уроків ні математики, ні світських наук.
А скільки зусиль колись доклав Усеїн Шаміль, аби добитися права викладати в школі ці предмети, з якими труднощами йому довелося одержати цей дозвіл.
Тепер, мабуть, доведеться починати все спочатку.

Ібраїм-оджа допив каву й поставив фільджан на тарілку.
Обдивився кімнату.
Його погляд затримався на скрипці, що лежала на скрині, накритій голубою шербенті.
Схоже, зовсім недавно хтось брав її в руки.
Обличчя Ібраїма пойнялося радістю.

– Хто з вас краще розуміється на мові цього ніжного інструменту? – показав на скрипку. – Ви?
Чи Сеїт-Джеліль?

– Я, – відповів Усеїн Шаміль. – Коли мені сумно, беру ... і граю.

– Правильно робите, – кивнув Караманов. – Це дивовижний інструмент.
Шкода тільки, що Аллах не обдарував мене музичним хистом.

– Такий звичай у південнобережців – кожен чоловік мусить грати на якомусь інструменті.
У нашому краї, коли гуляють весілля, то музик не шукають.

– Музикантів і в нас у Тарахташе не бракує,– мовив Ібраїм-оджа. – Правда, як там зараз, не знаю.
Пройшло багато часу, як я залишив своє село.

Гість весь час позирав на скрипку, вона притягувала його погляд.

«Справді, чи не зіграти мені для нього?..» – подумав Усеїн Шаміль.

Та прочинилися двері, і на порозі з’явився Даніял.
Усеїн підхопився, узяв його на руки і почав пестити.
Цмокнув в одну щоку, в другу щоку.
А син весело сміявся.
Розглядав батька, тицяв пальчиком йому в око, в ніс, а той ловив ротом його маленьку ручку і вдавав, що хоче відкусити.
Даніял заливався дзвінким сміхом.
І раптом, мабуть, чогось злякався, бо голосно заплакав.
Прибігла Аджире й забрала дитину.

– Гарний у вас хлопчик, – сказав гість, коли за жінкою зачинилися двері. – Хай зробить Аллах його щасливим. – Відчинив табакерку і скрутив цигарку.– У вас є, здається, ще й дочка?

– Нуріє померла, – відповів Усеїн-оджа.

У домі стало тихо.
Ні голосу Аджире, що готувала на кухні вечерю, ні плачу дитини не було чути.
Усеїн-оджа кашлянув у долоню і, щоб перейти на іншу тему, сказав:

– Треба було б у зібратися в школі й обговорити порядок і режим навчання.
Створимо шкільну раду.

– Таїр-оджа вже пропонував поговорити з вами про це.
І про підручники.

– Чому зі мною?
Нехай поговорить з усіма нами.
До речі, де зараз Сеїт-Мамбет Іризкельдиєв?

– Виїхав на літо в Керч.
Може, вже й повернувся. – Ібраїм-оджа довго дививсь у вікно на каламутне небо і, наче розмовляючи з собою, сказав: – Ось і вечір...
Післязавтра почнуться заняття.
Залишився лише один день... Іноді ми чуємо скарги, що в наших дітей немає уявлення про іслам.
При цьому часто згадують і ваше ім'я.
Особливо Джемаледин-бей.
Якось довелося почути: «Якби Усеїн-оджа залишився тут ще на рік, то довелося б зачиняти й мечеть!..»

– Джемаледин не правий.
Я вчив дітей читати Коран, як правильно робити намаз, навіть вимовляти езан по п'ятницях з мінарета, закликаючи на молитву правовірних.
Але зводити до цього все навчання вважаю марною тратою часу.
І я ніколи цього не приховував.
Усеїн-оджа подивився на Караманова.
Та обличчя гостя залишилось непроникним.
Ні подиву, ні невдоволення.
Погляди Усеїна-оджи, мабуть, відомі Ібраїму Караманову давно.
Його очі знову затрималися на скрипці.
І, щоб не розвивати складну і спірну тему, він попросив:

– Усеїне-ефенді!
Якщо ваша ласка, заграйте.

Усеїн-оджа вечорами грає на скрипці.
Він і куховарити любить.
А іноді, щоб розвіятись, сідає на коня і виїжджає в степ...
Адже Усеїн Шаміль не тільки вчитель.
Він поет, його вірші знають у всьому краї.
До них складають мелодії і співають на весіллях.
Але ще жодного разу ніхто не просив його: «Почитайте нам свої вірші...» Навіть коли в його домі збираються інтелігентні люди, і ті забувають, що він поет, а не музикант, і щоразу просять щось зіграти...
Якби зараз Ібраїм-оджа, що сидить на міндері, відкинувшись на подушку, попросив його прочитати вірші, з яким задоволенням Усеїн-оджа виконав би його прохання.
Та вуха татарина більше звичні до звуків скрипки чи весільного бубна, ніж до поезії.

Караманов прийшов до нього вперше, а за східним звичаєм господар дому – слуга гостя.
Усеїн-оджа зобов'язаний робити все, що попросить гість, тому він запалив каганця, узяв скрипку, притулив до плеча, легенько провів смичком по струнах, довго підкручував кілки, доки не настроїв, і заграв.
А через мить у мелодію вплівся його приємний, задушевний голос.
Він співав стародавню пісню про те, як у розбурханому морі пливе човен, а молодий хлопець не знає, чи приб’ється до берега, де чекає його кохана, чи знайде вічний спокій на морському дні.

Та хтось постукав у двері, і скрипка завмерла.
Усеїн-оджа поклав її на скриню, вийшов у вітальню і відчинив зовнішні двері.
У згуслих сутінках він побачив Таїра Бурнаша.
За ним стояв Сеїт-Мамбет Іризкельдієв.
Останні три роки він заміняв Усеїна-оджу, вів його предмети.
Таїр Бурнаш був високого зросту, худий, а Сеїт-Мамбет присадкуватий і мав припухлі чіпкі очі.

– Дуже радий! – сказав Усеїн. – Прошу вас, добродії!

Гості зайшли, почуваючись незручно через пізній візит.

– Ми, Усеїне-ефенді, у справі, – сказав Бурнаш, переступаючи поріг –післязавтра в школі розпочинаються заняття.
Ви, якщо не помиляюся, будете продовжувати викладати свої предмети?
Чи не так?

Свої предмети!..Улюблена, рідна мова!..
Красива й ніжна, від неї віє солоним вітром і сосновою хвоєю, витончена, як голос сопілки у горах, вершини яких огорнуті туманом; мінлива, як море!
Хіба ж може Усеїн-оджа уявити життя своє на землі без цієї мови?

– Дорогі гості!
Сідайте!
Вип'єте кави, тоді й поговоримо про справи.
Ніч довга...
