Harcibiye otsuz-ölensiz topraqqa yapışıp qalğan yüz yigirmi üç hanelik köy.
Etrafı – boşluq.
Bereketli topraqlar dört-beş baynıñ qolunda.
Yoqsullıqtan qurtulmaq istegen köylü olardan kirağa topraq alıp, aşlıq saça, aradaki añlaşuvğa binaen, yerniñ aqqını ya para, yahut zahirenen töley.
Öylece, köylü esini toplap ala.
Öyle kişi – ne bay esap etile, ne de – fuqare.
Kirağa topraq almağa çaresi yoq köylüler balası-çalasınen baynıñ çöllerinde işley, küzde yer süre, aşlıq saça, yazda çalıp, arman basa...
Bu meşaqqatlı hızmetleri içün degersiz miqdarda zahire alıp, onıñnen keçineler.
Kimerde köylüge qatanen tiygen ufaq-tüfek yer meydanları – taqatsız topraq olıp çıqa.
Anda aşlıq saçmaq, bostan asramaq mümkün olmay.

Kündüz kişi, köyni boylap yürer eken, başını tekaran köterip, cenüpke közetse, Qara deñizni köre.
Deñiz köyge yaqın, lâkin deñizge Harcibiyeden de yaqın köyler bar.
Taş Qaçıq, Qaz Avul, Taqıl, Çöngelek, Eltiуgen... bular deñizniñ sailindeler.
Şu köylerniñ ealisi kündüz-gece, yaz-qış deñiz avası ile nefes alıp, yaşay.
Ama insanlar pek zevqlılar.
Simeizde doğğan adamğa yalıboylu, deyler.
Qaranğıtta dünyağa kelgen kişige – yalıboylu demeyler.
Albuki, Simeiz de, Qaranğıt da bir deñizniñ yalısında.
Bu ayatnıñ hatasımı, yoqsa, adamlarnıñ perişanlığımı?
Bilmeyim!

Üsein oca... özü?
O da yalıboylu, lâkin Kökköz qayda?
Deñiz qayda?
Duraqnıñ bu hucur tainatı ve taqsimatı aqqında kimse tüşüngeni yoq.
Üsein oca bugün mektepten qaytqanda bu hususta tüşündi.
Tüşündi... ve öz başına külümsiredi.
“Taliyniñ cilvesi...” dep taşladı içinden.

Üseinniñ evinde dört oca arasında acele olıp keçken muşavere oquv mevsimi arfesinde vaziyetni deñiştire bilmedi.
Mektep binasında divarlarnıñ sıvavı tüşken, tavanı aqqan, ders kedikleri ipranğan alında dersler başladı.
Mında Üsein oca içün er şey çıqılmaz çıtırman dağ olıp köründi.
O sebepten kimsege indemedi.
Vaqıtı kelir, yapılacaq işni yapar.
Qaç künler keçken soñ, üyken sınıfta, derslerniñ birinde Osman Aqçoqraqlınıñ “Nenkecan hanım” eserinden balalarğa ayrı kesekler oqup, izaat berip turğan vaqıtında tavan-qış köşesinde qararıp turğan örümçek yuvası közlerine çalındı.
Pek göñülsizlendi.
Ama ocanı göñülsizlendirgen amil tek örümçek avı degil edi.
Onıñ çoq yıllıq ocalığı neticesinde ana tili oqutuv saasında elde etken qıymetli usulları ameliyattan bütünley köterilgen, olarnıñ yerine Seit-Mambet ocanıñ usulları temelleştirilgen...
bir vaqıtlarda Üsein ocanıñ ögünde bu raleler üzerinde oturıp, tasil körgen talebeler mektepni bitirip ketkenler.
Üsein Şamil yoq vaqıtta onıñ ilimleri yeñi sınıf balaları içün artqaç tanılğan.
Sarf-nau diqqattan tüşip, aptiyik ve Quran oquv içün vaqıt arttırılğan.
Oca talebelerge qırait oquttırıp baqtı, sohtalar kibi, kevdelerini ögge ve artqa sallay berip, sozuq maqamnen oqudılar.
Seit-Mambet olarğa medrese qılıqlarını ögretkeni añlaşıldı.

Böylelikle, işler pek aqırından köçip, soñra zar-zoruna cılışıp kettiler.
Küz keldi.
Çölde yerler sürüldi – aşlıq saçıldı.
Soñra yağmurlar, qarlar yağdı.

Balalarğa ise ep ilim ögretmek kerek oldı.
Olar fizikanı, endeseni, riyaziyatnı ve, niayet, ana tilimizni, edebiyatımıznı bilmek kerekler.
Lâkin olarnı yalıñız “Havace-i subyan” ve “Qılavuz” yardımı ile ögrenmek küç.
O sebepten, zarur kitaplarnı Üsein Şamil özü yazdı.
Yazdı... talebelerni olar vastasınen oquttı.
Gençlik oqusa, tasil körse, akimiyet siyasetiniñ inceliklerini añlaycaq, milletniñ menfaatı oğrunda küreşecek, dep tüşündi Üsein oca.

“Milletniñ menfaatı?..
Kim o, millet degenimiz?
Kim oqumaq kerek?
Sade köylümi?” Üsein ocanıñ qulaqlarında Ebu-Bekirniñ davuşm çıñladı.
Eleslenip, etrafına baqındı, balçıqlı ülkün soqaq susmaqta edi.
Kimseni körip olamadı.
Davuş tekrarlandı: – “Köyde on bala oqutmağa aqqıñ bar!
Ziyade oqutsañ, alğan keliriñe ortaq olacaqmız”.

Çeresi sılanğan ve qızarğan.

Evniñ qapusını açıp, sofa içine ayaq basqan edi, aşhaneden Acire hanım çıqa qaldı...
 elindeki iri baqır tavanıñ üstü qapaqnen örtüli olıp, özü ateşte pek qızğan, eki yaqlap tutması qolaysız olsa kerek, qocasına bir nazar taşlap, alel-acele közden ğayıp oldı.
Oca çontuq tonunı ve qalpağını çıqarıp, üstlerindeki qarnı açıq qapudan tışqa egilip, qaqtı, divardaki ucu yuqarı qaytıq qalın demir çüyge ilmege oñaytlanğanda, Acire tekrar sofada peyda oldı.

– Müjde menim, – dedi o qocasına, şeñ ve hoşnut sesnen: – Müjde!
Müjde!
Añladıñızmı?

Oca tonunıñ cebinden talebe defterleri destesini çıqarıp, olarnı eki elinen köküsi üzerine basqanı alda, qarısına ayretle közetip turdı.

– Apaqay!
Menim qafam bom-boş, – dedi o, zornen külümsirep, – esrarlı sözlerni añlamaq içün qabiliyetim yoq.

– Nasıl esrar?
Mahariç beriñiz!
Bermeseñiz, ne ekenini aytmaycağım!

Acire cilveli, yüksek davuş ile küldi.

Oca yersiz hahıldılardan asabiylengen kibi oldı.
Qızardı, ağardı, lâkin qadınnı ıncıtmağa istemey, sabır etti.
Sabır ettimi?
Yoq!
Tamağına yarçıq sançılğan kibi, boyunını ögge sozıp, taaciplendi, yutqundı:
 “Acerge ne oldı, aceba?”

– Ma! – dedi o qarısına.
– Tut!
Mende başqa suyunç yoq.

Elindeki defterlerni qarısına uzattı, Acire defterlerni alıp, kişilik odağa kirdi.
Bu onıñ er kün aqşam, oca mektepten kelgen maalde, öz-özlüginden, añsız surette yapıp, çoqtan alışıp qalğan küçüçik hızmeti...
Üsein Şamil onıñ peşinden ketti.

– Acire, meni azaplama! – dedi o.
 – Zarf içindeki şey er vaqıt sevinçli olmay.
Belki müjde berilecek şey degil!

Qadın sandıq üstünde cıyılı töşekler ve yorğanlar arasına elini tıqtı, mavı renkli zarf çıqardı.
Zarfnıñ üstünde çoqtan-çoq müürler, imzalar, raqamlar bulunmaqta ediler ki, mühtelif poçta şübelerinde defalarca açılıp, türlü tsenzuralar tarafından teşkerilip, tekrar yapıştırılğanı körünip turmaqta.

Oca zarfnıñ bir çetini yırttı.
İçindeki kök cıltlı, nefis örnekli, kitapçıqnıñ kenarından tutıp, ihtiyatle çekip çıqarmaqta edi, qolları qaltıradı, parmaqları cansızlanğan kibi, kerilip kettiler.
Zarf yerge tüşeyatqanda, Acire onı aman çelip aldı... açtı.
İçinden “Nalei Qırım” çıqtı.
Şiirler kitabı.

– Ey, Allayım! – dedi Üsein Şamil.
 – Maña bu künni... bu şefaqlı künni kösterdiñmi? – közleri yaşlanıp kettiler.
 – Sen ne yaptıñ? – dedi Üsein yüksek sesle Acirege.
 – Menim qıymetli Acirem!
Sen maña dünyalarnı bağışladıñ!
Men endi saadetten ve mesudiyetten deli olurım.
Men bu künni dört yıl bekledim.
Şimdi köre bildim.
Ah! Bu kün!
Bu nasıl kün?

– Ulu işlerniñ başlanğıçı meşaqqatlı ola, – dedi Acire hanım.
Onıñ yüzü, niayet, açıla başladı.
 – Soñu, inşalla, hayırlıdır.
Siz büyük edip olacaqsıñız!
Men siziñ içün daima iftihar etecegim!

Üsein oca, ayatta sözge qıtmır, qarısınıñ bu alicenap fikirlerinden pek tesirlendi.
Onı quçaqladı... merametli közlerinden öpti.

– Qıymetli Acire!
Saña suyunç bermek içün ceplerimniñ iç birisinde eki şa tapıp olamadım.
Men fuqare ocam ve küçük edibim.
Seniñ daima şad ayat sürgeniñni isteyim, ama elimden kelmey.

– Men şaqa ettim, – dedi Acire.
 – Bir şey kerekmey.
“Nalei Qırım”nıñ özü ekimizge ulu ediye.

Üsein küçük kitapçıqnı örnekli, kök cıltına çoq baqıp turdı.
“Muallim Üsein Toqtarğazı eseri, – dep yazılı edi onıñ cıltı üstünde.
 – Qarasuvbazar.Z.U. Rogan matbuasında tab olunmıştır.1910 s.”
 Oca hoşnut ve minnetdar çere ile külümsiredi.
Kitapnı açtı.
Közleri, bir vaqıtlarda kendi qolunen yazılıp, çoqtan unutılğan muqaddemege iliştiler.
“Efendiler !
“Nalei Qırım”nıñ nazmi bir alim, bir edip degildir.
Belki bir qaç seneler mektep görmiş, medresede bulunmış, mamafiye, onon beş senelerden beri millete hızmet arzusı ile tatar çocuqlarınıñ başında durmuş bir genç muallimdir...”

Üsein muqaddemeni oqur eken, kitapnıñ özü ğayet yengil ekenini sezip, ayretlendi.
Saifelerini qarıştırıp baqtı.
Kitapta sekiz eser derc etilgen.
Sekiz şiir...
Niçün sekiz?
Müellif naşirge qırqtan ziyade eser taqdim etkep edi.
Eñ zengin mündericeli eñ nefis şiirleri kitapqa kirmegenler.
Olarnıñ taqdiri nasıl, aceba?
Kitapnı zarftap çıqarğan vaqıtta kendini yer yüzünde birden bir bahtlı adam is etken Üsein Şamilniñ çeresi artıq deñişti, qasevetke daldı.

Bir elinde kitap, digerinde – yırtıq zarf ile minder üzerine oturdı.
Çoq vaqıt ağızından söz çıqmadı.
Acire hanım de aşhanege çıqmaqta, de yemek savutları ile içeri kirmekte... çıqıp-kirgen sayın ocanıñ yorğun areketlerine ve sönük yüzüne közetmekte.
Acire qocasınıñ tabiatını bile.
Onı asabiylendirmek içün çoq şey kerekmey.
Azaçıq sevinç... yahut keder – kâfi.

Parmaqları arasındaki zarf ocağa, nasıldır, qalınca kibi keldi.
Açıp baqtı... ebet, zarf içinde mektüp de bar, oqup baqtı.
Oqur eken, beñzi tekrar aydınlandı.

– Ya Rabbi! – dedi oca, fikirini ne ile ifa etmege bilmeyip.
– Bu nasıl kün?

Mektüp Abdureşid Mediyevden edi.
Ocanı içten araret aldı, teni suvuq ter içinde qaldı.
Mektüpni eyecanlı sesnen oqudı.

“Azizim, Üsein efendi!
Dört aydan fazla vaqıttır ki, nerde oldığıñız bile malüm degil.
Keçenlerde Qarasuvbazarda tesadüfen Femi efendiyi görmemiş olsam, sizi Kökköze gidip arayacaqtım.
Niayet, “Nalei Qırım” dünya yüzü gördi.
Sizin ve... benim – ebet, benim de, birinci evlâdımız.
Teessüf ki, tab içün vermiş oldığıñız menzumeler, çeltene-hırpalana, pek az miqdarda neşir etildi.
Niçün böyle oldı?
Sebebini kendiñiz eyi biliyorsıñız.
İş burasındadırki, birinci kitabıñız neşir olundı.
Qalan eserleriñizi, inşalla, ekinci kitabıñızda oqurız.
Buña eminiz.

Selâm ve itiram ile – Abdureşid.
1911 s.fevral 9. Qarasuvbazar şeeri”.

Mektüp böyle muqayt ve qısqa edi.
Üsein oca onda öz şübelerine izaat tapıp olamadı.
Bir şeyni sezdi ki, Mediyev kelecek zamannı bekley, oña inana.

Eki buçuq yıl evelsi Üsein Şamil Ay Vasıl mektebi muallimi ekende, Qarasuvbazar şeerine kelgen edi.
Kelüvden maqsadı – öz eserleriniñ kitabını tab etüv edi.
Bu işte oña yardım kösterüv, yalıñız Abdureşid efendi Mediyevniñ qolundan kelecegini bilip, “Vetan Hadimi” idarehanesine kirdi, Mediyevnen körüşmek ümüdinen degil...
 onıñ al-azırda ne yerdeligini hadimlerniñ bir debirinden sorap bilmek istedi.
Lâkin idarehaneni tanılmaz, harabe alında körip, ayrette qaldı.
Qapuları açıq, elyazmalar yırtılğan, yerge saçılğan, bılaşıq potükler astında taptalğanlar.
Odalar içinde vaqıt ile içilgen sigarlarnıñ ve insan teriniñ baş aylandırıcı, ağır qoqusı divarlarğa siñip qalğan.
Hadimlerden kimse yoq.

Üsein oca yüregindeki kederini ne ile bastırmaqnı bilmey, tüşkünlenip, tekrar yolğa çıqtı.
Qaldırım çetinde, dut teregi altında tüzgün müçeli, yaş Ablâmit Şeyh-zadeni kördi.
O “Vetan Hadimi”nde mesül kâtip vazifesinde edi.
Eki eski tanış, közlerini biri-birlerine çevirdi, yabaniy kişiler kibi baqıp turdılar.
Selâmlaşuvnı unuttılar.

– Bu Nu-Tufanı... ne demek ola?– dep soradı ondan Üsein oca, alçaq, ezgin sesle ve ilâve etti: – Sebebi ne?

– Musadere... – dedi Ablâmit Şeyh-zade.
Qolunıñ ters yaqınen közlerindeki yaşlarnı sildi.
 – “Vetan hadimi” endi yoq!

– Bizler... ğarip ocalar, bir şey eşitmeymiz, bilmeymiz, – dedi Üsein Şamil.
 – Olğan-keçken vaqialar aqqında kimse haber etmey!

– Haber etilse, qoluñızdan bir şey kelirmi edi?

Üsein oca cevap berip olamadı, boyunını burdı, omuzlarını qıstı.

– Bir menim qolumdan ne kelir edi? – dedi o ve öz – sualine özü cevap berdi.
– İç bir şey!

– İdarehaneniñ tintilgeni üç afta... – dedi Şeyh-zade.
– Qapu-pencere gece-kündüz açıq.
İçerisi aşır- neşir.
Er kün bu yerge kelem, aylanıp-üyrülip, qaytıp ketem.

– Belki Abdureşid efendi bir çareler körer, – dedi Üsein oca, – qaydan bileyim... belki ükümetke muracaat eter, gazetanı ğayrıdan açtırır?!

– Abdureşid efendi...
ebet, bir kere daa tırışsa fena olmaz edi.
Lâkin iş, zan etsem, endi tek ruhsette degil.

– Daa nede?

– Gazeta çoq borclandı .
Abuneden tüşken aqçağa Otuzlı Molla Çelebiniñ bir özünen esap kesip olamaycaqmız.
Başqalardan alınğan ödünç paralarnı aytmayım . 
Şimdi eñ müim iş – Abdureşid efendini borclardan qurtarıp almaq.

– Baş muarrir qayda? – dep soradı Üsein oca.
 – Aqmescitke köçip kettimi?

– Asan Sabri efendimi?
Yoq! – dedi Şeyh-zade.
– Bazirgân Mamutnıñ qavehanesinde.
Bu yerde... eki adım.
Çağırıp ketireyimmi?

– Yoq!
Yoq! – dedi Toqtarğazı alel-acele.
– Maña Abdureşid efendiniñ özü kerek.
Bu maalde onı qayda tapmaq mümkün?

– Yalıñız belediyede... şeer upravasında, – dedi Ablâmit Şeyh-zade.

O Qaravullar Meydanına nasıl çıqmaq mümkünligini tarif etti.
Üsein oca Acem Maallesi boyu ketecek.
Qara Çoranı keçecek.
Şor Cami yanında solğa burulacaq.

Oca, Ablâmit Şeyh-zadege teşekkür etip, tula töşeli qaldırım boyu aqırın-aqırın ketti.
Mediyev ile öz meselesi hususında nasıl subet etecegini tüşündi, çünki “Vetan Hadimi” qapalğan.
Mürettipler “Terciman” basmahanesine avuşqan, kitap tab etüv hususında endi, itimal, laqırdı ola bilmez.

İşte, şeer upravası.
Oca ülkün sofa boyu baştan-başqa yürip, açıq qapulardan odalarnıñ içine közetip çıqtı.
Abdureşid Mediyevke beñzer adam körip olamadı.
Yapıq qapu ögünden keçkende, belediye başqanı... – şeer ğalavası, degen sözlerge nazarı tüşip, toqtaldı.
Paqıl kibi, qapu açıldı, içeriden baqır çereli, esli kişi çıqtı.
Oca abdırap, keri çekildi.
Çekilmegen olsa, qapunıñ demir sapına urunacaq edi.
Lâkin bu adam... bu tanış çere kim?
Trandafilidi degilmi aceba?

Kişi koridornıñ tirseginde toqtaldı, elindeki karton cıltlı, iri defterni qarıştırıp, içinde nedir qıdıra başladı.
Qarıştırğanda, qalın yelkesi üzerinde ocanıñ nazarını is etse de, emiyet bermedi, çünki bu musulmanlıq ülkesinde, pıştavlı adamnı körip de, ağızını açıp, seyir etmegen adam olmay.
Oca gizliden kene baqtı.
Pıştavlınıñ sabırı tükenip, oña başını köterdi.

– Kimni bekleysiñ? – dep soradı o Üseinden rus tilinde.

– Abdureşid efendi Mediyev ile körüşmek isteyim, – dedi oca.

– Bugün ziyaretçilerni qabul künü degil.
Çarşenbede kelirsiñ !

Men Yalta uyezdinden keldim.

– Farqı yoq, – dedi pıştavlı, endi tatarca, – isteseñ. Erzurumdan kel!

Karton cıltlı defterni qoltuğına qıstı, qapu betke yürüş etkende, birden toqtaldı.

– Bana baq! – dedi o, artına aylanmayıp.
– Biz seniñle görüşkenmi edik?

Samson Harlampiyeviç cenapları!
– Ne demek olsun? – dedi Üsein oca, onıñ yanına kelip.
 – Eki yıl evelsi meni Harcibiyeden alıqtırğan ediñiz!
Hatiriñizden çıqtımı?

– Devlet hızmeti, qardeş!
Er şey qafada turmay.
Men endi yaş degilim.

– Bu idarege nasıl tüştiñiz, Samson Harlampiyeviç azretleri?

– Nasıl tüştim? – bir közüni yuma berip, azaçıq külümsiregen soñ, koridornıñ törüne, emen qapuğa işaret etti.

– Kefede işlemeysiñizmi ?

Oca böyle degende, Samson deşetli sarsıntıdan abdırar kibi, küçlü irkildi, soñra yanaşadaki skemle üstüne oturıp, yavlığınen mañlayındaki terni sile başladı.

– Anda, Kefede, qardeş, fena iş oldı, – dedi o niayet, – qabaq baña pâtladı.
Bir yıldan beri burada Bağça Eli volostı idaresindeyim!

Üsein oca onıñ nasıl hızmette ekenini sorap bilmek istedi, yetiştirip olamadı.
 Trandafilidi yünlü, qalın sol qolunı şapkesiniñ qasnağına toqundırıp, temenna berdi, nallı çızmalarınen tahta töşemeni gürsüldetip, koridor boyu ketti.
Qapu yanına barğan soñ, artına aylandı, alçaq davuşnen:
“Meñlibeyden muqayt ol, muallim! – dedi Üsein Şamilge, – ocalarnı... epiñizni satıcı o dır.
Ve tek Harcibiyede degil – bütün volostta.
Beni belâya qaldıran da şu hamutçı oldı”.

Oca sofa boyu keri qayttı.
Belediye diye yazılı qapunı açıp, içeri kirdi.
Tar odada demir dolap yanında eslice poçta memurı oturmaqta.
Poçta memurı ekeni şapkesinden belli.
Oda içinde tütün çoq içilgen.
Tavan astında mavı duman asılıp qalğan.
Pencereniñ bir qanatı açılsa, duman tışqa çıqacaq, içeri temiz ava kirecek.
Bu iş kimseniñ hatirine kelmey.

– Sizge kim kerek? – dep soradı poçta memurı ocadan, – Belediye başqanımı?

Oca, onıñ sualini tasdıqlap, başını qaqıttı.
“Ebet!
Oña belediye başlığı kerek”.
Albuki, şeer ğalavası uzurına kirmek içün qomşu odağa keçip, başqan yardımcısı Aron Tadaşqa muracaat etmek kerek eken.
Tadaş razı olsa, tekrar bu odağa kirip, nevbet beklemek şart.
Üsein oca yerinden qalqıp, yanaşa odağa kirdi.
Tadaş ile laqırdı etti.
Yardımcı Toqtarğazınıñ eserleri ile tanış adam eken.
Şairniñ özü ile körüşüvden ğayet memnün ekenini bildirip, ocanıñ qoltuğından tuttı, onı yeteklep şeer ğalavasınıñ işhanesine ketirdi.

Kabinetniñ ortasında qaverenkli emen masa.
Etrafında yüksek arqalıqlı kreslolar.
Yerde örneksiz, qalın kilim töşeli.
Masa başında Mediyevniñ özü oturmaqta.
Mıyığınıñ ucları yuqarı qaytıq.
Saçları sol yaqtan cik açılıp, sağ tarafqa taralğan.
Üstünde kök kostüm, beyaz kölmek, çırışlı, yüksek yaqa, qara qısqa galstuk.
Kreslolarda ve divar yadındaki vyana kürsülerinde oturıcı özü yaşta ve biraz eslice adamlar araretli qonuşmaqta ediler ki, Tadaş ile Üseinniñ içeri kirgenlerini duymay qaldılar.
Oca ziynetli odanıñ çetinde, qapu yanında toqtaldı.
Aron Tadaş ihtiyatle Mediyevnıñ yanına kelip, qulağına nelerdir pısırdadı.
Belediye reisi közlerini qapu betke doğrulttı, divar yanında, ayaq üstünde turğan Üsein Şamilni körgen soñra, yerinden qalqıp oña taba yürüş etti.

– Azizim, Üsein efendi.
Bizim taht-ı idaremizge... bizim qalamızğa nasıl kire bildiñiz? – dedi o Üseinge, şaqa tarzında.
Abdureşid efendi Üsein Şamilni ümütsizden peyda oluvından pek eyecanlandı ve sevindi, – şeerge müteber adamlarnıñ kelüvinden menim, ğalavanıñ, haberi yoq.
Ayıp degilmi maña?

Toqtarğazı eki adım ileri atqance, Mediyev onıñ yanına yetip keldi, eki dost kişi bir-biriniñ kuçağına atıldılar.

Al-hatir soraşqan soñ, Mediyev musafirni kişilerge taqdim etti, onı özüniñ yanaşasında yımşaq qırmızı kresloğa oturttı.
Adamlarnıñ ekserisi şeer belediye başlığına ayret ve tebessümle baqtı.
“Toqtarğazını taqdim etüvge ne acet? – dediler olar bir-birlerine.
– Eserleri epimizge belli”.
Abdureşid efendi ayretlenüvniñ manasını añladı, nitekim iftiharle külümsiredi.
Meclis iştirakçileri arasında aqırın-aqırın sağır velvele köterildi, kimseniñ sözü, kimsege añlaşılmadı çünki laqırdı musafirniñ peyda oluvı munasebetile başlasa da, birazdan soñra kenişlep başladı.
Mecliste yorulğan adamlarda biri-biri ile qonuşuv içün zaruret sezildi.
Bu, belediye reisine, Toqtarğazı ile azaçıq olsa da, qonuşıp almağa imkân oldı.
Sesler yatışqan soñ, Mediyev musafirge, meclis hususında izaat berüvni lâyıq kördi.

– Mezkür muşaverede belediye ve Cemiyet Hayriye vekilleri bulunmaqtalar, – dedi o edipke, – şeerimizni tertipke çeküv, ciazlav üstünde laqırdı etemiz.
Geceleri eali soqaqqa çıquvdan aciz.
Caddelerde qaranlıq.
Elektrik yarığı yoq.

Belediye reisi Üsein ocağa şeerdeki işler aqqında söyledi, onı tanıştırdı.
Üsein oca bunı şeref olaraq qabul etti, çünki kabinet içindeki adamlarnıñ ekserisini ilki körüşi.
Diger ceetten mezkür meclis iştirakçileri arasında tatarlardan başqa, urum, karaim, qırımçaq, ermeni, bulğar vekilleri de mevcüt ekenligi sebebinden, Mediyev oña tutaş er kesni taqdim etti.

Suleyman Ali efendi Mollayev aqqında söylegende, onıñ müteraqqiy cemaat hadimi sıfatında millet içün yapqan hızmetlerini tafsilâtlı surette söyledi.
Suleyman Ali efendi hususındaki sözler bitmek üzre edi, nazarı diger alicenap şahs üzerine tüşti.
Divar yanında beyaz kresloda sığıp olamay, bir ayağınen çetke tirele berip oturğan Seit-Ahmed Çelebiyevniñ Cemiyet Hayriyeni yaşatuvda köstergen atalığını añlattı.
Abdureşid efendi şeerni güzelleştirüv ve medeniyleştirüvde faaliyeti cümlege malüm diger hayırperver ziyalılarnı da esten çıqarmadı.
Bekir Qalafat, SeitÜmer Tarahçı, Fetta Abduramanov, Bazirgân Mamut aqqında eyecanlı ve hoşnutlıq ile izaat berdi.
Üsein Şamilge taqdim etilgen şahslar ekseriyetle paralı olmaqle, halq içün hızmet etici, oqumış kişiler ediler.

Üsein Şamil bana kabinetke kirip, divar yanında toqtalıp, indemey turğan maalde, adamlarnıñ çerelerindeki yorğunlıqnı körgende, meclisniñ, Alla bilsin, ne vaqıttan beri devam etip, endi, ğaliba, bitmek üzre ekenini esledi.
Belediye başlığı edipni kişilerge taqdim etip çıqqance, muşaverede yeñi fikir söylemege istekli kişi qalmadı.
Er kes aytacağını artıq aytıp bitirgenge beñzedi.
Uyezd zemstvo idaresinden kelgen yeşil şapkeli, qara qasnaqlı müendis muşavereniñ bugünlik işini semereli tanıdı.
Yarın saba Ağaç Bazarğa barıp, elektrik stantsiyası qurulacaq yerniñ özüni körmek zarur ekenligini bildirdi.
Abdureşid efendi, yarın Ağaç Bazardan qaytqan soñ, belediyede komissiya işini devam etecegini tenbilep, bugünki muşavereniñ iştirakçilerine samimiy teşekkürlerini izar ile meclis iştirakçilerine evlerine darqalmağa ruhset berdi.

Meclisten soñ Mediyev musafirni Urum maallesine, öz evine, alıp keldi.
Öz evine... deyim men, albuki, evniñ saibi Mediyev degil.
Suleyman Ali Mollayev.
Abdureşid efendi mında içküyev.
Asırımız eki yaşında ekende Mediyev tatarlar içün açılğan rus tili mektebini bitirip, doğmuş şeeri Orğa ocalıq etmege ketti, dostları öyle etip, böyle etip, onı Qarasuvğa çağırıp ketirdiler.
Mediyev mında maalliy gençlik ile tanış olğanda, Suleyman Ali Mollayevdeki aqılnı ve araretni begenip, onıñ yaqın dostu oldı, evlerinde yaşadı, niayet, Suleymannıñ qız qardaşı Medine hanımğa evlendi.
Ondan beri Mollayevler ile bir aile olıp ömür sürmekte.

Mediyev quru müçeli, saçları sarı adam.
Közleri yeşil.
Özü yüksek, subetdeşnen ğayet nezaketli.
Laqırdısı yavaş.
Muamelesi, areketleri digerler içün-ibretli.
Başında yufqa teri qalpaq, boyunında çırışlı yaqa, galstuk.
Ellerinde manjetler.
Üstünde kök kostüm.
Onıñ metanetini ve sebatını tam surette tarif, yahut tasvir etmek küç.
Sade kişi... sade olduğı içün de pek mürekkep.

Bir rus tili muallimi sıfatında, oña şeerniñ ziyalılarına yaqın kişi olmaq elverişli, lâkin ziyalılar fikir-zikir ceetinden türlü-türlüler.
Er biri özüne nisbeten ayrı muamele istey.
O sebepten Mediyev ihtiyat, ince usulnen iş körmekte.
Öylelikle, Müneverlerniñ ürmetine ve sevgisine saip.
Oña dostları da yardım eteler.
Abdulhamid oca... bilimli, tecribeli kişi, Mediyevniñ hatiri içün Or şeerinden Qarasuvbazarğa köçip keldi.
Mında yerli gençliknen sıq-sıq körüşmekte, subetler keçirmekte, yaş-yavqa oña tez alıştı, inandı.
Böyle eken, şeerde Menseit Cemilev peyda oldı.
Özü Eski Qırımlı... paralı, taqatlı esnaf ailesinde doğma, qırcıman adam.
Menseit rus tili mektebinde oquğan soñ, Peterburgda adliye institutını bitirdi, tibbiy institutta tasil körgen Acı Asan oğlu Mustafanen bir evde yaşadı.
Ağası Ğazı Cemilev Peterburgda Menseitke meyva tükânı açıp berdi.
Menseit ticaretke tutundı degence, işleri yürip ketti.
Müşterilernen til taptı... gizli bolşevik partiyası teşkilâtı ile mükem bağlanıp, öz ayatı içün havflı avalelerni eda etti.

Menseitniñ ğayret dairesi keniş edi.
Öz tükânına ecnebiy memleketlerden ketirilgen türlü mallar... limon, portaqal, hurma, incir, qave yaşçikleri içinden müim vesiqalar çıqa.
Bular – emigratsiyadaki inqilâpçılarnıñ talimatları, maqaleleri, mektüpleri.
Tükân saibi olar aqqında erteyarıq tenbi etilgen.
Türlü casuslar qaynaşqan bu büyük şeer içinde Menseit vesiqalarnı alıp ketip, adamına taqdim ete, bu müim ve mesül iş oña işanılğan.

Tükândan yat illerge meyva yiberilgende, yaşçikler içine Rusiyedeki gizli bolşevik teşkilâtı kişilerinden emigratsiyadaki adamğa kâğıtlar qoyula.
Marselde aynı hızmetni, meyva tükânınıñ saibi Jerar Böske eda ete.

Deycegim, Menseit Cemilev keniş miqyaslı işlerni çevirgen adam.
O Mediyevke sadıq.
Ama Mediyevke sadıq tek Menseit degil.
Mediyevniñ fikirdeşleri, yardımcıları daa da barlar.
Söz kelimi – Suleyman Ali Mollayev, Abdulfetta Abduraman, Seit-Memet ve Ablâmit Şeyh-zadeler, Bekir Qalafat, Abibulla Ziyadin, Bazirgân Mamut, İbraim Smulskiy, Osman Seyfullayev, Abibulla-bay, Seit-Ahmed Çelebi, Seit-Ümer Tarahçı, Seit-Ali Sarıçı... bu adamlar, çaresini tapıp, Qırımnıñ özünde ve Peterburgda, yahut çet memleketlerde oqup, tasil alğanlar.
Olar fuqare degiller.
Halq içün hızmet etici ziyalılar.
Müim iş eda etilmek kerek vaqıtta aqçanı qaydan tapmalı... dep tüşünip turmaylar, Qaysını alsañ, Cemiyet Hayriyeniñ, yahut mektep komissiyasınıñ azası.
Bunı Mediyev özü aselet öyle yapqan, Onda mana bar.

Bu şeerde tatardan belediye başlığı iç bir vaqıt olmağan.
Şeerni karaim idare etken, ya urum, ya ermeni, ya da bulğar.
Bular, köyde topraqta çalışqan emekçiler degil.
Episi tuccarlar, bazirgânlar.
Kişi belediyege aza saylana bilmek içün, eñ azdan, üç biñ kümüşlik mülkiyetke malik olmaq kerek.
Belediyede zengin tatarlardan aza yoq degil... barlar, lâkin azlar.
Millet menfaatı içün iş yapmaq olarnıñ qollarından kelmey.
Eali Mediyevni sevdi.
Oña inandı.
Ama tek sevgi, sadaqat ile belediyege aza olunmay.
Ondan da başqa, Mediyev etrafındaki gençlik, belediyege bir degil, eñ azdan, üç adam kirmek kerek dep israr etmekte.
Kimler o, üç adam?

Gençlikniñ fikirince, belediye azalığına Osman Seyfullayev, İbraim Smulskiy, Abdureşid Mediyev lâyıqlar.
Paqıl kibi, bu adamlarnıñ üçünde de ne mal, ne de mülk yoq.

“Yoqmı? – dediler dostlar, iddetlenip.
 – Olmasa... olur!”

Adliyeci ile körüştiler.
Notarius ile laqırdı ettiler.

“Mal-mülkmi? – dediler olar, tekrar.
 – Eñ azdan üç biñ kümüşlikmi?
Yahşı! ”

Eki aftadan soñ...
Acı Abduramannıñ baqqal tükânı ve qavehanesi İbraim Smulskiyge satıldı.
Abibulla baynıñ “Avropa” musafirhanesi Osman Seyfullayevniñ ihtiyarına keçti, Suleyman-Ali Mollayevniñ babasınıñ eki qatlı evleri ve han azbarı Abdureşid Mediyevniñ oldı.
Satuv-aluv işi notariusta resmiyleştirilip, senet eyyetke taqdim etildi.
Üç müteraqqiy yaş kişi resmiy vesiqalar esasında belediyege vekil saylanıldı.
Çeşit milletlerniñ vekillerinden ibaret şeer duması Abdureşid Mediyevni bir ağızdan şeer upravasınıñ ğalavası, yani özümizniñ tilimizde aytqanda, belediye başlığı sayladı.

– Siz, Üsein efendi, şeerimizni bilesiñiz, – dedi Suleyman Ali...
endi yemekniñ ahırı yaqınlağan edi.
 – Suv içmek istegen adam, elinde qopqası, yollarda talağı qatqanca, saqacınıñ peşinden yuvura turğan.
Qopqası altı kapik.
Öyle degilmi?

– Öyle! – dedi oca, Mollayevniñ sözlerini tasdıqlap.
 – Tıpqı Eski Merakeşteki kibi...

Yeñi belediye ne yaptı?
O faaliyetini müim işten başladı.
Ealige evelâ suv berdi.
Şeerniñ cenüp-şarqında Taz Qaya tübünde, baqılmay... perişan alğa kelip qalğan salqın suvlu çoqraqnı temizletti, kenişletti.
Üstüni örtti... çoqraqnıñ suvu arttı, daa da lezetli oldı.
Havuzdan çoyun trubalar vastasınen şeerge suv ketirildi.
Endi soqaqlarda, qayda aylansañ, çeşme.

Abdureşid efendi yengilden qaynağasınıñ omuzından türtti.
Suleyman Ali eleslenip, oña çevirildi.

– İş yalıñız belediye reisinde degil, – dedi Mediyev ve közleri aşağı enik alında sözüni devam etti, – iş sizlerde... dostlarnıñ samimiy yardımında!

– Yardımındamı? – Suleyman Aliniñ qaşları eki yerden sınıp kettiler.
O küyevniñ fikirine raza olmadı.
 Biz yardımnı evelki belediyege de yapqan edik.
Elekçiler maallesinde sınğan altı arşınlıq ağaç köpürni tüzettirip olamadı, – dedi evniñ saibi, – maña baqıñız, Üsein oca!
Qarasuvbazarda geceleyin soqaqqa çıqmaq... ayat içün kerçekten de, havflı edi.
Ortalıq zindan qaranlıq.
Yol basmaqmı isteysiñ.
Adam soymaqmı?
Qızlarnı alıp qaçmaqmı?
Abdureşid caddelerde fenerler qoydurdı.
Ne?
Fenamı?
Adamlar endi aqşamları biri-birlerine musafirlikke barıp-keleler.
Bugün belediyede elektrik stantsiyası quruv üstünde üç buçuq saat laqırdı oldı.
Bu mesele qalın ceplilerni de meraqlandırdı.
Demek ki, Abdureşid efendi stantsiya qurucılığında para zorluğı çekmeycek.
Küyevniñ yapqan işleriniñ episini aytıp çıqmaq küç.
Lâkin, qıymetli Üsein efendi, bizim küyev bir iş daa yaptı... öyle iş ki, diger hızmetlerinen qıyas etmek mümkün degil.
Abdureşid efendi “Vetan Hadimi”ni dünyağa ketirdi.

Suleyman Ali efendi bu sözlerni iftiharle söyler eken, musafir, yüregine oq saplanğan kibi, kevdesini küçlü surette silkitti.

– Dünyağa ketirdi... doğru, – dedi Üsein oca nezaketle, – lâkin östürip büyüttimi? – soñra Mediyevke çevirildi.
 – Qırım gençligi sizden çoq minnetdar.
Faqat bugün kördigim levha... oca kene ah, çekti, köküs keçirdi.
– “Vetan Hadimi” idarehanesindeki musadere, o vahşiylik meni çoq azapladı.
Siz belediyesiñiz !
Qoluñızda, er alda, akimiyet bar!
Bu rezaletniñ ögüne çıqıp, toqtatıp olamadıñızmı, Abdureşid efendi?

Musafirniñ sözleri Mediyevniñ qulağında: “Kendiñiz doğurdığıñız yavruyı – kendiñiz öldürdiñiz” degen kibi yañğırasalar da, bu öpkelenüv – ocanıñ qalbindeki yanıqnıñ neticesi ekenini añladı, o sebepten, ocağa acele cevap bermege aşıqmadı.
“Müterem musafir... biraz istiraat etsin, öz-özüne kelsin, soñra...” dep tüşündi.

Münever kişilerimiz adden-aşıq asabiy oldılar.
Er maneviy şeyden iddetlenip keteler.
Halqımız ise ziyade sabırlı.
Sabırlı degil... ğarip.
Özüniñ qaydını çeküv qabiliyetinden marum... oqyanusta qasırğa içinde qalğan gemi.
Onı idare etken, aydın ufuqqa doğurtqan dümenci yoq.
“Vetan Hadimi” çıqarılğan devirde tatar onıñ saifelerinde özü içün talimatlı fikirler tapa edi.
“Topraq... onı öz küçünen sürip-saçıcı köylüniñ olmalı”.
Ve saire.
Bu sözler – Abdureşid Mediyevniñ özüniñ fikirleri.
Rusiyede ağır, qara irtica yılları halqnıñ yelkesinden küçlü basqanda, Mediyev halqqa Rusiyedeki vaziyetni añlattı.
Halq aqiqatnı Mediyevden eşitti.

– “Vetan Hadimi” Peterburgnıñ emirine binaen qapatıldı... – dedi Abdureşid efendi, aqırından... – onıñ laqırdısı asıl da yavaş edi.
 – Teessüf ki, yüksek akimiyet kişileri menim itirazıma tabi olmadılar.

– Yüksek akimiyet kişileri?!.. – ocanıñ sesi deñişti, titredi... sanki añlaşılmaz oldı.
– Böylelikle, bizim gençligimiz gazetasız qaldımı?

– Ebet! – Abdureşid efendiniñ başı tekrar aşağı endi, hayli vaqıt yuqarı köterilmedi.
O bu suretle közlerindeki yaşlarnı dostlarından gizledi.
– “Vetan Hadimi” bıltır da qapatılğan edi.
Çaptıq-çapqaladıq... aftada bir defa çıqmaq şart ile tekrar açtırdıq.
Uyezd idaresi ile añlaşmaq mümkün oldı.
Bu sefer... – Mediyev sustı, tizi üzerindeki sol qolunıñ uzun, arıq parmaqlarını birer-birer büklep, nelernidir esaplap baqtı.
Tüşündi... bir şeylerge razı oldı, bir şeylerge itiraz etti.
Öyle eken, çeresindeki ifadeler deñişe berdi, dudaqları de tartıldı, de yiberildi.
– “Vetan Hadimi”ni bir daa açmaq endi qolumızdan kelirmi... aqılım kesmey.
Zaman mürekkep oldı.
 – Abdureşid efendi nazarını kilimden qurtarıp, belini doğrulttı.
 – Mürekkep olsa da, qol qavuşıp oturmağa aqqımız yoq.
Zan etsem, bizge bir qaç adam olıp, muallim ile köz-közge kelip, qonuşmaq kerek.

– Ne hususta? – dep soradı Üsein oca.
– Başqa gazeta teşkili aqqındamı?

–Hayır!
Başqa gazeta hususında şimdi laqırdı ola bilmez, – dedi Mediyev, – laf “Terciman”nıñ ğayeviy usulı üzerinde olmaq lâzim.

– Onıñle bir defa qonuşqan edik, – dedi Üsein oca ve... elindeki sigarnıñ külüni masa üzerindeki qaburçaq küllük içine qaqıp tüşürdi.
 – Hatiriñizdemi, Abdureşid efendi?

– Hatirimde, – dedi Mediyev.
– Bir defa daa qonuşmağa mecburmız.
Qart bizni añlamağan degil.
O, istiqbalni tüşüne.
İşinde ihtiyat... o eki asırnıñ kişisi.

Gençler vekâleti, yani – Celâl Meinov, Üsein Toqtarğazı, Abdureşid Mediyev, Nusret İlmiy İsmail muallimniñ uzurında bulundılar.
Muallim yahşı niyet ile buyurğan musafirlerni yüksek nezakette qabul etti.

“Rus inqilâbı oldı, – dediler gençler oña, – milletler teprendiler.
Olarnıñ qafalarında artıq milliy azatlıq tüşünceleri uyandı...
 “Terciman”ğa özüniñ siyasiy istiqametini biraz deñiştirip, demokratik fikirlerge kenişçe yol bermege, zanımızca, vaqıt keldi!
Bu işni “Terciman” yapmağa borclu.
Bizde başqa imkân yoq”.

– Ayatımız evelki kibi... eski amam – eski tas!
Dümen başında kene burjua.
Demokratik fikirlerge, gazetamda olğanından ziyade qulaç berip olamayım.
Ziyade bersem, “Terciman”, şübesiz, qapalacaq.
Bizge gazeta kerek.
Men de “Vetan Hadimi” kibi: “Topraq, onı öz küçüle sürgen – saçqan adamlarga berilmek kerek” diye yaza bilem.
Netice ne olıp çıqar, özüñiz bilesiñiz!
Fikirimce, beklemek... güzel künler kelgence beklemek kerek!”

Mezkür vaqialar yüz bergen vaqıtta İsmail Gasprinskiy elli yedi yaşında, Abdureşid Mediyev iygirmi sekizde edi.
Abdureşid efendi anadan doğğanda İsmail Gasprinskiy Simferopol gimnaziyasını ve Voronej askeriy mektebini bitirgen, Moskva Edadiyesinde1 oquğan, rus professorlarında tasil körgen, Parijde, Madridde, Stambulda yaşağan...
Elgamra sarayındа 23 cazibeli, yarı mağrib , yarı ispan qızları cemiyetlerinde bulunğan, Kairde arap tilinde “Elnahza” gazetasını neşir etken, “Kontinental” zalasında üç yüz altmış adamnıñ ögünde maarif ve medeniyet hususında araretli nutq söylegen, niayet, İdil boylarındaki tuccar İsfendiyar Aqçurinniñ qızı Zöre hanımğa evlenip, artıq üç oğul, üç qıznıñ babası olğan...
ebet, bu işler olıp keçken ediler.

Bir defa, Üsein Şamil aqqında yeñi malümat tapmaq ümüdinen, hansaray kütüphanesinde eski mecmualarnı qarıştırğan vaqıtımda, İsmail Lömanovnıñ1 eli ile yazılğan vesiqa közüme çalındı.
Bu vesiqa matbaada basılğanı yoq... daa elyazmada edi.
İsmail Gasprinskiyniñ mufassal “Tercimeialı”.
Elyazmanıñ astında 1894 senesi tarihı qoyulğan.
Lömanov o vaqıtta rus tilinde muallimlik ve “Terciman” idarehanesinde muarrirlik ete eken.
1893 senesi “Terciman”nıñ dünyağa kelüvine on yıl oluvı munasebetile, oquyıcılarnıñ ricalarına binaen, muarrirniñ tercimei alını yazıp, Odessa tsenzurasına köstere.
Tsenzura elyazmanıñ çoq yerlerini tinitkelegen soñ, kitap şekilinde çıqarılmasına ruhset bere.
Ama elyazma kitap alında, niçündir, çıqıp olamay.
“Terciman”nıñ yigirmi yıllığı bayram etilgende, kene elyazma laqırdısı köterile.
Kitap bu sefer de neşir etilmey.
Soñra açılmaz dolaplarğa qoyula... olarda qalıp kete.
Elyazmanıñ birinci saifesi üzerinde Gasprinskiyniñ öz qolunen: “Bu eserden kelecek kâr Bağçasarayda qızlar içün açılacaq yeñi mektebe verilecektir...” dep yazılğan.

Gasprinskiy aqqındaki sözlerimiz müterem oquyıcılarımızğa açıq añlaşılması içün men Lömanovnıñ mezkür eserindeki kimer satırlarğa muracaat etüvni lâyıq kördim.

Elyazmada denilgenine köre, Gasprinskiy Zıncırlı Medresede tatar gençligine rus tili dersleri bergen devirde Asan Nuri adlı yaş, münever kişi ile tanış ola.
Onı bir filcan qave içmege davet ete.
“Veli-Baba” qavehanesine kirip, salqın ücrede közni ohşar örnekli, yımşçaq minder üzerinde oturıp, qonuşqanda, öz-özlüginden, ayat ve hızmet aqqında laqırdı açıla ki, bu vaqıtta Gasprinskiy musafirniñ kim ekenini bile.

Doğma Аyvasıllı Asan Nuri 1860 senesi Stambulğa oqumağa kete.
Darılmaarif ve Darıltalim mekteplerini bitire, Cemiyet Aliyede, Osmaniyede tasil köre.
Hariciye nazaretinde çalışa.
 1876 senesi türk inqilâpçılarınen beraber Sultan Azizniñ tahttan endirilüvi işinde faal iştirak ete.
Sultan Abdul-Amitke azırlanılğan suihastqa qoşula.
Abdul-Amitniñ emirine binaen, polis idaresi hadimleri Asan Nurini ve arqadaşlarını apshanege qapamaq içün qıdırğanlarını añlap, fransız vapurına2 minip, Avropağa qaça, yarım dünyanı döne-dolana.
 1879 senesi baba toprağına kelip çıqa.
Köre ki, ayat bunda da parlaq degil.
Halq padişa zulumı altında iñlemekte.

“Tatarnıñ ayatındaki müşkilât – onıñ cailliginden, medeniyetçe keride qaluvından sebep... – dey oña İsmail efendi, – yükselmek içün ilimge ve fenge saip olmaq kerek.
Bu yalıñız qırımlılar içün degil, Rusiyeniñ cümle musulmanları içün zarur”.

Subet bir künde bitmey.
Çoq künler mühtelif yerlerde devam ete.
Niayet, halqqa esaretten qurtuluv yollarını matbuat aydınlata bilecegine qaniy olıp, tatar tilinde gazeta neşir etüv fikirine keleler.
Bu fikirni ayatqa tadbıq maqsadı ile “Tonğuç”, “Şefaq”, “Neşriyat İsmailiye” adları altında mecmualar çıqaruvğa nail olalar.
Qırımda o zamanda matbaa yoq.
Mecmualarnı Tifliste tab etip, Qırımğa ketirip darqatalar.

Lâkin böyle çetin usulnen muratqa irmek pek küç olacağı añlaşılğan soñ Gasprinskiy ve Asan Nuri ufaq-tüfek mecmualardan vazgeçip, iri acimde siyasiy ve iqtisadiy gazeta neşirine tutunalar.
Qırımnıñ Rusiyege qoşulğanına yüz yıl toluvı kününi qayd etüvge azırlıq ketkende Gasprinskiy, qırımtatarlarınıñ ana tilinde gazeta neşirine ruhset etilmesi içün yalvarıp, imperator azretleri adına arzual yaza.
Arzualnı alıp, özü Peterburgğa kete.
Rus tilinde qonuşuvda eyi natıq, İsmail Gaspralı ükümet adamlarına meseleni büyük ustalıqnen añlatıp, olarnı qandırıp, işni yapıp, aftada bir defa olmaq üzre “Terciman” adlı gazeta çıqarılmasına ruhset alıp kele.

Muallimde bu qabiliyetlerniñ episi tapıldı.

1883 senesi onuncı aprelde “Terciman”nıñ birinci sanı çıqqan soñ Asan Nuri Yalı Boyuna avdet ete, muallimlik işinen meşğul ola.
Asan Nuri esaretniñ, zulumnıñ duşmanı, Yalı Boyu şeerlerinde ve köylerinde çarizm akimiyetine qarşı gizli siyasiy dernekler teşkil ete.
1892 senesi Gasprinskiy ile añlaşıp, “Terciman” matbaasında “Necat” (qurtulış) adında on bin nusha beyanname bastıra, olarnı eali arasında darqatuv işine reberlik etken vaqıtında polis idaresi tarafından yaqalana, gizli teşkilât azaları makeme etilip, Sibirge aydala.
Saraymenli bay, oqumış kişi, Gasprinskiyniñ dostu Suleyman Acı büyük paralar berip.
Asan Nurini, ömründe iç körmegen ve bilmegeni alda, Sibirge sürgünden qurtarıp qaldıra.
Bu işni İsmail efendiniñ ricasına binaen yapa.
Asan Nuri kürek cezasından qurtula... lâkin sevimli köyünden ve ocalıq hızmetinden marum qala, уyezd idareleriniñ emirleri mücibi Ay Vasıldan quvula, oña ocalıq hızmeti yasaq etile.
Asan Nuri “Gessen Georgiy” taqılma ad altında türlü vileyatlerde ömür keçirerek, qaç yıllardan soñ Yaltada peyda ola, sabıq şeer idaresi binasınıñ birinci qatında qavehane aça.
Onıñ küçük kelirinen yavaş-yavaş keçine.
Qavehane kettikçe pekine, kenişley, beynelmilel “Edebiyat salonı”na çevirile...
Çehov, Andreyev, Artsebaşov, Balmont, Nemiroviç-Dançenko, Küprin, Korolenko, Kötsübinskiy, Skitalets kibi büyük edipler bu qavehane saibiniñ, arap, acem, fransız, alman, rus tillerini mükemmel bilgen yüksek medeniyetli adamnıñ, daimiy ziyaretçileri ve dostları olalar.

Asan Nuri özüniñ Qırımda ve Türkiyedeki ayatı aqqında üç yüzden fazla saifelik “Memuar” yaza.
Onı tab etüv hususında Gasprinskiy ile laqırdı etip başlağan künlerde müim haber kele...
Sultan Amit ükümdarlığınıñ yigirmi beş yıllığı munasebetile, apshanelerdeki türk inqilâpçıları afu ilân etile...

Asan Nuri bu yeñilikni eşitken soñ, ailesini Qırımğa ketirmek istegile Stambulğa keter eken, Romaniyanıñ Galas şeerinde apansızdan hastalanıp, 1903 senesi, altmış beş yaşında oldığı alda, vefat etti.
Cezire hanım ile bir daa körüşmek munasip olmadı.

“Terciman”nıñ ilki nushası dünya yüzü körgence muarrir çoq meşaqqatlar çekti.
Matbaa kerek.
Urufat, basma tezya, kâğıt... episi kerek.
Aqça yoq.
Birevlernen laqırdı etilip, para tapılmasa, basmahane açılmaycaq.

İsmail Lömanovnıñ elyazmasını oquğan sayın meraqlı adiselerge rastkeldim, közlerimni olardan üzip olamadım.
“Bu sözlerni yazar ekenim, Osman Aqçoqraqlı ile olğan bir subetni hatırlayım, – dep yazılğan Lömanovnıñ qaydlarında.
 – O bir defa maña qoyun cebinden küçük cönk çıqarıp, bazı satırlarını kösterdi.

“İşte, sizge küçük tarih.
Oqup baqıñız, – dedi Osman Nuri.
– Menim yüregim böyle şeylerge çıdap olamay”.

Eki parmağınen defterniñ eki saifesini közlerimniñ ögünde tutıp turdı.
Qoluma bermedi .
Sözler hattat elinen yazılğan.
 
Men diqqatle oqudım... oqudım, soñra çoq kederlendim.

İsmail Gaspralı, Bağçasaraynıñ iri zenginlerinden Acı Selimge özüniñ mıradını añlata...
“Tatar çoq keride qaldı, – dey Gasprinskiy.
– Ana tilimizde gazeta çıqarsaq, adamlarnı dünyadan haberdar etsek, halqımız, ileri milletler kibi, yüksek medeniyetli olacaq.
Gazeta çıqarmaq içün borcğa biraz para lâzim”.
Böyle degen soñ Gasprinskiy susa, ağa ne der eken... dep bekley.

Acı Selim bu yeñi ğayeden aqaretlenip, ağır közqapaqlarını yalq etip töpege kötere: “İsmail mırza! – dey o, Gasprinskiyge.
– Basmahane açıp anda beş kapiklik gazeta çıqarmaqnen mülkiyet saibi olunmaz!
Tütüncilik ticaretinen oğraşam deseñ, saña sermiyalıq bir qaç biñ kümüş bereyim!
Tatarğa ne kerek?
Aqça kerek!
Gazeta degeniñ ne o?
Kibritni çertip... çetine tiydirseñ, yanıp kete!” Öyle dey de, şah-şah etip, kütür çere ile küle,
 “Aqça yanıp ketmeymi? – dey oña Gasprinskiy.
 – Kibrit tiydirseñ, aqça da yanıp kete!”
 “Yo-oq! – dey Acı Selim.
– Aqça yanmay... oña kimse kibrit tiydirmey!”

Acı Selim para bermey.
İsmail muallim ise oña yalvarmay.
O yalvarğanlardan, özüni alçaltqanlardan degil.
Naşir başqa tanışlarından borcğa aqça toplap, eski basma maşinası ve urufat tezyası satın ala, öyle etip, gazeta neşirine başlay.
Lâkin ey, seni taqdir?!
Eki yıl keçmey, qaza ola, basmahane tutaşıp yana.
İsmail efendi gazetanı Simferopolde şahsiy matbaatta eki qat paalı fiyatnen bastırmağa mecbur ola.
Bir yıldan soñ “Terciman” Bağçasarayğa qaytıp kele... ama naşir ihtiyac içinden çıqıp olamay, aksine, daa terenlikke bata.
Kâğıt borcğa alına, boya borcğa, elektrik küçü borcğa... mürettipler ve edebiy hadimler borcğa hızmet eteler.
Çarqnı muarrirniñ qızları aylandıra, basılğan gazeta nushalarını refiqası Zöre hanım bükley, büklenilgen, bağlanılğan, azır gazetalarnı poçtağa Zöre hanımnıñ qardaşları alıp-ketip teslim eteler.

Muarrir kimerde şeer ziyaretinden evge qaytqanda, tükâncılarğa körünmege qorqıp, çet... sağır aralıqlardan yüre, çünki episine borclu.

Gasprinskiy gazeta teşkil etkende Qırımda kimseden maddiy yardım körgeni yoq.
Ne çöllük yaqtan, ne de dağlıqtan.
Orta Asiyadaki ve Kavkazdaki tanışları yardımğa keldiler.
İlki senelerde bütün Qırımda “Terciman”nıñ yalıñız altı abunecisi oldı.
Albuki İsmail efendi halq arasında daimiy surette beş yüz nusha gazetanı bedava darqattı.

Osman Nuri defterniñ diger saifelerini açtı, men yanğın aqibetiniñ tafsilâtını oqudım.
Ebet, matbaanı tüzetmek kerek, lâkin para kene yoq.
İsmail efendi, başqa çare tapıp olamadı... anasınıñ sandığında saqlı ölümlik qaftanlarını ve tikili bir qaç parça qumaşını alıp, çöllükteki pomeşçik mırzalarğa satmaq, yahut özüniñ bu alğa kelgenini bildirmek içün ketti.
Canköy uyezdinde zenginlernen körüşip, gazetanıñ, bu halq variyetiniñ, maddiy yardımğa muhtac ekenini tafsilâtlı surette añlattı.
Tatarnıñ kelecegi içün müim bu işke, göñül berir, yardım eterler belledi.
Albuki Safedin Abdul Çonğarskiy, altı parmaqlı mırza, qumaşlarnı saatlarca qarıştıra berip, örseledi, kirletti, “mal eskice eken”, dep bazar fiyatından ucuzca almaq içün davalaştı-davalaştı, aqibette, qumaşlarnı almay, saibiniñ tizleri üzerine bıraqıp ketti.
“Terciman”nıñ muarriri evge parasız qaytıp keldi.

“Men o vaqıtta basmahanede mürettip edim, – dedi Osman Nuri, defterini ögümden alıp.
 – Muallimden bu sözlerni eşitken soñ, bizlerniñ, basmahane işçileriniñ, yüreklerimiz pek qırıldı.
“Biz kündüz-gece, sağlığımıznı, küçümizni ayamay, gazetağa hızmet etemiz.
Halqımızda, cemaat hızmetine yardım duyğusı iç olmadımı?
Bu mümkün degil”.

Bayramlar vaqıtında zemstvo idaresinden ve ayrı şahslardan gazetağa yardım tarzında para kelse, İsmail efendi para yollağanlarnıñ isimlerini “Terciman” saifelerinde derc eter edi ki, olar arasında qırımlılarnıñ adları közge siyrek çar-par edi.

Basma maşinası sınıq, urufatı zeki ve az... naşir özü daima borclu.
Otuz üç yıl matbaacılıq etti alda, öz matbaasını ne kârlı istisal ve ne de nefis eserler çıqarıcı sanathane yapa bilmedi.
Bu hususta fikir etmek içün onıñ vaqıtı da olmadı.
Zöre hanımnıñ vefatından soñ miras qalğan parağa ekinci elektrik basma maşinası aldı.
Ömüriniñ soñki yıllarında Bağçasaray civarında petrol (neft) tapılğan vaqıtta, muallim neft issadarları şirketi açuv teşebbüsi köstergen oldı ki, bu işni de özünde para qazanmaq içün degil, tatar halqını istisalğa çekmek maqsadınen yaptı.
Gasprinskiyge ürmeti ve inamı qaviy bir çoq samimiy dostları para berip, aselet şirketke aza oldılar.
Şirketten fayda olmaycağını bile ediler.
Paranı Gasprinskiyge yardım dep berdiler.
Şeer bankında Gasprinskiyniñ adına toplanğan altı biñ kümüşke esap açıldı.
Bu paradan muallim öz itiyaclarına bir kapik sarf etmedi.
Cian muarebesi çıqtı.
Para bankte çürüp qaldı.

İsmail Gasprinskiy 1914 senesi sentâbr on birde Bağçasarayda vefat etti.
“Rusiye musulmanları arasında bugünge qadar İsmail bek derecesinde ürmet ile defn etilgen maarif hadimi olmadı” dep yazdılar o, vaqıtta gazetalar.
Ölümden soñra, naşir ve muarrir vazifesine Gasprinskiyniñ vasiyet etken adamı keldi.

Mediyev, tatarlar içün açılğan rus mektebini bitirgen soñ, Qarasuvda ocalıq etti.
Belediye reisi oldı.
İş şunda ki, insannıñ bir nesili bir hızmetni bir devirde başlay... diger nesil o hızmetni diger devirde devam ete.
Er devirniñ öz siyasiy-iqtisadiy şaraiti ve talapları olğanından, bir devirniñ nesilinden – diger devirniñ hızmetini aynı bir tarzda talap etmek – manasız şey.
Er kesniñ faaliyeti bir soy şaraitte qulaç almay.

İnqilâp, ğalip kelsin – kelmesin, onıñ aqibetinde mıtlaqa küçlü simalar asıl olalar.
Beşinci sene qırım tatarında Mediyev kibi inqilâbiy tüşünceli adamnı yarattı.
Ve tek Mediyevni degil!

Gasprinskiy medresede tatar balalarına rus tili oquttı.
Bağçasarayda belediye başlığı oldı.
“Terciman”nı neşir etti.
Mediyev Qarasuvbazar ruşdiyesinde tatar balalarına rus tili oquttı, belediye başlığı oldı.
“Vetan Hadimi”ni neşir etti.
Gasprinskiy o hızmetlerni keçken asırda yapıp bitirgen soñ, Mediyev bu işlerni bizim – yigirminci asırımıznıñ başında yaptı.
Mediyevniñ özü ve tüşüncesi başqa.
Mediyeviiñ fikirince, halqlarnı esaretten işçi ve köylü ittifağı qurtara bile.
Bu aydın, quvetli fikirge diqqat etiñiz!
“Köylüler ve işçiler, eski Rusiye yerine yeñi, ür Rusiyeniñ yeñi ve müteşem binasını quracaq yekâne qudretli küçtir.”
 Mediyev bu sözlerni 1907 senesi Peterburgda milletler meclisi minberinden söyledi.

Müterem Suleyman Ali efendiniñ evindeki bu qonuşmadan soñ, on doquz yıl daa keçer...
Bekir Çoban-zade Qırım ziyalılarınıñ oktâbr inqilâbındaki hızmetleri hususında söz yürütkende, artıq merum Mediyevni, özüniñ müteber ocasını ve imayecisini hatırlap, onıñ şerefine acayip fikirler söyler.

 “Mediyevniñ eykeli üzerine yazılmaya lâyıq olan bu yuqarıdaki sözler tatar ziyalılarınıñ tarihına kiren eyi saifelerden birini teşkil ider.
Biz bugün beynelmilel küreş meydanlarında Qırım evlâdı Mediyev içün iftihar ide biliriz.
Lâkin Mediyev bütün tatar ziyalılarını temsil idiyormı?
Er şeye adaletli közle baqmalıyız!
İş menim şahsiyetime kelince, oktâbr künlerinde menim nerede oldığım er kese malümdir.
Men on doquzıncı senede Budapeşt caddelerinde Sovet akimiyeti oğrunda cenkleştim!”

Mediyev bu aqşam kendisi aqqında hoş sözler eşitip, azaplandı.
“Bir gazeta ve yüz qırq eki fener... işte, bizim teraqqiyatımız! – dedi öz-özüne.
– Ğarip tatar bundan da memnün.
Albuki yükselmek, medeniy halq olmaq içün, neler-neler daa kerek!”

O, bu tüşünceler içinde eken, qulağına tınıq, lâkin açıq davuş kirdi.
Seskenip, közlerini köterdi.
Musafir abdıradı.
Lafını kesmek istedi.
Ama artıq keç edi.

– Men, Abdureşid efendi, sizge büyük rica ile keldim, – dedi oña Toqtarğazı, ihtiyatle.

– Maña... rica ilemi? – Mediyevniñ oturışı ve baqışı diqqatnıñ özüne çevirildi.
 – Yoq, siz maña emir etiñiz!

– Teşekkür! – oca şarq adeti mücibi, sağ elini köküsiniñ sol yaqına qoyıp, başını aşağı egiltti.
– Emir etmekmi?
Yoq.
Menim arzum küçük ve müim.
Özüñizge malüm, soñki yıllar içinde eppi eserler yazdım.
Olar qol-qoldan, ağız-ağızdan kezip, artıq bozuldılar.
Bazı cıyınlarda ve toylarda özüm eşitip, ayrette qalam.
Öz emegimniñ mahsulı ekenligine şübelenem.
Olarnıñ kitap şekilinde çıqarılmasına yardım etersiñiz ümüdi ile uzurıñızğa keldim... lâkin böyle kederli adise.
“Vetan Hadimi”... yoq!

Mediyevniñ yüzünde ökünç kölgesi qıbırdandı.
Ve bu neniñ kölgesi ekenini Üsein oca bildi.
“Vetan Hadimi”niñ aftada dört defa çıquvı Rogannıñ küçük basmahanesi içün ağır hızmet edi.
O sebepten, şorbacı er ay aqça içün dava ete turğan, çünki gazetanıñ abune keliri basmahane masraflarını örtip olamay.
Cöreme ep Mollayevniñ, Bazırgân Mamutnıñ ve Abbas Üsein oğlunıñ boyunlarına asılıp qala edi.
Gazeta yasaq etildi.
Endi matbaanı işletmege kimseniñ aqqı yoq.
İşletseñ, gizli beyanname basıla bellenilecek.

Abdureşid mañlayı astından Suleymanğa baqtı, Suleyman ise közqapaqlarını endirdi.
Bu işaretler ne demek edi?
Kim iza ete bilir?

– Eserler qayda? – dep soradı Mediyev musafireden.
 – Yanıñızdamı?

– Şübesiz...– Sofada çemodanım içinde.

Üsein alel-acele çıqtı...
Suleyman Ali ayretlenip yetiştirip olamadı, oca elinde ekimlerniñkine beñzer meşin sumka ile kirdi.
İçinden yeşil cıltlı yufqa defterler çıqarıp, Abdureşid efendiniñ ögüne qoydı.
Defterler üstünde perişan, lâkin oqunaqlı arifler ve “Nalei Qırım” diye yazılı edi.
Abdureşid efendi dört defterni qarıştırıp baqtı, soñra dörtüni de stolnıñ ortasına sürip qoydı.

– Bir çare körermiz...– dedi o, Toqtarğazığa.
 – Kitabıñıznı neşir etermiz.
Siz, Üsein efendi, gençligimiz yolunda yanğan bir mumsıñız!

– Menmi?
 Ah!
Abdureşid efendi! – dedi oca, aytmağa başqa söz tapıp olamay.
– Sizge çoq teşekkürler olsun!

Ocanı iri oda içinde yumşaq krovatta beyaz, temiz yorğan astına yatqızdılar.
O gece eyecanlandı, yuqlap olamadı.
Sabağace bir yaqından, diger yaqına aylanıp çıqtı.

Şimdi, elinde kitapnıñ özü.
“Alla, senden, Medi oğlu Abdureşidten, razı olsun!
Bu alicenaplıqnı sen yapa bildiñ.
Başqa kimseniñ elinden gelmedi”.
Toqtarğazı kitapnı tekrar-tekrar qarıştırdı, içindeki eserlerni bir daa-bir daa oqup çıqtı.
Mektepte ocalarğa kösterdi.
Dersler maalinde kitaptan bazı şiirlerni coşqun ve araretli oqup, talebelerni tanış etti.
Kitap aqqında haber köy içine darqadı, qomşu köylerge eşitildi.
Nefis edebiyat aveskârları, dostlar evge kelip, ocanı hayırladı, özleriniñ sevinç ve iftihar tolu sözlerini izar ettiler.
Çölde, yeldegirmende, deñiz sailinde, cıyınlarda kitaptaki şiirler ezberden oquldı.
Kitap, niayet, Meñlibeyniñ evinde peyda oldı.
Meñlibey kitapnıñ adından mana ne ekenini añlap olamadı.
Cıltı üzerindeki türlü itaflarnı, muracaatlarnı, hıtapnı, nidalı ibarelerni körip, şaşmaladı, o saifeni açtı, bu saifeni yaptı, niayet, mesitlerini kiyip, Acı Erbainniñ evine çaptı.

– Efendim! – dedi o baynıñ ögüne yüz tüşip.
 – Sizge “Nalei Qırım”nı ketirdim.
Masharalıqnı körüñiz !
Sizniñ, qariyemizniñ atasınıñ, isimi tek vergi ve yasaq müfettişleriniñ kâğıtları üzerinde qol ile yazılı ola.
Ştanı yamavlı, süme ocanıñ adı kitaplarnıñ birinci betinde basıla.
Bu ne demek?
Polis idaresi ne ile meşğul?
Jandarm hadimleriniñ közleri qayda?
Qarañız bunı!

Acı Erbainniñ yufqa, sarı qaşları tüyümçiklendiler.
Kitapnı qaqıp aldı, sağ ayağını kilim üstüne uzatıp, omuzını divar yastıqqa tayadı, közlerini kere berip kitapqa baqtı.
Meñlibey ev içinde kezine başladı.
Bay oquv ve yazuv ceetinden pek küçlü degil edi.
O sebepten, aşıqmayıp, eceley-eceley oqudı:
 “Ufaqlı-irili bir çoq qayalar, derin dere, büyük töpe, uvalar...”

– Toqta!
Toqta!
Nasıl qayalar.
Nasıl uvalar?

O taaciplenip, Meñlibeyge közetti.
Meñlibey tek boyunını qıstı, indemedi.
Acı Erbain oquvını devam etti.
Böyle dülber, nazik sözlerni başqa vaqıtta oquğanmı edi?
Hatirinde yoq!

– Bana sen ne dediñ?
Süme oca... dediñmi? – bay ayağını köterip, tizden qatladı, özü Meñlibeyge cılmaydı.
– Süme adam kitap çıqarıp olamaz.
Kitap bastırmaq içün ne qadar aqça kerek, bilesiñmi?

– Yoq, – dedi Meñlibey.
– Men cınslı atlar asradım.
Hamutlar yasadım – sattım.
Kitap bastırmadım.

– Üsein oca bastırdı.
Añladıñmı? – Acı Erbain alçaq sesnen ilâve etti.
– Men ondan er vaqıt şübelenem... zan etsem, oca – padişanıñ duşmanı.
Satqın kişi.
Meni kimge sata, aceba?
Bilmek kerek.
– Acı Erbain qalqtı, kitapnı köşede minder astına tıqtı.
 – Bu aqta uyezd idaresi başlığınen laqırdı etmek kerekim.

– Doğru.
Özüñiz laqırdı etseñiz, köy zevaldan qurtulır.
Ama uyezd idaresi iri iş içün iri para ala.
Az berseñ, aqaretlenesiñ!
Söz kelimi, keçken sefer ocanı köyden cıyıştırğanda onı qaptırdım, bunı qaptırdım.
Üç yıldan soñ ep bir qaytıp keldi.

– Özüm laqırdı etsem, oca bir daa qaytıp kelmez.
Bir iş bir kere yapıla! – O Menlibeyge manalı-manalı baqtı, cılmaydı.
 – Sen meni añladıñmı?

Meñlibey cevap bermedi, ilekârane külümsiredi.

– Otur! – dedi ev saibi.
 – Tezden Ebulis Acı kelecek.
Camaltı ve Bekir de işandırğan ediler.
Ciddiy laf bar.

Ekindi maalinde Üsein oca mektepte işlerinden boşap, evge qaytqanda, Acire hanımnıñ ricası hatirine keldi... tükânğa kirip, vermişel ve qarın yağı aldı.
Tışqa çıqmaq içün qapunıñ zembelegine uzanğan arada içeri Meñlibey kirdi.

– Selâm aleyküm, muallim! – dedi Meñlibey açıq ve yumşaq davuşnen, özü çetke çekilip, Toqtarğazığa yol berdi.
Ağızından raqı sasığı kelmekte edi.
 – Sizni körgen bey olsun!

– Meni körmege ne acet! – dedi oca.
 – Özüñiz doğma beysiñiz!

Meñlibey bir şeyler ayttı, lâkin ocanıñ artından qapu özü qapalıp ketti, oca eşitmedi.
Quçağındaki burumlarınen soqaq boyu ketkende, Camaltı ve Bekir baylarğa, Ebulis-Acığa rastkeldi.
Olar Acı Erbainniñ evinden çıqıp, sağğa-solğa darqamaqta, ev saibi ve köçegenli qaynağası Ümer-bey musafirlerni özğarmaqta ediler.
Episiniñ çereleri semiz ve qırmızı, özleri keyfliler.
Oca, qollarında şey barlığını sebep etip, başını qaqıtıp, olarğa selâm berdi, toqtalmayıp, keçip-ketti.
“Demek, bugün de meclis quruldı, – dep tüşündi o içinden, – mesele muzakere olundı.
Adamnıñ özü – hucur varlıq.
Anadan günasız olıp doğa, büyügen soñ – ya miskin qozu, yahut sırtlannıñ özü olıp kete.
Birine öz emeginiñ mahsulı kâfi.
Digerine – az.
Biri yer yüzünde bar ekenliginden memnün, digeri seniñ mevcüdiyetiñe duşman.
İşte, bu köy!
Adınıñ özü qalbni titretip yibere.
Çölde bir-birlerine alışıq, muabbet atlar sürüsi ür-serbest otlap yürgende... hariciy biyeniñ biri kelip qoşula, sürüniñ süküt, sakin ömürini viran ete.
Ebet!
Bir biye bir sürü atnı saadetten aciz qaldıra.

Bular? – oca arqağa aylanıp, közlerinen Erbainni ve Ebulisni qıdırdı, körip olamadı, çünki yerge endi qaranlıq çökken edi.
 – Bu beş-altı bay, acı ve molla da öyle yapqanlar – Mesud ve letafetli ömürge aqlı bu köyniñ topraqlarını tutıp alğan, cemaatnı aç ve çıplaq qaldırğanlar!”

Evniñ ögünde, yol çetinde Acire turmaqta edi.
Yanında Daniyal qomşu balalardan körmekçe, uzun çubuqnıñ üstüne atlanğan, cüyrük etip, çaptırmağa ıdırına, ama özü daa küçücik – sürüneyıqıla, yıqılğanına ökürip, ağlay.
Acer onı köterip, ayaqqa tursata:

– Tükür, oğlum, yerge! – dey Daniyalğa.
 – Aqça taparsıñ!

Daniyal anasınıñ ne degenini añlamay, ağlavını toqtata.

– A-ana!
Babañ keleyata? – dedi oña Acer, parmağınen körsetip.
– Kördiñmi?

Daniyal arqağa çevirildi, babasını körip, qollarını oña uzattı.
Üsein oca oğlunı quçağına alıp,bağrına bastı, onı ohşadı.
Daniyal babasınıñ qulağından tişledi, yanaqlarını şamarladı.

– Oğlan pek ağır... – dedi oca, taaciplenip.
– Niçün öyle?

– Nesi ağır onıñ! – dedi Acer, itiraz ile.
 – Özüñizde taqat yoq.

Acer bunı şaqa etip ayttı.
Ve özüniñ şaqasını yerli tanıp, külümsiredi.
Albuki, aqayınıñ ayretlenüvinde aqiqat yoq degil edi.
O er Allanıñ künü saba erte turıp, derske kete, aqşam qaytıp kele.
Cuma künleri ise “Cemiyet Hayriye”niñ muşaverelerinde buluna.
Oğlannı az köre.
O sebepten Daniyaldaki deñişmeler onıñ içün açıq sezile.
Acer öyle degil.
Acer gece-kündüz Daniyalnıñ yanında.
Balanı körip, közleri alışa, öskenini, kevdelengenini abaylamay.
Daniyal endi üç yaşına kireyata.
Küçük Ebabil endi sekiz aylıq.
Oca quçağındaki Daniyalnen ve yanaşasından kelgen Acer ile evge kirdi.
Set üzerine oturır-oturmaz, Daniyalnıñ sabırı tükendi, babasınıñ tizlerinden aşağı sarqıp, yerge tüşti, aşhanege çapıp ketti.
Kiçkene, beşikte uyquda edi.
Üsein kün boyu mektepte ve yolda körgenlerinden asabiylenip, yorulğan olsa kerek, közleri yavaş-yavaş yumula berdi, niayet, başı köküsi üzerine tüşti.
Yuqlamaycaq olıp çoq tırıştı, birbirine ilişe bergen kirpiklerini açtı... açtı degence, közler tekrar yumuldı, oca özüni teren çuqur içine yuvarlanıp ketken kibi is etti.
Böyle beyut alında, köz qapaqları arasından ögündeki masa üstünde nasıldır mektüpler yatqanını kördi, uzanıp olarnı aldı.
Uyqu endi qaçtı.
Mektüplerniñ biri Üsein efendi Baliçten edi ki, o Bağçasaraydaki Tarpi-Aliniñ kitap tükânına satılış içün kelgen üç yüz nusha “Nalei Qırım” gençlik arasında yüksek meraq ve talaş ile darqadığını bildirmekle, kitapnıñ az nusha ile neşir etildigini teessüfle qayd etmekte, bunıñ üzerinde Üsein Şamilni acayip eserleri içün samimiyetle hayırlamaqta edi.

Üsein oca, güya Baliçniñ özünen qonuşır kibi, hayırlavına teşekkürle cevap berdi.
Pek sevindi.
Diger mektüp Qazan şeerinden, Abdulla Tuqaydan edi.
Toqtarğazı ile Tuqaynıñ mektüpleşkenleri endi dört yıl.
Bu insaniy ve edebiy dostluq Üsein Şamilniñ eserleri “Şura” jurnalında derc etilgen vaqıtta başladı, ep devam etmekte.
Tuqay bu mektübinde “Küz yelleri”ni niayet yazıp bitirgenini, lâkin sağlığı ve keçinişi, evelki kibi, fena ekenini yazmaqta, Üsein Şamilniñ ayatı ve işleri ile meraqlanmaqta.
Üsein oca Tuqaynıñ sözlerindeki samimiyetten ve acizlikten eyecanlandı.
Üseinniñ özü pek şefqatlı ömür keçirdigi alda, Tuqaynıñ ğaripliginden ziyade kederlendi.

Acer sofra qoydı.
Aş ketirdi.
Oca karavana içindeki pirniç şorbasından eki-üç qaşıq alıp qaptı, qaşıkñı deral yerge qoydı, etke toqunmadı.
Yerinden qalqıp, qomşu odağa kirdi.

– Sizge ne oldı? – dedi Acer, taaciplenip.
 – Üyle yemegine de kelmediñiz!

– Bir talaydan soñ... – ocanıñ davuşı dalğın çıqtı.
 – Şimdi maddem yoq.

Qaranlıq oda içinde kiyiz üstünde çalqağa tüşip, qollarını başı astına qoyıp, yattı.

Tavanğa baqtı-baqtı, nelerdir tüşündi.
Kimerde sağ, kimerde sol qaburğasına çevirildi, kimerde ise basıq iñiltili davuşlar çıqardı.
Acer bir qaç defa gizliden, açıq qapuğa yaqın kelip, içeri baqtı, bir şey körip olamadı... diñlenip turdı-turdı, qaytıp ketti.
Qocasını raatsızlamadı .
Özü kişilik evde, ulpaqlı – iri yorğan astında, Daniyal ile quçaqlaşıp yattı.
Yañçıq yuqladılar degende, beşikte Ebabil ağladı.
Acer turdı.

Oca zulmetli tüşünceler içinde keç maalde tınıp qaldı.
Ne qadar vaqıt yuqladı, ne özüniñ ve ne de Acerniñ haberi olmadı... geceniñ bir maalinde Üsein uyandı.
Qalqıp, sofağa çıqtı, kişilik odanıñ qapusı ögünden keçip, aşhanege kirdi.
Aşhanede endirilgen lampat yanmaqta.
Qazannı tutıp baqtı, suvuq.
Topraq çanaq üstündeki qapaqnı açtı, içinde qatıq bar edi.
İçine ötmek doğrap aşadı.
Soñ azbarğa çıqtı, sigar yaqtı.
Ay yarıq, ava suvuq, köyniñ arqasında, çölde siyrek-serpek qar obaları ağarıp turalar.
Sigarnı içip bitirgence çıdap olamadı, üşüdi... qaytıp evge kirdi.
Aşhane içindeki lampatnı yataq odasına alıp-ketip, alçaq masa üzerine oturttı, lampatnıñ fitilini köterdi.
Divar içindeki dolaptan talebe defterlerini, ağızı içke qaytıq merekep şişesini ve qalemni alıp, masa üstüne qoydı.
Oca öz adetini yahşı bile.
Uyandımı – ne maal olsa-olsun, bir daa yuqlap olamaycaq.
Öyle eken, kiyiz üstünde nafile avınlay berip, onı örselegence, işnen oğraşmaq kerek.
Ama hatirine başqa şey tüşti, talebe defterlerini yerge, kiyiz üstüne bıraqtı.
Oca bir vaqıtta pyesa yazıp başlağan... lâkin bitirmey qaldırğan edi.
Onıñ üzerindeki işni devam etüv niyetinen, bağdaş qurunıp, masa başına oturdı.
Yazmaq... eserni birden yazıp cönep ketmek Üsein Şamil içün adet degil.
Onıñ yazuv usulı kimselerniñkine beñzemey.
Bir cümledeki sözlerniñ episi soñuna qadar işlenilip, mükemmellenip, kendi yerlerini tapmağance, diger cümlege keçmek... yoq, bu onıñ içün mümkün degil.
Ama böyle çıl-çıq usul ile yazılıp bitken eserge: şükür, niayet, tüzetüvge ihtiyacı qalmadı demek de, Toqtarğazı içün – afu etilmez hata sayıla bile.
Üsein oca ne vaqıt ve qaysı eserini qoluna alsa, mıtlaqa tüzete.

“Mollalar proyekti” eseri öyle başlanılğan, bitmesine ciddiy adiseler mani olğan edi.
Onı yazıp bitirmegence raat olmaycaq.
Bir defter tolu, digeri yarım.
Sözler yazılğan soñra çızılğan... sözlerniñ üstünden qırmızı merekep ile nelerdir yazılğan.
Olar da çızılıp, üstünden qara merekep ile tüzetilgen.
Saifeniñ ortasına yeñiden qoşulğan söz qırmızı qarındaş çızığı ile saifeniñ soñki satırına ketirilip tıqılğan.
Kimer saifelerde satırlar ortasında qırmızı haçlar qoyulğan.
Bu – kâğıtnıñ arqasında ilâve satırlar bar demek ola.
Saifeler örümçek avına beñzeyler.
Eser dört yıl evelsi yazılıp başlanılğan.
Ayatta körülgen levhalarnıñ çoqusı hatirden köterilgen.
Başından başlap, bir daa oqup, tanış olmaq, soñra yazuvnı devam etmek kerek.
Ama nasıl oqumalı?
Satırlar qarma-qarışıq.
Böyle allar Üsein ocada çoq ola.
Bir eserni başlay, digerini taşlay... vaqıt ise keçe.
Soñundan oqup, temizge çekmesi küç ola, çünki ocanıñ başı daima yorğun.
Böyle vaqıtta oña Acer hanım yardımğa kele.
O, qocasınıñ kâğıtlar üstünde anda-mında saçılğan sözlerini, bir-birine tirkeşken çızıqlarını quraştırmağa usta.
Olarğa alışqan.
Lâkin er işniñ vaqıtı bar.
Bu sağır qış gecesinde Acerden yardım beklemek mümkünmi?

Oca ökünçinden köküs keçirdi.
Köküs keçirir eken, içinden nefesi, çöldeki ruzgâr kibi, uvuldap çıqtı.
Bu davuş Üseinniñ özüniñ oşuna ketti.
Öz başına külümsiredi: “İçim tap-taqır... – demek istedi, ğaliba, – qavşırap qaldı”.

Bu esnada arqasında nedir qıbırdandı, çeresindeki tebessüm irip, yoq olıp ketti.

– Saba erte dersleriñiz bar! – dedi tınıq, yumşaq ses.
 – Ne aş aşadıñız, ne yuqu yuqladıñız.

Oca ayretle keri çevirildi.

– Qıymetli Acer! – dedi o, qarısınıñ bu maalde ayaq üstünde ekenligine taaciplenip.
 – Özüñ...niçün yuqlamaysıñ?

– Meni qasevet etmeñiz!
Gece yuqlamasam, kündüz yuqlarım.
Menim vaqıtım çoq.
 – Ocanıñ ögündeki defterlerni körip, işniñ farqına bardı.
– Geceniñ bey vaqıtında... bu “mollalar” niçün kerek oldılar?

– Men yuqladım, Acer.
Endi töşekte yatıp olamayım.
Çareñ olsa, tur, oqu... men temizge çekeyim.

– Sabır etiñiz, – dedi Acer.
Sofağa çıqtı.
Kişilik odada kiçkeneniñ nefes aluvına diñlendi, üykenniñ üstündeki yorğanını tüzetti, özü qalın, şalğa örtünip, keldi.
 – Mında, suvuq, üstüñizge cıllıca şey kiyiñiz!

Üsein qarısınıñ ögütini eşitmegen olıp, kâğıt ve qalem aldı, pyesanıñ qarışıq yerlerini yeñiden yazmaq içün qurundı.
Acer ocanıñ yanaşasında, toban yastıq qoyıp, üstüne oturdı.

– Tap başındanmı? – dep soradı o, elindeki defterni qarıştırmaqta eken.
– Bu nasıl yazı?
Vallai, insan çarpınacaq.

– Başı temizce.
Oqumaq mümkün, – dedi Üsein oca.
 – “Sen sus!
Vaqıf topraklarnı satsatma...” Bu yerleri açıq.
“Men sizlerge bu meclisten...” dep başla.
İşte, bu yerden, – parmağını saifeniñ aşağı qısımında satırnıñ ortasına bastı.
 – Aqırın oqu.
Alıp çapma.

– Ya Rabbi! – dedi Acer.
Tiliniñ ucu ile birde çıqıldap aldı.
 – Bunıñ nesini alıp çapacaqsıñ?
Qana!
Yazıñız!

“Bekir efendi.
Men sizlerge bu meclisten maqsadımız ne oldığını añlatacağım.
(Ayaqqa qalqıp, eki eli ile masanı tutar, başını egiltip, biraz susar-düşünir, soñra adamlarğa baqar).
Epimizge malüm ki, zaman deñişti.
Üriyet oldı.
Lâkin yahşı olmadı.
Yahşı olmadı degil, bizlerge uymadı.
Halqımıznıñ içinde fitneciler çoqlaştı.
Bir taqım ilekârlar, halqı aldayıp, dinlerini unuttırdılar.
Şeriatı hatirlerinden çıqardılar.
(Düşünir).
O ilekârlar türlü yerlerde, türlü meclisler yapıp, şeriatqa uymaz arizalar yazdılar.
Bir qaç ay evelsi Peterburgğa mahsus adamlar yollayıp, Allanıñ emiri olmayan şeyleri padişadan istediler.

Eger padişa olarnıñ isteklerini qanaatlendirse, epimiz günakâr olacaqmız.
Biz, musulmanlar, mollalar, şeriatı bilen adamlar, bu yerde güzel bir muşavere idip, bir arzual yazmaq kerekmiz.
Ne deysiñiz, cemaat?
(Adamlara köz eter.
Aq saqallı, közlükli, qaba qalpaqlı, uzun çekmenli adam ayaqqa qalqar.
Añlaşılır ki, bu Abdulkelâm efendi).

Abdulkelâm efendi.
Mümkünmi?

Bekir efendi.
Buyurıñız!

Abdulkelâm efendi.
Ben Kerç civarı musulmanları adından vekil olıp keldim.
O sebepten, benim söyleyecegim sözler Kerç halqınıñ muradı dep bilinecek.
Keçen mayıs ayında Peterburga giden proyekt şeriata uymadığını bildik.
Onıñ içün ben vekil olıp, buraya keldim.
Bende bir teklif var.
Razı olsañız, bir arzual yazıp, padişa babaya rica ideyik ki, o bu seneniñ baarinde qırım tatarları adından yollanılğan proyektni red etsin.

(Halqqa çevirilip).
Canım, öyle şeriat olurmı?
O proyektte “ruhaniyler sınıfı olmasın” diye yazmışlar.
Bizler, ruhaniyler, olmasaq, qara tatarğa namaznı kim qıldıracaq?
(Bekir efendige közeter).
Ondan da başqa, o proyektte bizdeki doqsan altı biñ desâtina vaqıf toprağı fuqare halqqa verilsin diye yazılmış.
Öyle olsa, biz ruhaniyler, ne ile yaşayacaqmız!
Biz bedava hızmet...”

– Bir daqiqaçıq, – dedi Üsein oca, Acerniñ omuzına toqunıp.
– Bu yanı qalsın, – defterniñ eki betini oñ yaqqa yatqızıp qoydı, parmağını soldaki nevbetiy betniñ ortasına bastı.
– Bu yerden oqu!

Acer devam etti.

“Amet bey.
Arzual padişanıñ kendisine yazılacaqmı?
Yoqsa, nezaretkemi?

Abdulkelâm efendi.
Padişanıñ kendisine yazılmaq lâzim.
Ve mahsus vekiller gidip, şahsen cenap azretleriniñ eline taqdim etsinler.

(Adamlar arasında qulaqlaşuv başlar, kâtip Asan mırza natıqnıñ sözlerini yazmağa tedariklenir).

Bekir efendi.
Asan mırza!
Padişa babaynıñ kendisine şöyle yazıñız!
Başlañız!

Asan mırza.
(Qalemni eline alır).
“Şevketli padişa efendi azretlerine Qırım musulman cemaatınıñ arzualı...” (Yazar).
Birinci madde.

Bekir efendi.
(Adamlarğa muracaat ile).
Birinci madde ne olsun, cemaat?

Abdulkelâm efendi.
Baarde göndürilmiş tatar proyekti lâğu etilsin.

Reis.
(Kâtipke baqaraq).
Qırımnıñ qara halqı tarafından yollanılmış proyekt, musulman şeriatına uymadığı içün, qabul olunmasın.

Üsein oca qalemini masa üzerine bıraqtı, qarısınıñ elindeki defterni alıp, kiyiz üzerine qoyaraq, oña eki ayrım saife berdi.

– Bularnı da oqu, – dedi o Acerge, – soñra sen azatsıñ.

Acer hanım kâğıtlarnı közlerine yaqın ketirip, üstlerinde nedir qıdırdı... ne qıdırdı?
Ne taptı?
Alla bilsin.
Soñ oqudı.

“Muallim Dülgerov.
(Keriden, oturdığı yerinden).
Baña qalırsa, bugün yazılan arzual o qadar ibretli, o qadar çirkin ki, onı şeriata uyarmı-uymazmı diye düşünmek bile ayıptır.
Bu yerde yazılan maddeler mubarek islâm şeriatına degil, dünya yüzünde eñ mecus halqnıñ qanunına bile kelişmez.

İsmail Çelebi .
Toqta!
Söyleme!
(Ayaqqa qal-qar).
Vazgeç !

Reis.
(Çañnı qaqaraq, ayaqqa qalqar).
İsmail Çelebi, bizim işimiz qavğa ile olacaq iş degil.
Kim ne derse, mulâyimlikle qarşılap almalıyız.
Siz yeriñizde oturıñız!

Abibulla aqay.
(Adiy köylülerden).
Ey!
Aqaylar!
(Elindeki qalın tayağını kösterir).
Abu sopayı köresiñizmi?
Birisi sözüni bitirmezden evel, kim de bir şey söylerse, başını yararım.
(Reis çañnı qaqar.
Abibulla aqay, çañ sesine emiyet bermeyip, yüksek ses ile devam eter).
Abdulla efendi, sen qorqma!
Bildigiñni söyle!
İstedigiñ qadar söyle!

Reis.
Abdulla efendi!
Ne söylerseñiz – söyleñiz, zararı yoq, lâkin biraz yumşaqça söyleseñiz eyi olur!

Dülgerov.
Yekaterina vermiş duhovniylik ortadan qalqsa...”

– Yetti, – dedi Üsein oca, Acer hanımğa. – Sen boşsıñ.
Qalğan saifeler pek çıbalıq degil.

Acer itiraz etmedi.
Yerinden qalqmaq istedi.
Sol ayağı yuqlağan, turıp olamadı, ayağı yazılğance sabır etti, niayet, aqsay-aqsay sofağa çıqtı.
Qomşu odada Daniyalnıñ üstü açılğan, üşip-toplanğan, cüncügen.
Acer yorğan astına kirip, balanıñ yanaşasında yattı.
Üsein, diger defterdeki yazılarnıñ yarısını da közden keçirgen soñ, çoq vaqıt tüşünip, hayalsırap oturdı, niayet, pyesanıñ ahırını yaza başladı.
Bütün gece yazdı.

Saba qurşunle quyulğan kibi ağır başını ve ezgin vucudını zornen köterip, ayaqqa qalqtı.
Uyuşıq ayaqlarını süyreklep, aşhanege çıqtı.
Acer yemek azırlamaqta edi.
Ocanıñ çırayını körip, telâşqa tüşti.

– Ediplikniñ özü böyle müşkül işmi?
Yoqsa, bu müşkülât – hucur tabiatıñıznıñ aqibetimi?
Bilmeiym... – dedi Üseinge.
– Eki geceñiz daa böyle keçse, men qocasız qalacaqqa beñzeyim!

Oca qarısınıñ sözleriniñ manasını añladı... külümsiredi.
Ne çare?
Zenaatnıñ özü öyle... ağır!
– İndemey azbarğa çıqtı... ahırğa kirip, atnıñ caqını sıypadı, arqasını qaşağaladı, çötkinen temizledi.
Taş aşlavdan brezent qopqanen suv ketirip atqa içirdi.
Bu ocanıñ er kün saba yapqan hızmeti edi.
Lâkin oca bugün atnı qaşalağan vaqıtta, qolu altında qaburğalarnı sezmedi.
Kaşağa yumşaq ten üstünde tayğalap yürgen kibi keldi.
Qıpçaq niçün böyle yumşaq aceba?
Evelde öyle degil... daima tığız kevdeli edi de!
Şimdi oña ne oldı?
Semirdimi?
Ne aşap?
Yemni arttırğanım yoq.
Evelde ne aşağan olsa, şimdi de onı aşay.
Yoqsa, men işte olğanda Acer onı başqa yemnen de sıylaymı?

Oca qaytıp evge kirdi.
Bosağadan içeri atlağanda, hatirine diger fikir keldi.
“Qıpçaqnen qomşu köylerge çıqmağanım ne qadar vaqıt oldı?
Özüm de unuttım, – dedi Üsein öz-özüne.
 – Lâkin çıqması qolay degil.
Çöllerde qar, balçıq.
Bedbaht Qıpçaq... ep ahır içinde.
Semirmey, ne yapsın? ”

Albuki vaqıt bayağı olğan.
Oca alel-acele aşandı, tonunı ve kaloşlarını kiyip, yolğa çıqtı.
Onıñ mektebindeki derslerniñ başlanuvında ve bitüvinde qattı tertip bar.
Kimer köylerdeki kibi, derske istegende keldi, istegende ketti... degen şey yoq.
Lâkin, kimerde Üsein dersten qaytqanda, ocalardan birisiniñ evine musafirlikke kire, onda biraz eglene... evge keççerek kelgen vaqıtı da ola.
 Qapunı açışından özüni elge bere .
Acer külümsirey.
Qocasınıñ qıyafeti oşuna kete.
Üseinniñ özünde sevinç siyrek al.
O sebepten onı, siyrek-serpek de olsa, keyfli körüv Acer içün zevqlı.
Keyf ocanı, adetindekinden ziyade nezaketli ve alicenap yapa.
O taze, sağlam Acerniñ topuz yanağından öpe,
“Seniñ bu pak sevgiñ olmasa edi, men yaşap olmaz edim.
Men seniñ sade, köylü yüregiñ, çöllerge beñzer közleriñnen, saf laqırdılarıñnen mesudım!
Ama sen özüñ, Acer, menim ile bahtlı degilsin!”
 Acer taaciplene, qocasına elemli közlerinen baqa:
“Men... bahtsızımmı? – ayretlenip soray o ocadan.
– Niçün öyle deysiñiz?”
 “Çünki menim durulmaz adetim bar.
O sebepten, ayatımızda raatlıq yoq.
Sevgimiz aqaretlene, horlana.
Men buña pek ıncınam.
Men eserler yazam, seniñ indiñde itibarlı olmaq isteyim.
Teessüf, episi nafile zamet”.
“Yoq! – dey Acer, tasalı davuşnen.
– Qırım halqı sizni tezden pek sevecek-sayacaq!
İç de unutmaycaq.
Men... ve oğullarımız, ömür billâ, siznen ferahlanacaqmız!”
 “Nasıl!
Ne vaqıt, sevimli Acer?
Meni kimse bilmey!
Kimse tanımay!” “Tanırlar.
Sabır etiñiz!
Siz ulu edip olacaqsıñız”.
Üsein refiqasınıñ peyğamber sözlerine quvana, içten ise inanmay.

Bir defa, cuma kününde, Üsein yataq odasında, alçaq masa başında çoq saatlar oturıp, nelerdir yazdı-çızdı...
yazdı-çızdı, öz hızmeti ile meşğul Acer, qocasınıñ tosat-tosat kâğıtnı asabiyetle yırtıp, yumarlap, qapu betke atqanını eşitti.
Emiyet bermedi .
Bu birinci defa sezilgen adise degil.

Üyle avğan maalde oca, Acerni öz odasına çağırdı.

– Saña özümniñ telqinımnı oquycağım... – dedi qarısına, – Diñle!

Yazmam artıq, bezdim endi yazmadan,

Ne yazarsam, yazdığım yerde qalır.

Böyle eser yazmadan ne farq olur –

Gendiñ içün qışta mezar qazmadan?

Matbaa yoq, tab ideyim der isem,

Bulunsa da, oquyan varmı acep?

Mollalardır yanıqlara ep sebep,

Kör olayım, aqlarını yer isem.
