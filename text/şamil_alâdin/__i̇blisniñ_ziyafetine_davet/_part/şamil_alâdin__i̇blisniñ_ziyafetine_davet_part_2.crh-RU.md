## ИБЛИСНИНЪ ЗИЯФЕТИНЕ ДАВЕТ

Агъустоснынъ экинджи афтасында беяз къаялар арасында къысылы къадимий татар шеэрининъ минарелеринде акъшам эзаны окъулгъан маальде Вели-Баба къавехансининъ хан-азбарына эки джийрен ат екили араба келип кирди.
Огдеки сол копчегининъ къыршавы бошагъан олса керек, тёшеме ташлар узеринде шиддетли тасырдай ве ерни сарсыта берип, азбарнынъ аркъасына таба кечип кетти, япыкъ ем анбарынынъ къапусы огюнде токътады.
Атларнынъ къурсакълары терден джибинген, аякълары тизлеринедже тозлангъанлар.
Айдавджы, къыскъа елькели, къырмызы чехрели деликъанлы, къамчысынынъ сапуны ангъычнынъ демир ильмегине тыкъты, бир къолунен атнынъ янбашына тирелип, ерге сычрап тюшти.
Могедекнинъ огю бошагъан сонъ, уджлары тёпеге къайтыкъ, къара мыйыкълы, яш киши чыкъты, копчекнинъ кегейлерине басып, ашагъы энди.
Устюндеки костюми бираз бурюшкен, галстугынынъ тююми четке джылышкъан, къалпагъы астындан манълайы устюне саркъыкъ перчемине пичен парчасы илишип къалгъан.
Яш кишининъ пиченден-миченден хабери ёкъ...
О себептен анбар янында кибар чехре иле тим-тик турды.

Арабанынъ тёрюнде тазе кокатлар устюнде отурып кельген яш къадын, къучагъындаки баланы узатып, ердеки бурма мыйыкълыгъа берди, озю, эркек киши киби, бир аягъыны парка устюне басып, дигер аягъыны ерге къойды, сонъра чит диваргъа якъын чекилип, тенине япышып къалгъан этегини тюзетти, башындаки пуллу фырлантасыны чезип, орьме сачларыны джыйыштырды, фырлантасынынъ бурюшиклерини язып, гъайрыдан башына багълады.
Джиазланув биткен сонъ, яш киши баланы къайтарып къадынгъа берди.

— Сен, Умэр, атларны тувар,— деди о айдавджыгъа — терлевлери къалгъан сонъ, сувар.
Ем бермеге де унутма!

Айдавджы, къашкъа джийреннинъ агъызлыгъыны алмакъ ичюн тамакъсасыны чезе ята эди, эмджесининъ сафдиль огютлерини ишитип, кулюмсиреди.

— Билем мен...— деди Умэр.
Озюне аля бала деп бакъылгъанына, гъалиба, текяран ынджынды.
Индемей хамутларны ве джюгенлерни чыкъарды, нохталарны кечирди, ниает, иляве этти. 
— Атларнынъ къасеветини чекменъиз, Усеин эмдже!
Озюнъизнинъ ишинъизни бакъынъыз!

— Геджени могедек астында кечиреджексинъ.
Оны да билесинъми?

— Билем.

Бу хызметлер Умэр ичюн енъилик дегиль.
О койден «Вели-Баба» хан-азбарына афта сайын келип кете, мындаки кахьялар, къантар хызметчилери, ашчылар, къапуджылар иле чокътан таныш.
Танышлыкъ, малюмки, буюк устюнлик.
Атларны сувармакъ, ем бермек... бу да ишми?
Умэрнинъ боюнында ондан муимдже вазифелер бар.
Сёз келими, арабада, устьлери къампа иле орьтюли эки селе эрик ве бир тарпи армут бар.
Оларны базаргъа алып кетип, бабасынынъ даимий муштериси, Керимге теслим этмек, бакъкъал тюкянындан къаве, шекер... къарын ягъы, эльва алып, тез-тез койге къайтмакъ керек.
Бабасынынъ эмири ойле.
Ондан башкъа хызметлер де бар.
Эмдже ве енге бурскунь поездге минип, Кефе бетке кетеджеклер.
Оларнынъ озьлерини ве эшьяларыны вокзалгъа алып кетмек керек.

— Бильсенъ... яхшы,— деди эмдже. 
— Биз ичериде олурмыз.
Ишинъ биткен сонъ, кир!
Къапынырмыз.

Бурма мыйыкълы киши (асылында, онынъ мыйыгъы бурма дегиль, уджлары тёпеге къайтыкъ) елькеси узерине джылышкъан къалпагъыны догърултты, элиндеки кумюш саплы, сырлы таягъыны авада джанбазлыкъле ойната берип, къавехане бетке ёнеди.
Къадын, элиндеки баланы бир омуздан, дигер омузгъа авуштыра-авуштыра, янашалап адымлады.

Кемер-Дивар янында мусафир эки къанатлы къапуны, зембелегинден чекип, ачты.
Улькюн аяттан кечип, салонгъа чыкътылар.
Бунда диварлардаки тенеке къаснакълар устюнде балавуз чыракълар чытырдап-чатлап, агъыр, лякин хош къокъулар сачып, янмакъталар.
Масалар башында эсли-башлы эркеклер ве сийрек-серпек къадынлар отуралар.
Кошеде беяз якъалы хырджыман кишилер домино ойнайлар.
Къайсы енъе, къайсы енъиле, кенарда турып бильмек кучь, ама ардыны кесмей, шакъылдап куле берювлери зияретчилерни тааджиплендире.
Шакъылды чыкъкъан сайын кишилер, къашларыны юксекке котерип, елькелерини бурып, кошеге бакъалар.
Кульгенлер — базиргян огъулчыкълары, кейфлилер.

Юксек долап устюндеки граммофонда Ашыр-Уста «Не эйлединъ, не эйлединъ сен бана?» деген эфкярлы тюркюни сёйлемекте.

Адамларнынъ башлары узеринде сигар тютюни, инсан тери ве азачыкъ да къаве къокъусы къарышыкъ, ренксиз думан асылып турмакъта.

Бизим мусафирлер дивар долабы янында ер тапып, отурдылар.
Отургъанлары киби, оглеринде къырмызы фесли, акъчиль бетли гарсон пейда олды.

— Эфенди азретлерине не лязим? — о сагъ элини кокюси узерине къойып, белинеджек эгильди. 
— Емекми?
Къавеми?

— Эки къаве,— деди Усеин.

Онынъ озюнинъ ве рефикъасынынъ къарынлары, шубэсиз, ачлар.
Лякин емек сымарышы ичюн азыр дегиллер.
Мусафир къалпагъыны чыкъарды, элини ятымлап, енгильден онынъ терисини сыйпап алды, оны пармакълары устюнде, чарх киби, эки-учь дефа айландырды, сонъ, къайтарып башына киеджекте, ерге узун пичен сапы тюшип кетти.
Къарысы буны коре къалды, ошланып кульди.
Къалпакънынъ саиби инадие индемеди.
«Ярым кунь могедек астында чалкъангъан адамгъа нелер илишмез!..» деп тюшюнди, гъалиба, ве мыйыгъынынъ уджларындан тутып, тёпеге къайтара башлагъан эди, хызметчи къаве кетирип, маса устюне къойды, озю кенаргъа чекилип, аякъ устюнде, индемей турды.
Мусафир хызметчининъ арекетсиз турувыны багъшыш беклевге ёрап, эки пармагъыны джелетининъ джебине сокъкъан арада, янларында беяз костюмли, козьлюкли адам пейда олды.

— Эй, аллайым! — деди козьлюкли адам юмшакъ давуш иле. 
— Шамиль эфенди!
Сизмисинъиз?

Мусафир акъырындан еринден къалкъты, кендине узатылгъан къолнынъ саибине айретле бакъты-бакъты, ниает, таныды.

— Афыз! — деди мусафир аля эмниетсизликле. 
— Азизим!
Дюнья, акъикъатен, тар экен!
Келе-келе «Вели-Баба»да тапыштыкъ!

Къучакълаштылар.
Севинч ве хошнутлыкъле бир-бирининъ аркъаларыны таптады, шакъалашты ве уйтеклештилер.

— Корюшмегенимиз энди къач йыл? — деди Афыз. 
— Артыкъ исабыны унуттым.
Къайсы якълардан буюрдынъыз?

— Койден келемиз,— мусафир янындаки зевджесине ишарет этти. 
— Риджа этем.
Рефикъам Аджире ханым!

Афыз кевдесини ашагъы эгильтти... эгильттикче, догърултты.
Къадыннынъ къолуны тутмалымы?
Онынъле Авропа адети муджиби корюшмек мумкюнми, дегильми, алдырып оламады.

— Гъает хошнутым...— деди Аджире ханымгъа.
Ве онынъ къучагъындаки балагъа ишаретле, сорады: 
— Чоджукъ огъланмы?
Къызмы?

— Огъулымыз Даниял.

— Машалла! — деди Афыз эфенди, тёрелик къаидесине риаетле. 
— Аджайип огълан.
Оседжек, буюйджек.
Итимал, аджайип девирде яшайджакъ!
Ким билир?

Бала юкълап оламай, шыншыкълай бермекте эди.

Аджире ханым оны къоллары устюнде салламакъта олдыгъы алда, Афызнынъ ильтифатлы сёзлерине, башыны саллаяракъ, озь миннетдарлыгъыны ифа этти.

Афыз эфенди отурмакъ ичюн ер къыдырып, этрафына бакъыныр экен, хизметчи онынъ астына деръал курсюни джылыштырып къойды, озю четке чекильди.

Афыз эфенди отургъан сонъ, хызметчини ишмарле озюне якъын чагъырды.

— Гароз Меметке айтынъыз, мусафирлер...— о козьлерининъ арекетинен Шамиль эфендини косьтерди,— урьметли мусафирлер ичюн эйи ятакъ азырласын.
Акъшамлыкъ емек берсин.
Мени анъладынъызмы, Муса?

Афыз эфендининъ сонъки учь сёзю хусусий эмиетке эмир олып, оны айрыджа гъайрет ве тамлыкъ иле эда этмек керек.
Бу шартлы сёзлернинъ манасы Гароз Меметке маълюм.

— Шубэсиз, шорбаджы!

Хызметчи арт-артына дёрт адым чекильди, сонъра гъайып олды.

— Сизни бирден танып оламадым, Афыз, тасавур этесинъизми? — деди мусафир.
О субетке сербест джериян бермек истеди, чюнки озю ресмий лакъырдыгъа алышыкъ адам дегиль.
— Занымджа, денъишкенсинъиз!

— Эр кес ойле дей, факъат насыл денъишкенимни кимсе айтмай. 
— Феми эфенди зевкъланып кульди. 
— Азгъаныммы?
Семиргенимми?
Сиз, эски достум да, ойле...

— Текяран эслидже корюнесинъиз.
Керчек... бу табиий шей.
О къадар вакъыт кечти!

— Эслидже?
Мен эслидже корюнемми? — мусафирден текрар сорады.

Шамиль энди уйгъунсызлыкъта къалды.
Афыз дарылмакъ узреми, ёкъса достунынъ фикрини такъдирлемек истейми?
Эр алда, Шамиль озь сёзюни тасдыкълап, яваштан башыны саллады: 

— Бакъ, бу догъру!
Бу достча, — деди Афыз.
— Мен, акъикъатен, къартайдым!

— Эвлисинъизми, Афыз эфенди?

— Хайыр!
Эвли дегилим.
Шеэрнинъ гузель къызлары буюк мирас саиплерине ходжагъа чыкътылар.
Мен къуру къалдым. 
— Афыз мусафирге беяз черчивели козьлюги устюнден бакъты, субетдеши не дер экен деп, бекледи.
Мусафир индемеди.
Афыз текрарлады: 
— Эбет!
Къуру къалдым!
Мен эр вакъыт, эр муим шейден къуру къала тургъаным, хатиринъиздеми?

Бу эки генч адам медреседе берабер окъугъан, бир уджреде учь адам олып яшагъан эдилер — учюнджиси акъкъында сёз озь невбетинде оладжакъ. 
Медреседен сонъ, Шамиль муаллимлик этти.
Афыз не иш иле мешгъуль олды, Усеиннинъ хабери ёкъ.
Медресеге кельген вакъытларында Афызнынъ ады — Феми эди.
Усеин Кок-козьден Шамиль олып кельди.
Бу адны онъа оджапчеси Себия Ислям такъты.
Муаллим, Фемиге, Къуранны ифадели окъугъаны ичюн, Афыз деди.
Шамиль бугунь гедже эски ве енъи адларыны чифт къулланып кельмекте.

— Сизни Стамбулда окъуй, деп ишиткен эдим,— деди мусафир ве, лакъырдыны девам этмек ичюн азыр сёзлер къыдырыр экен, озюнинъ галстугыны тутып бакъты.
Онынъ тююми, пакъыл киби, кольмегининъ якъасы астына кирип кеткенини сезе къалып, тез-тез тюзетти.
Тююмни ерине къойгъан сонъ, оджа лафыны девам этти: 
— Дарылфнунда окъуй экенсинъиз... догърумы? — деп сорады о Афыз эфендиден. 
— Озюм асылыны билип оламадым.

— Ёкъ.
Стамбулда дегиль эдим,— деди Афыз. 
— Фикрет Шериф иле Петербургда институткъа имтиан бердик, къабул этильдик.
Окъумакъ меним ичюн мунасип олмады.
Бабам хасталанды.
Быракъып къайттым.

— Фикрет Шериф... окъудымы?

— Окъуды... 
шимди чёль бетте...
Демирёл къуруджылыгъында.
 — Афызнынъ хатирине, гъалиба, муим адисе кельди, бенъзи бирден тюрленди.
Бир талай индемей отурды, ниает:
— Онынъле корюшюв арзунъыз ёкъмы? — деп сорады.

— Корюшюв...
Фикрет илеми? 
— Усеин оджа терен нефес алды. 
— Билесинъизми, Феми эфенди?
Фикрет киби адамдан ред этмек, оны унутмакъ... джинает олур эди!
Ама чокъ вакъыт эвельси аттыгъы окъ аля кокюсиме саплы турмакъта... юрегим аля къанамакъта. 
— Бираз тюшюнген сонъ, иляве этти: 
— Бильмейим.
Ёллар айырылды... итимал, бир даа корюшип оламамыз.

Фикрет Шерифнинъ эске тюшюрилюви Усеин оджаны эеджангъа кетирди.
Озюни насыл тутмакъ мумкюнлигини бильмей, джебинден тютюн къутусыны чыкъарып, сигар ясады, кибрит иле сигарны якъып, тютюнини ачкозьлюкле ичине чекти.

— Азиз эфенди не алда? — деп сорады о, Афыздан.
Агъзы ичинден топар-топар тютюн чыкъты. — Сагъ-селяметми?

Феми эфендининъ, недендир абдырагъан киби, кевдеси силькинди, башы акъырындан кокюси узерине тюшти.
Индемей отурды.
Оджа джевап бекледи.
Джевап ишитильмеди.
Оджа онынъ чехресиндеки акъчыл ренкни эслеген сонъ, ялынаякъ къор устюне баскъан киби, сычрап турды.

— Афыз!
Сизге не олды? — деп къычырды Усеин оджа, Фемининъ омузларындан силькитерек.
— Ничюн индемейсинъиз?

— Бабам хасталанды... вефат этти,— деди Афыз.

«Вефат этти...» 
Бу сёзлер Усеиннинъ къальбини куютип йибердилер.

— Азиз эфендими? — деп сорады о текрар, чюнки Афызнынъ сёзлерининъ манасыны текмиль тасавур этип оламады. 
— Ата неден хаста эди?

Афыз сусты.
Оджанынъ нелер дегени къулагъына кирмеди.
Бабасы акъкъында лакъырды оны даима кедерлендире, муталядан аджиз къалдыра.

Азиз эфендининъ Усеин Шамиль ичюн къыймети буюк.
О себептен, атаны унутып оламай.
Медреседе экенде, окъув масрафларыны тёлемеге Коккозьде кимсенинъ кучю етмеген вакъытларда, Усеин ичюн параны Азиз эфенди тёлер эди.
Окъув биткен сонъ Усеин муаллимлик хызметине кирмек ичюн, маариф идарелерининъ къапуларыны къакъып юреркен, меъмурлар кокюсинден кери уйтеген вакъытларда Азиз эфенди, бир муътебер адам иле джиддий субеттен сонъ, онынъ Беш Палав коюндеки мектепке оджалыкъкъа йиберильмесине наиль олды.
Мектепте Эмине деген талебе... аджайип къыз, Усеин оджанынъ озюне ашыкъ олды.
Оджа да къызны севди.
Сонъ гизли севги алемге дуюлды.
Акъибетте, Усеин... къызнынъ анасындан котек ашап, Беш Палавны терк этмеге меджбур олды.
Усеин оджа хызмет къыдырып, газетада илян табъ этти.

Куньлер кечти.
Ич бир идареден теклиф кельмеди.
Ниает, бир кунь Усеин Шамиль кучюк мектюп алды.
Мектюптеки сёзлер къуру ве къабаджа эдилер.

«Дженап Усеин Шамиль эфенди 
Къарасувбазардаки Министр татар мектебине усул-джедид дерс муаллими лязим.
«Терджиман»да илянынъызны окъуйып, Сизи муаллимлиге даъвет этмейе къарар вирдим.
Сеневий маашынъыз учь юз кумюш.
Окъув вакъты алафранга тертиби иле саат он экиден — дёрде къадардыр.
Шакирдлернинъ микъдары отуз-отуз беш бала.
Йылда эки ай таътиль.

Сабадан уйлейедже вакъытынъыз эр кунь бош оладжакъ.
Бу вакъыт ичинде шахсий дерслер алып ишлейе де билирсинъиз!
Мезкюр мектюбинъ джевабыны иъмал этмейип, язып-ёлламанъыз риджа олуныр.

Къарасувбазар Министр татар мектебининъ рус тили муаллими Абдурешид Медиев.
1905 сенеси, январь 19.»

Бу мектюптен эвель Усеин Шамиль ве Абдурешид Медиев бири-бирлери иле таныш эдилерми, бильмейим!
Таныш олмасалар керек.
Мектюп оларны сыкъый багълады.
Багъ аятларынынъ ахырынадже муъкем олды.

Бана дедигим киби, Азиз эфенди Усеин Шамиль ичюн муим эйиликлер япты.
Теэссюф ки, узакъ койлердеки хызмети вакъытында бу аиленинъ аятындан бираз узюльди.
Бугунь Азиз эфендининъ вефаты акъкъындаки хаберни ишиткенде Усеин оджа пек яныкълады.
Азиз эфендининъ вефатындан оджанынъ ничюн хабери олмады!
Бунда... бу аиледе Усеин Шамиль даима севимли адам дегильми эди?
Адам?
Ёкъ... огъуллардан бири эди.

Оджа чокъ тюшюнди.
Бу адисени бир муаммагъа бенъзетти... кедерленди.
«Бир мектюпчик язып ёлламакъ... вакъианы бильдирмек мумкюн эди!
Чюнки мен де Азиз эфендиге урьмет эте эдим.
Мен де матем мерасимине келир эдим!»

Лякин ичиндеки кедер акъырын-акъырын къызарды, тютеди, ниает, сёнюкти.
Оджа вакъианы анъламакъ керек эди...
Оджа оны шимди анълады.
Азиз эфенди сагълыгъында эфкяр умумие огюнде саде адамларнынъ таянгъычы олып корюнмеге севсе де, озюнинъ зенгинлиги ичюн юксек джемиетте имтиязлы ер ишгъаль эттигини унутмай эди.
О себептен дженазесинде юксек шахслар булундылар.
Ойле олмакъ керек эди.
«Адам сен де!..
дейлер Ай-Петри якътаки койлюлер.
Къулакъ асма! — деген манада.
Бизим ичюн энъ муими «юксек, яхут алчакъ адамлар» дегиль.
Биз билемиз ки, Усеинни бу аиледе эр кес севе-сая эди.
Шимди де севелер.
Азиз эфенди онъа ярдымлар этти... фукъаре Токътар акъайнынъ огълу экени ичюн япмады.
Ёкъ!
Ишнинъ тарихы гъает саде.

Бир дефа Афыз мудерристен ресмий рухсет алып, эвге кельди.
Янында озю киби генч киши бар эди.

«Бу Шамиль.
Озю Коккозьли,— деди Феми, достуны анасына ве бабасына такъдим этип, — Фикрет Шериф иле учюмиз бир уджреде яшаймыз».

Эвде мусафирлер...
Суаде ханымнынъ акърабалары бар эди.
Афыз иле Усеин оларле берабер ашады, ичтилер.
Азбарда чешме янындаки эмен астында, отлар узерине отурып, къонуштылар.
Акъшам устю файтонгъа минип, Кемер-Къапу, Эскиюрт бетлерни доланып кельдилер.

Усеин тюзгюн къыяфетли, гульгюли чехрели, лакъырдыда ихтият осьмюр.
Азиз эфенди оны бегенди.
Феми исе онъа чокътан алышкъан эди.
Бу зияреттен онъ, эвге санки эр сеферинде Усеин иле берабер келип-кетти.
Бу аиленинъ адамы киби олды.

Сараймен бетлерге кеткен сонъ, Усеин Шамиль Азиз эфендининъ эвинде аз олды.
Гъалиба, асыл да олмады.

Чаршыда бакъкъал ве аршын мал тюкянлары.
Чурюк-Сув четинде табана.
Чатал-Дут мааллесинде «Вели-Баба» къавеханеси... буларнынъ эписининъ саиби Азиз эфенди эди.
Энди онынъ огълу, Феми эфенди саип.
Феми эфенди йымшакъ мучели, тегиз чехрели, юксек, яш киши.
Усеинден эки яш буюк.
Икътисадда теджрибели бабасынынъ вефатындан сонъ Фемиге ходжаман тесаруфатны чевирмек кучь олды.
Суаде ханымнынъ тевсиесине бинаэн, табананы шеэрде белли зенгин Аджы-Селимге сатты.
Аршын мал тюкяныны бутюнлей къапатты, хызметчилернен эсап кести.
Тюкяннынъ бинасыны къомшу туджджаргъа кирагъа берди.

Аиленинъ ихтиярында бакъкъал тюкяны ве «Вели-Баба» хан азбары, къавеханеси къалды.
Ана иле огъул, кечинмек ичюн буларны кяфи корьдилер.
Суаде ханым артыкъ эсли къадын.
Феми исе тиджаретке пек берильген адам дегиль.

Лякин олардаки сермия бир къач несильге даа башларыны тик тутып юрмеге, кибар ибарелер иле къонушмагъа имкян береджек.

Окъув йылларында «сен» деп къонушкъан бу яш кишилер — Усеин йигирми докъуз яшында, Феми отуз бирде — шимди, бельки сезгендирсинъиз, бир-бирлерине «сиз» деп мураджаат этмектелер.
Бунынъ, эльбетте, себеплери бар.
О заманда экиси де бир рухий севиеде олып, бир укъукъкъа саип... къолларындан кельген иш, ялынъыз окъув... пара бар исе, бабасынынъ джебинде эди.

Шимди сермиянынъ шорбаджысы Феми.
О паралы, демек ки кучьлю.
Усеин Шамиль... кой оджасы.
Элинде маддий акимиет ёкъ.
Феми — башкъа.
Онынъ виджданы узеринде Джемиет Хайрие хызметлери бар.
О шеэр агъаларынынъ бири... 
озь ляйыкъатыны сакъламакъ, уфакъ рутбели адам иле субет вакъытында онынъ шахсиетине фахрий унван такъып, къонушмакъ керек.
Усеин муаллимнинъ фаалиети де, юксек джемиетнинъ козюне чарпмайджакъ хызмет дегиль.
Феми буны биле ве анълай.

— Якъында «Терджиман»да эсерлеринъизни окъудым...— деди Фемэфенди мусафирге. 
— Бегендим.
Эбет!
Гузель.
Керчек, мен тааджипленмедим, чюнки бу меиль сизде чокътан сезильгени хатиримде.

Усеин Шамиль кенди шиири хусусында бу баллы-шербетли сёзлерни ишитип, азачыкъ сыкъылды, чехреден къызарды, чюнки озь эсерининъ макъталгъаныны севмей... онъа инанмай.
Бу яхшы адетми, фенамы... айтып оламайым.
Эр алда, бунда насылдыр бир эсас ёкъ дегиль.

— Э! — деди Усеин Шамиль.
Башыны акъырындан эки-учь дефа алдгъа-арткъа саллады.
— Кимерде, билесинъизми... вакъыт олгъанда, огърашам.

— Ёкъ... акъикъатен бегендим.

Феми эфендининъ къашлары бир-бирине якъынлаштылар.
О ненидир эске тюшюрмек истеген киби олды.
Э, о акъикъатен, насылдыр сёзлерни тюшюнип-тапып, ичинден оларны текрарлады, хатирине кельген сатырларны ашыкъмай ачыкъ-айдын, ифадели окъуды.
Шиир тесирли чыкъты.
Феми эфенди медреседе экенде шиирлер окъумагъа биле ве севе тургъан.

Балыгъы ерсе балыкъ,
Буны такъдир этти Халикъ,
Зулума инсан дегиль ляйыкъ,
Кель, яналым!
Кель, яналым!
Истейелим, акъ бир олсун,
Бунынъ ичюн диван къурулсын,
Бу ёла джан къурбан олсун,
Кель, яналым!
Кель, яналым!

Феми эфенди бу ерде токъталды.
Бираз тюшюнди... тутукъланды.

«Тапылсын де...
Тапылсын дева эр дерде...» 
А!
Ым!
«Къалмасын бир...» 
ёкъ, ахырыны хатырлап оламады.

— Аджаип шиир...— деди Феми эфенди, ниает,—
 терен дуйгъуларымызы ифа итмишсинъиз.
Алла разы олсун, Шамиль эфенди!
Ким билир, эбет, ким билир?
Вакъты келир, бельки сиз буюк эдип олурсынъыз!

— Тешеккюр сизге, Феми эфенди! — деди Усеин Шамиль. 
— Мен кендим, буюк олувны дегиль, зульмет алтында хырпалана, эзиле, бир авуч къадар къалгъан халкъымызны дюшюнем.

Лаф халкъ такъдирине келип токъунгъаныны сезген Афыз къонушувны башкъа ёлгъа чевирди.

- Бизим шеэрге ёлунъыз насыл тюшти? — деп сорады мусафирден.

- Менимми?
Мумкюн олса, Исмаиль эфенди иле корюшмек истейим.

- Чокъ эйи,— деди Феми эфенди,— лякин ата якъында Индстандан кельди.
Ёргъун олмаса...

— Меним ишим буюк дегиль.
Зан этсем, оны замете къоймаз.

— Сизге, Шамиль эфенди, меним ярдымым керекми? — деди Феми эфенди. 
— Керек олса, чекинменъиз!
Исмаиль бей иле арамыз фена дегиль.

— Тешеккюр!
Эвеля, озюнен корюшейим... не дейджек!

Къырмызы фесли хызметчи кельди.
Эгилип, шорбаджынынъ къулагъына нелердир пысырдады, сонъ четке чекилип, чыракъ киби, давушсыз турды.
Шорбаджы бир Усеин оджагъа, бир де Аджире ханымгъа козь этип алды.

— Сиз, шубэсиз, ёргъунсынъыз,— деди мусафирлерге,— кет раатланынъыз!
Ярын, иншалла, корюширмиз,— сонъра хызметчиге хытабен деди. 
— Шамиль эфендиге ятакъ одасыны косьтеринъиз!

Афыз эфенди еринден къалкъты, мусафирлерге «хайырлы гедже» тилеп, сагълыкълашты, агъач мердивен бою юкъары къаткъа догърулды.
Усеин муаллим рефикъасынынъ тизлери устюнде юкълагъан баланы къучагъына алды.
Къадын-ходжа хызметчининъ пешинден кеткенде, пенджере япындаки маса башында Умэрни корьдилер.
Бу маальгедже оны хатирге кетирмегенлерине озьлери ынджындылар.

— Бир шейлер ашадынъмы, Умэр? — деп сорады ондан Усеин. 
— Афу эт!
Биз пек ёрулгъанмыз...

Умэр, эр вакъыттаки киби, муляйим кулюмсиреди, башыны яваштан къакъытты.
О эмджесини севе, о себептен нукъсанларыны багъышламагъа даима азыр.
Умэр бана Усеиннинъ Феми эфенди иле отурып къонушкъаныны корьди, янларына бармагъа чекинди.
Мани олмакъ истемеди.
Бу ерде отурып, джевизли лакъша ашады, артындан чай ичти.

— Мени къасевет этменъиз, эмдже! — деди Умэр. 
— Мен бу бинада чокъ олам, Феми эфендини де билем.
Мында экенинъизни онъа мен айттым.

Усеин муаллим айретте къалды.
«Умэр!
Дагълыкъ, дерелик ичинде оськен койлю баласында бу зеккилик къайдан кельген?
Феми эфендини къайдан биле?» — деп тюшюнди.
«Атик, ачыкъ козь.
Онъа окъумакъ керек».
Энъ зевкълысы шу ки, Усеин оджа, бу хан-азбары ве къавехане Азиз эфендининъки экенлигини бильмеди.
Бу аралыкъларны чокътан унуткъан.
Ичериде Феми эфендини корьгенде, шашмалады, сонъра эсини топлады.

Саба Усеин оджа бала агълавындан уянды.
Бельки Аджире бир шейлер япар, бала сусар деп бекледи.
Бала сусмады.
Усеин оджа, ниает, козьлерини ачып, этрафына бакъынды, тёшек ичинде Аджире ёкъ эди.
Баланынъ къундагъы чезик, эскилери сылакъ, аячыкълары авада ойнамакъта.
О ушюген, гъалиба.
Оджа ёргъаннынъ кенарындан чекип, баланынъ устюни орьтти.
Агълавы токътады.
