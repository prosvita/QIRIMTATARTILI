# İbli̇sni̇ñ zi̇yafeti̇ne davet

Ağustosnıñ ekinci aftasında beyaz qayalar arasında qısılı qadimiy tatar şeeriniñ minarelerinde aqşam ezanı oqulğan maalde “Veli-Baba” qavehanesiniñ han-azbarına eki cüyren at yekili araba kelip kirdi.
Ögdeki sol köpçeginiñ qırşavı boşağan olsa kerek, töşeme taşlar üzerinde şiddetli tasırday ve yerni sarsıta berip, azbarnıñ arqasına taba keçip ketti, yapıq yem anbarınıñ qapusı ögünde toqtadı.
Atlarnıñ qursaqları terden cibingen, ayaqları tizlerinece tozlanğanlar.
Aydavcı, qısqa yelkeli, qırmızı çereli deliqanlı, qamçısınıñ sapunı anğıçnıñ demir ilmegine tıqtı, bir qolunen atnıñ yanbaşına tirelip, yerge sıçrap tüşti.
Mögedekniñ ögü boşağan soñ, ucları töpege qaytıq, qara mıyıqlı, yaş kişi çıqtı, köpçekniñ kigiylerine basıp, aşağı endi.
Üstündeki kostümi biraz bürüşken, galstugınıñ tüyümi çetke cılışqan, qalpağı astından mañlayı üstüne sarqıq perçemine piçen parçası ilişip qalğan.
Yaş kişiniñ piçenden-miçenden haberi yoq...
O sebepten anbar yanında kibar çere ile tim-tik turdı.

Arabanıñ töründe taze kök atlar üstünde oturıp kelgen yaş qadın, quçağındaki balanı uzatıp, yerdeki burma mıyıqlığa berdi, özü, erkek kişi kibi, bir ayağını parka üstüne basıp, diger ayağını yerge qoydı, soñra çit divarğa yaqın çekilip, tenine yapışıp qalğan etegini tüzetti, başındaki pullu fırlantasını çezip, örme saçlarını cıyıştırdı, fırlantasınıñ bürüşiklerini yazıp, ğayrıdan başına bağladı.
Ciazlanuv bitken soñ, yaş kişi balanı qaytarıp qadınğa berdi.

– Sen, Ümer, atlarnı tuvar, – dedi o aydavcığa – terlevleri qalğan soñ, suvar.
Yem bermege de unutma!

Aydavcı, qaşqa cüyrenniñ ağızlığını almaq içün tamaqsasını çeze yata edi, emcesiniñ safdil ögütlerini eşitip, külümsiredi.

– Bilem men... – dedi Ümer.
Özüne ali bala dep baqılğanına, ğaliba, tekaran ıncındı.
İndemey hamutlarnı ve cügenlerni çıqardı, nohtalarnı keçirdi, niayet, ilâve etti. 
– Atlarnıñ qasevetini çekmeñiz, Üsein emce!
Özüñizniñ işiñizni baqınız!

– Geceni mögedek astında keçireceksiñ.
Onı da bilesiñmi?

– Bilem.

Bu hızmetler Ümer içün yeñilik degil.
O köyden “Veli-Baba” han-azbarına afta sayın kelipkete, mındaki kâyalar, qantar hızmetçileri, aşçılar, qapucılar ile çoqtan tanış.
Tanışlıq, malüm ki, büyük üstünlik.
Atlarnı suvarmaq, yem bermek... bu da işmi?
Ümerniñ boyunında ondan müimce vazifeler bar.
Söz kelimi, arabada, üstleri kampa ile örtüli eki sele erik ve bir tarpi armut bar.
Olarnı bazarğa alıp ketip, babasınıñ daimiy müşterisi, Kerimge teslim etmek, baqqal tükânından qave, şeker... qarın yağı, elva alıp, tez-tez köyge qaytmaq kerek.
Babasınıñ emiri öyle.
Ondan başqa hızmetler de bar.
Emce ve yenge burskün poyezdge minip, Kefe betke ketecekler.
Olarnıñ özlerini ve eşyalarını vokzalğa alıp ketmek kerek.

– Bilseñ... yahşı, – dedi emce. 
– Biz içeride olurmız.
İşiñ bitken soñ, kir!
Qapınırmız.

Burma mıyıqlı kişi – (asılında, onıñ mıyığı burma degil, ucları töpege qaytıq) – yelkesi üzerine cılışqan qalpağını doğrulttı, elindeki kümüş saplı, sırlı tayağını avada canbazlıqle oynata berip, qavehane betke yönedi.
Qadın, elindeki balanı bir omuzdan, diger omuzğa avuştıraavuştıra, yanaşalap adımladı.

Kemer Divar yanında musafir eki qanatlı qapunı, zembeleginden çekip, açtı.
Ülkün ayattan keçip, salonğa çıqtılar.
Bunda divarlardaki teneke qasnaqlar üstünde balavuz çıraqlar çıtırdapçatlap, ağır, lâkin hoş qoqular saçıp, yanmaqtalar.
Masalar başında esli-başlı erkekler ve siyrekserpek qadınlar oturalar.
Köşede beyaz yaqalı qırcıman kişiler domino oynaylar.
Qaysı yeñe, qaysı yeñile, kenarda turıp bilmek küç, ama ardını kesmey, şaqıldap küle berüvleri ziyaretçilerni taaciplendire.
Şaqıldı çıqqan sayın kişiler, qaşlarını yüksekke köterip, yelkelerini burıp, köşege baqalar.
Külgenler – bazirgân oğulçıqları, keyfliler.

Yüksek dolap üstündeki grammofonda Aşır Usta “Ne eylediñ, ne eylediñ sen baña?” degen efkârlı türküni söylemekte.

Adamlarnıñ başları üzerinde sigar tütüni, insan teri ve azaçıq da qave qoqusı qarışıq, renksiz duman asılıp turmaqta.

Bizim musafirler divar dolabı yanında yer tapıp, oturdılar.
Oturğanları kibi, öglerinde qırmızı fesli, aqçıl betli garson peyda oldı.

– Efendi azretlerine ne lâzim? – o sağ elini köküsi üzerine qoyıp, belinecek egildi. 
– Yemekmi?
Qavemi?

– Eki qave, – dedi Üsein.

Onıñ özüniñ ve refiqasınıñ qarınları, şübesiz, açlar.
Lâkin yemek sımarışı içün azır degiller.
Musafir qalpağını çıqardı, elini yatımlap, yengilden onıñ terisini sıypap aldı, onı parmaqları üstünde, çarq kibi, eki-üç defa aylandırdı, soñ, qaytarıp başına kiyecekte, yerge uzun piçen sapı tüşip ketti.
Qarısı bunı köre qaldı, oşlanıp küldi.
Qalpaqnıñ saibi inadiye indemedi.
“Yarım kün mögedek astında çalqanğan adamğa neler ilişmez!..” dep tüşündi, ğaliba, ve mıyığınıñ uclarından tutıp, töpege qaytara başlağan edi, hızmetçi qave ketirip, masa üstüne qoydı, özü kenarğa çekilip, ayaq üstünde, indemey turdı.
Musafir hızmetçiniñ areketsiz turuvını bağşış beklevge yorap, eki parmağını celetiniñ cebine soqqan arada, yanlarında beyaz kostümli, közlükli Adam peyda oldı.

– Ey, Allayım! – dedi közlükli adam yumşaq davuş ile. 
– Şamil efendi!
Sizmisiñiz?

Musafir aqırından yerinden qalqtı, kendine uzatılğan qolnıñ saibine ayretle baqtı-baqtı, niayet, tanıdı.

– Afız! – dedi musafir alâ emniyetsizlikle. 
– Azizim!
Dünya, aqiqaten, tar eken!
Kele-kele “Veli-Baba”da tapıştıq!

Quçaqlaştılar.
Sevinç ve hoşnutlıqle bir-biriniñ arqalarını taptadı, şaqalaştı ve üytekleştiler.

– Körüşmegenimiz endi qaç yıl? – dedi Afız.
– Artıq esabını unuttım.
Qaysı yaqlardan buyurdıñız?

– Köyden kelemiz, – musafir yanındaki zevcesine işaret etti. 
– Rica etem.
Refiqam Acire hanım!

Afız kevdesini aşağı egiltti... egilttikçe, doğrulttı.
Qadınnıñ qolunı tutmalımı?
Onıñle Avropa adeti mücibi körüşmek mümkünmi, degilmi, aldırıp olamadı.

– Ğayet hoşnutım... – dedi Acire hanımğa.
Ve onıñ quçağındaki balağa işaretle, soradı: 
– Çocuq oğlanmı?
Qızmı?

– Oğlumız Daniyal.

– Maşalla! – dedi Afız efendi, törelik qaidesine riayetle. 
– Acayip oğlan.
Ösecek, büyüycek.
İtimal, acayip devirde yaşaycaq!
Kim bilir?

Bala yuqlap olamay, şınşıqlay bermekte edi.

Acire hanım onı qolları üstünde sallamaqta oldığı alda, Afıznıñ iltifatlı sözlerine, başını sallayaraq, öz minnetdarlığını ifa etti.

Afız efendi oturmaq içün yer qıdırıp, etrafına baqınır eken, hızmetçi onıñ astına deral kürsüni cılıştırıp qoydı, özü çetke çekildi.

Afız efendi oturğan soñ, hızmetçini işmarle özüne yaqın çağırdı.

– Garoz Memetke aytıñız, musafirler... – o közleriniñ areketinen Şamil efendini kösterdi, – ürmetli musafirler içün eyi yataq azırlasın.
Aqşamlıq yemek bersin.
Meni añladıñızmı, Musa?

Afız efendiniñ soñki üç sözü hususiy emiyetke emir olıp, onı ayrıca ğayret ve tamlıq ile eda etmek kerek.
Bu şartlı sözlerniñ manası Garoz Memetke malüm.

– Şübesiz, şorbacı!

Hızmetçi art-artına dört adım çekildi, soñra ğayıp oldı.

– Sizni birden tanıp olamadım, Afız, tasavur etesiñizmi? – dedi musafir.
O subetke serbest ceriyan bermek istedi, çünki özü resmiy laqırdığa alışıq adam degil.
– Zanımca, deñişkensiñiz!
 
– Er kes öyle dey, faqat nasıl deñişkenimni kimse aytmay. 
– Femi efendi zevqlanıp küldi. –
Azğanımmı?
Semirgenimmi?
Siz, eski dostum da, öyle...

– Tekaran eslice körünesiñiz.
Kerçek... bu tabiiy şey.
O qadar vaqıt keçti!

– Eslice?
Men eslice körünemmi? – musafirden tekrar soradı.

Şamil endi uyğunsızlıqta qaldı.
Afız darılmaq üzremi, yoqsa dostunıñ fikirini taqdirlemek isteymi?
Er alda, Şamil öz sözüni tasdıqlap, yavaştan başını salladı: 

– Baq, bu doğru!
Bu dostça – dedi Afız.
 – Men, aqiqaten, qartaydım!

– Evlisiñizmi, Afız efendi?

– Hayır!
Evli degilim.
Şeerniñ güzel qızları büyük miras saiplerine qocağa çıqtılar.
Men quru qaldım. 
– Afız musafirge beyaz çerçiveli közlügi üstünden baqtı, subetdeşi ne der eken dep, bekledi.
Musafir indemedi.
Afız tekrarladı: 
– Ebet!
Quru qaldım!
Men er vaqıt, er müim şyden quru qala turğanım, hatiriñizdemi?

Bu eki genç adam medresede beraber oquğan, bir ücrede üç adam olıp yaşağan ediler – üçüncisi aqqında söz öz nevbetinde olacaq.
Medreseden soñ, Şamil muallimlik etti.
Afız ne iş ile meşğul oldı, Üseinniñ haberi yoq.
Medresege kelgen vaqıtlarında Afıznıñ adı – Femi edi.
Üsein Kökközden Şamil olıp keldi.
Bu adnı oña ocapçesi Sebiya İslâm taqtı.
Muallim, Femige, Qurannı ifadeli oquğanı içün, Afız dedi.
Şamil bugün-gece eski ve yeñi adlarını çift qullanıp kelmekte.

– Sizni Stambulda oquy, dep eşitken edim, – dedi musafir ve, laqırdını devam etmek içün azır sözler qıdırır eken, özüniñ galstugını tutıp baqtı.
Onıñ tüyümi, paqıl kibi, kölmeginiñ yaqası astına kirip ketkenini seze qalıp, tez-tez tüzetti.
Tüyümni yerine qoyğan soñ, oca lafını devam etti: 
– Darılfnunda oquy ekensiñiz... doğrumı? – dep soradı o Afız efendiden.
– Özüm asılını bilip olamadım.

– Yoq.
Stambulda degil edim, – dedi Afız. 
– Fikret Şerif ile Peterburgda institutqa imtian berdik, qabul etildik.
Oqumaq menim içün munasip olmadı.
Babam hastalandı.
Bıraqıp qayttım.

– Fikret Şerif... oqudımı?

– Oqudı... 
şimdi çöl bette...
Demiryol qurucılığında. 
– Afıznıñ hatirine, ğaliba, müim adise keldi, beñzi birden türlendi.
Bir talay indemey oturdı, niayet:
– Onıñle körüşüv arzuñız yoqmı? – dep soradı.

– Körüşüv...
Fikret ilemi? 
– Üsein oca teren nefes aldı. 
– Bilesiñizmi, Femi efendi?
Fikret kibi adamdan red etmek, onı unutmaq... cinayet olur edi!
Ama çoq vaqıt evelsi attığı oq alâ köküsime saplı turmaqta... yüregim alâ qanamaqta. 
– Biraz tüşüngen soñ, ilâve etti: 
– Bilmeyim.
Yollar ayırıldı... itimal, bir daa körüşip olamamız.

Fikret Şerifniñ eske tüşürilüvi Üsein ocanı eyecanğa ketirdi.
Özüni nasıl tutmaq mümkünligini bilmey, cebinden tütün qutusını çıqarıp, sigar yasadı, kibrit ile sigarnı yaqıp, tütünini açközlükle içine çekti.

– Aziz efendi ne alda? – dep soradı o, Afızdan.
Ağızı içinden topar-topar tütün çıqtı. – Sağselâmetmi?

Femi efendiniñ, nedendir abdırağan kibi, kevdesi silkindi, başı aqırından köküsi üzerine tüşti.
İndemey oturdı.
Oca cevap bekledi.
Cevap eşitilmedi.
Oca onıñ çeresindeki aqçıl renkni eslegen soñ, yalınayaq qor üstüne basqan kibi, sıçrap turdı.

– Afız!
Sizge ne oldı? – dep qıçırdı, Üsein oca, Feminiñ omuzlarından silkiterek. 
– Niçün indemeysiñiz?

– Babam hastalandı... vefat etti, – dedi Afız.

“Vefat etti...” 
Bu sözler Üseinniñ qalbini kuyutip yiberdiler.

– Aziz efendimi? – dep soradı o tekrar, çünki Afıznıñ sözleriniñ manasını tekmil tasavur etip olamadı. 
– Ata neden hasta edi?

Afız sustı.
Ocanıñ neler degeni qulağına kirmedi.
Babası aqqında laqırdı onı daima kederlendire, mutalâdan aciz qaldıra.

Aziz efendiniñ Üsein Şamil içün qıymeti büyük.
O sebepten, atanı unutıp olamay.
Medresede ekende, oquv masraflarını tölemege Kökközde kimseniñ küçü yetmegen vaqıtlarda, Üsein içün paranı Aziz efendi töler edi.
Oquv bitken soñ Üsein muallimlik hızmetine kirmek içün, maarif idareleriniñ qapularını qaqıp yürerken, memurlar köküsinden keri üytegen vaqıtlarda Aziz efendi, bir müteber adam ile ciddiy subetten soñ, onıñ Beş Palav köyündeki mektepke ocalıqqa yiberilmesine nail oldı.
Mektepte Emine degen talebe... acayip qız, Üsein ocanıñ özüne aşıq oldı.
Oca da qıznı sevdi.
Soñ gizli sevgi alemge duyuldı.
Aqibette, Üsein... qıznıñ anasından kötek aşap, Beş Palavnı terk etmege mecbur oldı.
Üsein oca hızmet qıdırıp, gazetada ilân tab etti.

Künler keçti.
İç bir idareden teklif kelmedi.
Niayet, bir kün Üsein Şamil küçük mektüp aldı.
Mektüpteki sözler quru ve qabaca ediler.

“Cenap Üsein Şamil efendi 
Qarasuvbazardaki Ministr tatar mektebine usul-i cedid ders muallimi lâzim.
“Terciman”da ilânıñıznı oquyıp, Sizi muallimlige davet etmeye qarar verdim.
Seneviy maaşıñız üç yüz kümüş.
Oquv vaqıtı alafranga tertibi ile saat on ekiden – dörde qadardır.
Şakirtlerniñ miqdarı otuz-otuz beş bala.
Yılda eki ay tatil.

Sabadan üyleyece vaqıtıñız er kün boş olacaq.
Bu vaqıt içinde şahsiy dersler alıp işleye de bilirsiñiz!
Mezkür mektübiñ cevabını imal etmeyip, yazıp-yollamañız rica olunır.

Qarasuvbazar Ministr tatar mektebiniñ rus tili muallimi Abdureşid Mediyev.
1905 senesi, yanvar 19.”

Bu mektüpten evel Üsein Şamil ve Abdureşid Mediyev biri-birleri ile tanış edilermi, bilmeyim!
Tanış olmasalar kerek.
Mektüp olarnı sıqıy bağladı.
Bağ ayatlarınıñ ahırınace mükem oldı.

Bana dedigim kibi, Aziz efendi Üsein Şamil içün müim eyilikler yaptı.
Teessüf ki, uzaq köylerdeki hızmeti vaqıtında bu aileniñ ayatından biraz üzüldi.
Bugün Aziz efendiniñ vefatı aqqındaki haberni eşitkende Üsein oca pek yanıqladı.
Aziz efendiniñ vefatından ocanıñ niçün haberi olmadı!
Bunda... bu ailede Üsein Şamil daima sevimli adam degilmi edi?
Adam?
Yoq... oğullardan biri edi.

Oca çoq tüşündi.
Bu adiseni bir muammağa beñzetti... kederlendi.
“Bir mektüpçik yazıp yollamaq... vaqianı bildirmek mümkün edi!
Çünki men de Aziz efendige ürmet ete edim.
Men de matem merasimine kelir edim!”

Lâkin içindeki keder aqırın-aqırın qızardı, tütedi, niayet, sönükti.
Oca vaqianı añlamaq kerek edi...
Oca onı şimdi añladı.
Aziz efendi sağlığında efkâr umumiye ögünde sade adamlarnıñ tayanğıçı olıp körünmege sevse de, özüniñ zenginligi içün yüksek cemiyette imtiyazlı yer işğal ettigini unutmay edi.
O sebepten cenazesinde yüksek şahslar bulundılar.
Öyle olmaq kerek edi.
“Adam sen de!.. 
deyler Ay Petri yaqtaki köylüler.
Qulaq asma! – degen manada.
Bizim içün eñ müimi “yüksek, yahut alçaq adamlar” degil.
Biz bilemiz ki, Üseinni bu ailede er kes seve-saya edi.
Şimdi de seveler.
Aziz efendi oña yardımlar etti... fuqare Toqtar aqaynıñ oğlu ekeni içün yapmadı.
Yoq!
İşniñ tarihı ğayet sade.

Bir defa Afız müderisten resmiy ruhset alıp, evge keldi.
Yanında özü kibi genç kişi bar edi.

“Bu Şamil.
Özü Kökközlü, – dedi Femi, dostunı anasına ve babasına taqdim etip, – Fikret Şerif ile üçümiz bir ücrede yaşaymız.”

Evde musafirler...
Suade hanımnıñ aqrabaları bar edi.
Afız ile Üsein olarle beraber aşadı, içtiler.
Azbarda çeşme yanındaki emen astında, otlar üzerine oturıp, qonuştılar.
Aqşam üstü faytonğa minip, Kemer Qapu, Eski Yurt betlerni dolanıp keldiler.

Üsein tüzgün qıyafetli, gülgüli çereli, laqırdıda ihtiyat ösmür.
Aziz efendi onı begendi.
Femi ise oña çoqtan alışqan edi.
Bu ziyaretten oñ, evge sanki er seferinde Üsein ile beraber kelip-ketti.
Bu aileniñ adamı kibi oldı.

Saraymen betlerge ketken soñ, Üsein Şamil Aziz efendiniñ evinde az oldı.
Ğaliba, asıl da olmadı.

Çarşıda baqqal ve arşın mal tükânları.
Çürük Suv çetinde tabana.
Çatal Dut maallesinde “Veli-Baba” qavehanesi... bularnıñ episiniñ saibi Aziz efendi edi.
Endi onıñ oğlu, Femi efendi saip.
Femi efendi yımşaq müçeli, tegiz çereli, yüksek, yaş kişi.
Üseinden eki yaş büyük.
İqtisatta tecribeli babasınıñ vefatından soñ Femige qocaman tesarufatnı çevirmek küç oldı.
Suade hanımnıñ tevsiyesine binaen, tabananı şeerde belli zengin Acı-Selimge sattı.
Arşın mal tükânını bütünley qapattı, hızmetçilernen esap kesti.
Tükânnıñ binasını qomşu tuccarğa kirağa berdi.

Aileniñ ihtiyarında baqqal tükânı ve “Veli-Baba” han azbarı, qavehanesi qaldı.
Ana ile oğul, keçinmek içün bularnı kâfi kördiler.
Suade hanım artıq esli qadın.
Femi ise ticaretke pek berilgen adam degil.

Lâkin olardaki sermiya bir qaç nesilge daa başlarını tik tutıp yürmege, kibar ibareler ile qonuşmağa imkân berecek.

Oquv yıllarında “sen” dep qonuşqan bu yaş kişiler – Üsein yigirmi doquz yaşında, Femi otuz birde – şimdi, belki sezgendirsiñiz, bir-birlerine “siz” dep muracaat etmekteler.
Bunıñ, elbette, sebepleri bar.
O zamanda ekisi de bir ruhiy seviyede olıp, bir uquqqa saip... qollarından kelgen iş, yalıñız oquv... para bar ise, babasınıñ cebinde edi.

Şimdi sermiyanıñ şorbacısı Femi.
O paralı, demek ki küçlü.
Üsein Şamil... köy ocası.
Elinde maddiy akimiyet yoq.
Femi – başqa.
Onıñ vicdanı üzerinde Cemiyet Hayriye hızmetleri bar.
O şeer ağalarınıñ biri... 
öz lâyıqatını saqlamaq, ufaq rutbeli adam ile subet vaqıtında onıñ şahsiyetine fahriy unvan taqıp, qonuşmaq kerek.
Üsein muallimniñ faaliyeti de, yüksek cemiyetniñ közüne çarpmaycaq hızmet degil.
Femi bunı bile ve añlay.

– Yaqında “Terciman”da eserleriñizni oqudım... – dedi Femi efendi musafirge. 
– Begendim.
Ebet!
Güzel.
Kerçek, men taaciplenmedim, çünki bu meil sizde çoqtan sezilgeni hatirimde.

Üsein Şamil kendi şiiri hususında bu ballı-şerbetli sözlerni eşitip, azaçıq sıqıldı, çereden qızardı, çünki öz eseriniñ maqtalğanını sevmey... oña inanmay.
Bu yahşı adetmi, fenamı... aytıp olamayım.
Er alda, bunda nasıldır bir esas yoq degil.

– E! – dedi Üsein Şamil.
Başını aqırından eki-üç defa aldğa-artqa salladı.
 – Kimerde, bilesiñizmi... vaqıt olğanda, oğraşam.

– Yoq... aqiqaten begendim.

Femi efendiniñ qaşları bir-birine yaqınlaştılar.
O nenidir eske tüşürmek istegen kibi oldı.
E, o aqiqaten, nasıldır sözlerni tüşünip-tapıp, içinden olarnı tekrarladı, hatirine kelgen satırlarnı aşıqmay açıq-aydın, ifadeli oqudı.
Şiir tesirli çıqtı.
Femi efendi medresede ekende şiirler oqumağa bile ve seve turğan.

Balığı yerse balıq,
Bunı taqdir etti halq,
Zuluma insan degil lâyıq,
Kel, yanalım!
Kel, yanalım!
İsteyelim, aq bir olsun,
Bunıñ içün divan qurulsın,
Bu yola can qurban olsun,
Kel, yanalım!
Kel, yanalım!

Femi efendi bu yerde toqtaldı.
Biraz tüşündi... tutuqlandı.

“Tapılsın de...
Tapılsın deva er derde...” 
A!
Im!
“Qalmasın bir...” 
yoq, ahırını hatırlap olamadı.

– Acayip şiir... – dedi Femi efendi, niayet, 
– teren duyğularımızı ifa itmişsiñiz.
Alla razı olsun, Şamil efendi!
Kim bilir, ebet, kim bilir?
Vaqıtı kelir, belki siz büyük edip olursıñız!

– Teşekkür sizge, Femi efendi! – dedi Üsein Şamil. 
– Men kendim, büyük oluvnı degil, zulmet altında hırpalana, ezile, bir avuç qadar qalğan halqımıznı düşünem.

Laf halq taqdirine kelip toqunğanını sezgen Afız qonuşuvnı başqa yolğa çevirdi.

- Bizim şeerge yoluñız nasıl tüşti? – dep soradı musafirden.

- Menimmi?
Mümkün olsa, İsmail efendi ile körüşmek isteyim.

- Çoq eyi, – dedi Femi efendi, – lâkin ata yaqında İndstandan keldi.
Yorğun olmasa...

– Menim işim büyük degil.
Zan etsem, onı zamete qoymaz.

– Sizge, Şamil efendi, menim yardımım kerekmi? – dedi Femi efendi. 
– Kerek olsa, çekinmeñiz!
İsmail bey ile aramız fena degil.

– Teşekkür!
Evelâ, özünen körüşeyim... ne deycek!

Qırmızı fesli hızmetçi keldi.
Egilip, şorbacınıñ qulağına nelerdir pısırdadı, soñ çetke çekilip, çıraq kibi, davuşsız turdı.
Şorbacı bir Üsein ocağa, bir de Acire hanımğa közetip aldı.

– Siz, şübesiz, yorğunsıñız, – dedi musafirlerge, – ket raatlanıñız!
Yarın, inşalla, körüşirmiz, – soñra hızmetçige hıtaben dedi. 
– Şamil efendige yataq odasını kösteriñiz!

Afız efendi yerinden qalqtı, musafirlerge “hayırlı gece” tilep, sağlıqlaştı, ağaç merdiven boyu yuqarı qatqa doğurıldı.
Üsein muallim refiqasınıñ tizleri üstünde yuqlağan balanı quçağına aldı.
Qadın-qoca hızmetçiniñ peşinden ketkende, pencere yapındaki masa başında Ümerni kördiler.
Bu maalgece onı hatirge ketirmegenlerine özleri ıncındılar.

– Bir şeyler aşadıñmı, Ümer? – dep soradı ondan Üsein. 
– Afu et!
Biz pek yorulğanmız...

Ümer, er vaqıttaki kibi, mulâyim külümsiredi, başını yavaştan qaqıttı.
O emcesini seve, o sebepten nuqsanlarını bağışlamağa daima azır.
Ümer bana Üseinniñ Femi efendi ile oturıp qonuşqanını kördi, yanlarına barmağa çekindi.
Mani olmaq istemedi.
Bu yerde oturıp, cevizli laqşa aşadı, artından çay içti.

– Meni qasevet etmeñiz, emce! – dedi Ümer. – Men bu binada çoq olam, Femi efendini de bilem.
Mında ekeniñizni oña men ayttım.

Üsein muallim ayrette qaldı.
“Ümer!
Dağlıq, derelik içinde ösken köylü balasında bu zekkilik qaydan kelgen?
Femi efendini qaydan bile?” – dep tüşündi.
“Atik, açıq köz.
Oña oqumaq kerek”.
Eñ zevqlısı şu ki, Üsein oca, bu han-azbarı ve qavehane Aziz efendiniñki ekenligini bilmedi.
Bu aralıqlarnı çoqtan unutqan.
İçeride Femi efendini körgende, şaşmaladı, soñra esini topladı.

Saba Üsein oca bala ağlavından uyandı.
Belki Acire bir şeyler yapar, bala susar dep bekledi.
Bala susmadı.
Üsein oca, niayet, közlerini açıp, etrafına baqındı, töşek içinde Acire yoq edi.
Balanıñ qundağı çezik, eskileri sılaq, ayaçıqları avada oynamaqta.
O üşügen, ğaliba.
Oca yorğannıñ kenarından çekip, balanıñ üstüni örtti.
Ağlavı toqtadı.
