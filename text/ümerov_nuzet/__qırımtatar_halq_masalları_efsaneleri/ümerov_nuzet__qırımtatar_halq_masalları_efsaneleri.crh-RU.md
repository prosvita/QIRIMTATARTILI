# Къырымтатар халкъ масаллары эфсанелери
## КЪУШ ТИЛИНДЕН АНЪЛАГЪАН БАЛА

Бир заманда шеэрлернинъ биринде зенгин, лякин мерхаметсиз бир
адам яшай экен. Бу зенгиннинъ къадыны ве бир де пек чиркин огълу
бар экен. 

Анасынен бабасы баланы ич севмейлер. Олар бу баланы
бийсинмейип, дюльбер бир балалары олмасыны истейлер. Бу сабийге
ашны эр вакъыт айры берелер, оны хорлайлар.

Зенгиннинъ эвинде бир бульбуль де яшай экен. Зенгин къадынынен
берабер аш ашамагъа отургъанлары киби, бульбульчик токътамайып
уча экен.

Бир кунь олар софра башында отурып аш ашагъанда, балачыкъ да
къапы тюбюнде отурып, къаткъан-къуругъан отьмек парчасыны кемире
экен. Бу кереси бульбуль учмайып, ойле тесирли отьмеге башлай
ки, зенгин онынъ сесининъ тесиринден шашмалап къадынына дей:

— Эгер шу къушнынъ айткъаныны ким де анълап манъа бильдирсе,
онъа буюк эйиликлер япар эдим.

Чиркин бала бабасынынъ сёзлерине бойле джевап бере:

— Бабай, къушнынъ тилинден мен анълайым. Лякин сизге айтмагъа
къоркъам.

Анасынен бабасы балагъа къушнынъ не айткъаныны мытлакъа
сёйлемесини эмир этелер. Шай олса да, бала айтмагъа къоркъа.
Эгер сёйлемесенъ, сени ач къалдырырмыз, дейлер. Бала кене
къоркъа. Бундан сонъ бабасы баласынынъ устюне атылып:

— Пезевенкнинъ баласы, айтаджакъсынъмы, ёкъмы? Айтмасанъ
богъарым сени, — дей де, баланынъ богъазына япыша. Бала ахыр-сонъу айтмагъа меджбур ола. Къуш шойле дей экен:

— Ойле заман келеджек ки, сиз хор бакъкъан бу баланынъ элине
бабасы сув тёкеджек, анасы исе юзьбез тутаджакъ.

Байнен къадыны севмеген балаларынынъ бу сёзлеринден сонъ терен
тюшюнджеге далалар ве баланы бус-бутюн башларындан аткъармагъа
къарар берелер.

Къаранлыкъ бир геджеде, бала татлы юкъуда экенде, оны бир
къайыкънынъ ичерисине къойып, денъизге йиберелер. Тамам шу
вакъытта бульбуль де къафестен учып кете де, барып баланынъ
къайыгъына къона. Бала исе къайыкъта саллана-саллана юкълай.
Саба уянгъанда о озюни денъиз ортасында корип агъламагъа башлай.
Шу ерде бульбуль онъа сёз къата:

— Агълама сен. Узакътан бир геми келеята. О сени
къуртараджакъ.

Акъикъатен де, чокъкъа бармай, уфукъта геми пейда ола. Геми эп
къайыкъкъа якъынлаша ве къайыкъта баланы корип, оны гемиге
алалар.

Гемининъ саиби пек яхшы адам экен. О, баланы севе, оны
эвлятлыкъкъа ала ве озь баласыдай бакъа.

Бир кунь бала бабалыгъына шай дей:

— Баба, бульбулим якъында буюк фуртуна чыкъаджакъ, дей. Шунынъ
ичюн аджеле суретте бутюн елькенлерни ачып, бир ялы кенарына
къачайыкъ.

Геми саиби баланынъ сёзюне эмиет бермей. Лякин бир къач
сааттен сонъ ойле фуртуна котериле ки, гемининъ елькенлерини
парча-кесек эте, аз къала гемини батыраяза.
Кене хайырлысы олып, геми де, адамлары да сагъ къалалар. Фуртуна
ятышкъан сонъ, янъы елькенлер такъыштырып, ёлларыны девам
этелер.

Бираз вакъыттан сонъ бала кене бабалыгъына мураджаат этип:

— Баба, бульбулимнинъ айткъанына коре, якъынымызда он эки
геминен айдутлар доланыша экенлер, — дей.

Гемининъ саиби бу кересинде баланынъ сёзюни динълей ве гемини
якъын адалардан бирисине айдап, онда сакълана. Чокъ кечмеден
олар он эки геминен денъиз айдутларынынъ авлакътан кечип
кеткенлерини корелер.

Бираз вакъыттан сонъ, геми кене ёлгъа чыкъа ве аз кете, уз
кете, дерья-денъиз тюз кете, тап сонъу, Ешиль юрт деген бир
мемлекетке барып чыкъа. Ешиль юрт мемлекети падишасынынъ сарайы
огюнде учь йылдан берли учь къаргъа гедже-куньдюз багъырып-чагъырып тура экен. Не къадар тырышсалар да, олардан къуртулып
оламайлар. Ким де-ким оны бу къаргъалардан къуртарса, кучюк
къызыны ве падишалыгъынынъ ярысыны онъа багъышлайджагъыны беян
эте.

Энди йигит чагъына кирген бу огълан падишанынъ ферманыны
эшиткени киби, догъру сарайгъа барып, падишагъа озюнинъ ярдымыны
теклиф эте. Падиша разы ола. Сонъ йигит къаргъаларны косьтерип
дей:

— Эй, падишам, бу учь къаргъанынъ бириси анасы, экинджиси
бабасы, учюнджи исе оларнынъ баласыдыр. Бабанен ана бу бала
къайсымызнынъ, деп давалашалар. Бабасы, бала меним, дей, анасы,
бала менимки, дей. Олар анълашалмай, сизге кельгенлер.
Даваларынынъ адалетче бакъылмасы ичюн риджада булуналар.
Падишам! Сиз айтынъыз, бу бала ангисининъдир?

Падиша дей:

— Бала бабанынъдыр.

Падиша сёзюни битирир-битирмез баба къаргъанен баласы
бир тарафкъа, ана къаргьа дигер тарафкъа учып кетелер.

Бундан сонъ йигит падишанынъ янында къала. Падиша кучюк
къызыны ве мемлекетининъ ярысыны онъа бере. Бираз вакъыттан сонъ
йигит яш келиннен берабер сеяаткъа чыкъа ве олар чешит ерлерге
баралар. Шеэрлернинъ бирисинде бир эвде мусафир олып къалалар.
Пакъыл киби бу эв йигитнинъ озь бабасынынъ эви олмасынмы? Саба
йигит бетини ювгъанда, бабасы онынъ элине сув тёке, анасы онъа
юзьбез тута. Чюнки олар осип буюген озь баласыны танымайлар.
Йигит исе оларны таный ве озюни де таныттыра.

Энди меджалсызлангъан эки къарт балаларына бир вакъытта япкъан
феналыкъларына пек пешман олалар.

Йигит исе оларны аджып гонъюллерини ала, къучакълап-къучакълап one. Насыл олса да, сиз меним ана-бабамсынъыз, мен
сизге омюр бою борджлым дей, оларны озюнен берабер алып кете ве
омюрлерининъ сонъуна къадар бакъа.

## АКЪЫЛДАНЕ КИРПИ

Эвель заманларда эм къарада, эм де дерья-деньизлерде укюмдар
олгъан бир султан гьает къыйын, чезильмез бир меселе къаршысында
къала: къарада бир ерден башкъа ерге бармакъ, зияретлер,
сеферлер япмакъ ичюн филь, деве, ат, къатыр, эшек бар. Арабалар
юре. Я, дерья-денъизлерде арекет этмек, олардан ялдап кечмек
ичюн не япмалы? Иште шу суаль эр кунь онынъ мийини ёра, акъылгъа
яткъан ич бир усул тюшюнип тапамай.

Бу тюшюнджелерден джаны янгъан укюмдар бир кунь сарайынынъ
бутюн акъылданелерине — везирлер, алим-улемалар ве
дигерлерининъ мушавере-меджлиске йыгъылмаларыны эмир эте.
Айтылгъан вакъыткъа бир къалмай эписи топланып келелер. Султан
озюнинъ тюшюндже ве мерамыны ортагъа къоя. Меселени бирликте
кенъешип, аль этмек кереклигини айта. Саатлернен отура, тюшюне-ташыналар, амма акъылгъа яткъан ич бир шей айтып оламайлар.

Баягъы вакъыт кечкен сонъ шу укюмдар башкъа бир фикир 
тюшюнип чыкъара. Сарайда айванат ве къушлар алемининъ тиллерини
анълагъан акъсакъал алим бар экен. Оны озь узурына чагъырып:

— Дерья-денъизлерде ялдап юрмекнинъ ёлларыны араштырып, бутюн
сарай акъылданелеринен сёйлештим. Амма ич бир шей чыкъмады. Энди
сен бу этрафлардаки айванлар ве къушларнынъ векиллерини топлап,
шуларнен бир кенъешип бакъчы, — дей.

Алим султаннынъ дегенини япа. Арсланлар, къапланлар, филлер,
девекъушлар, акъкъулар эм де дигер махлюкъ ве махлюкъатларнынъ,
къушларнынъ чокътан-чокъ векиллери йыгъылышып келелер. Бу
кенъеш-меджлис де чокъкъа сюрсе де, ич бир нетидже бермей. Ич
бир махлюкъ ачыкъ теклиф берип оламай.

Олар тамам дагъылышайыкъ, деп тургъанда мушавереге, кеч олса
да, кирпи ёргъалап келе. О, босагъадан ичери атлап киреджекте
сюрюне, тикенли топ киби юварланып, тыгъырып кете. Алай
айванлар, къушлар мыскъылнен шакъылдап кулелер. «Бу тикен томары
да не кельген экен? Биз чезамагъан меселени шу матюв кирпи
чезеджекми?» — деп чивильдешелер.

Кирпи исе, селям биле демеден, аман артына чевирилип,
тюнъкюльдей-тюнъкюльдей къайта. Акъсакъал алим: «О, гъалиба, бир
шейлер сомурданып кетти...» — дей де, артындан чыкъа. Кирпи
къыскъа аякъларынен ёргъалап, ашыкъа ве «къах-къах», деп кете
экен. Бу сёзлерни эшиткен акъсакъалнынъ чырайы денъише,
манълайына япышып: «Ах, сени къафа!» — дей. Сонъ айванлар,
къушларгъа бакъып:

— Сиз билесинъизми, кирпи не къадар акъыллы айван? О, алим! Шу
къадар тюшюнип меним биле акъылыма кельмеген терен сырлы
меселени о тапып чыкъарды. Э, сиз оны кулесинъиз, о исе джаны
агъырып кете де, «къаз-къаз», дей. Бу кирпиджесине «къаз»
дегени, — дей. — Яни — къазнынъ сувда батмагъаныны хатырлата. Я
о не ичюн сувда батмай?
Чюнки, кокюс куреги бар. Къазлар, папийлер, турналар ве сувда
ялдагъан башкъа къушларнынъ да шай, куреклери бар да!.. Шай
экен, бизге ана шу куреклерге ошагъан сув арабалары, оларны да
ялдатыджы куречиклер япып, дерья-денъизлерге тюшмек керек...

Алим къувангъанындан акъылыны ойнатаяза ве султаннынъ узурына
ашыкъа. Айванлар, къушлар тааджипленип таркъалалар.

Айткъанларына коре, ильки сув арабасы иште шундан сонъ
мейдангъа кельген, сонъ кет-кете, къайыкъ, геми деген буюк-буюк
сойлары яратылгъан экен.

## БЕШСАЛКЪЫМ БЕЙ

Яш бир чобан озь эвининъ огюнде юзюм кутюги отурта. Бир къач йылдан сонъ бу кутюкнинъ устюнде бир салкъым юзюм пейда ола. Лякин юзюм салкъымы пишейим деп тургъанда, насылдыр бир джанавар оны ашап кете. Экинджи йылы кутюкте эки салкъым юзюм пейда ола. Лякин юзюмлерни кене де джанавар ашай. Бир къач йыллар шай текрарлана. Бешинджи йылы дегенде, кутюкте беш салкъым юзюм пейда ола.

— Энди бу йыл ягъма ёкъ, джанаварны мытлакъа тутарым, — деп чобан геджелери кутюк башында къаравул ята. Юзюм салкъымлары алтын киби сарарып, кемалына келеяткъан бир вакъытта ымпыс-тымпыс юрип, Тильки келе ве башыны узатып, юзюмлерни ашамагъа азырлана. Азырлана амма, Тилькининъ келеяткъаныны дуйгъан чобан, оны аман къуйругъындан къапычлай, бир къач керелер авагъа котерип ерге шыпыртып ура.

— Чобан агъа, этме-эйлеме, меним де санъа бир эйилигим олур, — деп инсан тилинен ялвармагъа башлай. — Менден не истесенъ исте, эписини япарым, тек мени ольдюрме.

Тилькининъ инсанджасына сёйленгенине шашкъан чобан:

— Яхшы, Тильки акъай, джанынъны сакъламагъа разым, амма бунынъ къаршылыгъына манъа падиша къызыны алып берирсинъ, — дей. — Лякин акъылда тут: башкъа тилькилер киби айнеджилик япып, мени алдатмакъ истесенъ, мен сени кене тутар да, теринъден чекмениме якъа япарым, къафа тасынъны да кутюк устюне къоярым.

— Меним сёзюм — сёздир, — дей Тильки акъай. — Мен асылзат тилькилерденим. Айткъанымны япарым, амма бу эйилигим ичюн кутюктеки юзюмлерни де эр йыл мен ашарым.

Чобан бутюн бу айтылгъанларнен разы олып, Тильки акъайны бошап йибере. Тильки исе, бир баш олып, догъру падишанынъ сарайына кете ве къапы бекчилерине:

— Мен дюньянынъ энъ зенгинлеринден бири олгъан Бешсалкъым бейден падишанынъ къызына къуда олып кельдим. Падиша азретлерине хабер этинъиз мени къабул этсин, — дей.

Падиша, бу хаберни эшиткенинен, Тильки акъайны къабул этмеге азыр олгъаныны бильдире. Тильки акъай исе, дёрт букленип падишагъа теменна эте ве тилини балландырып, нуткъыны башлай:

— Эй, падишаларнынъ падишасы! Мени сизинъ узурынъызгъа Бешсалкъым бей ёллады. Зенгинликте дюнья юзюнде акъраны олмагъан бу адам, къызынъызны къадын этип алмакъ истей. Бейимнинъ байлыкъларынынъ сынъыры олмагъаны киби, зенгинлигининъ де эсабы ёкъ. Девелерининъ сайысы къыркь бинъдир, эшеклери элли бинъдир, атлары алтмыш бинъдир, къойлары етмиш бинъдир, эчкилери исе, беш йылдан берли сайып турсалар да, шу куньгедже сонъуна чыкъамадылар. Алтын ве кумюшлерини сорама, олар чувал-чувал олып ахырда туралар. Эй, падишам, Бешсалкъым бейнинъ зенгинликлерини айтмакъ ичюн ай ве йыллар да азлыкъ этер.

Падиша, Тильки акъайнынъ баллы сёзлерини дикъкъатнен динълеп, шойле бир джевап бере:

— Яхшы. Бешсалкъым бейге къызымны бермеге разым ве лякин бу йигит тойдан эвель озюнинъ батырлыгъыны косьтермек керек. Бар, бейинъе айт, ачкозь девни тутып, еди башыны да кесип, манъа алып кельсин. Бу дев мемлекетимизге аман бермей ве гедже-куньдюз бизлерни раатсызлап тура.

— Яхшы, падишам, арасы учь кунь биле кечмез, девнинъ еди башы да сарайгъа кетирилир, — деп Тильки акъай эвге къайтып кете.

Ёлда Тильки акъайнынъ огюне копеклеринен авгъа кетеяткъан бир авджы расткеле. Тильки акъай дубарадан къуртулайым, деп аман къоба ичине кирип кете. Кире, амма копек урювлери эп якъынлашмакъта. Тильки акъай джаныны сакъламакъ ичюн артына-огюне бакъмадан къоба бойлап кетебере. Азмы кете, чокъмы кете, бир даа бакъса не корьсин, падишанынъ айткъан анавы еди башлы деви къобаны толдурып ятмакъта экен. Дев еди башы устюндеки козьлерини Тильки акъайгъа тикип:

— A-а, озь аякъларынънен юрип кельдинъми? — деп, еди агъызнен бир вакъытта окюрип-сызгъырып, аякъкъа тура. — Чокъ яхшы, чокъ яхшы, къарным ачыкъкъан эди, шимди мен сени...

Дев, бу сёзлерни айтып, Тильки акъайны къуйругъынен сарып ала да, яваш-яваш агъызына кетире. Къалтырап къалгъан Тильки акъай:

— Эй, къоркъунчлы джанаварлар падишасы! Сенинъ де сонъки кунюнъ етти. Эджелинъ сени беклеп тура. Мен санъа хабер кетирдим. Олюмден къуртулмакъ даа кеч дегиль. Бираз къуйругъымны бошат да, айтаджагъымны айтайым. Шимди мени динълемесенъ, сонъ кеч олур, — дей.

Бу сёзлерни эшиткен дев, неге огърагъаныны бильмейип, аман къуйругъыны бошай.

— Тез ол, айт, насыл олюмдир, мени ким ольдюрмек истей?

— Падиша азретлери мемлекетиндеки бутюн аскерлерини топлап, сенинъ ерасты сарайынъны сарып алды. Сени ольдюрмек ве эбедиен сенден къуртулмакъ истей. Мына шимди бу аскерлер озьлерининъ кескин балта ве сюнгюлеринен сарайгъа киреджеклер ве сенинъ еди башынъны да кесип, падишагъа алып бараджакълар. Падиша азретлери сенинъ башларынъны сарай алдында къазыкъларгъа отуртып къояджакъ. Тез ол, вакъыт кечирме, гизлен.

— Акъыл бер, сен акъыллы бир айвансынъ, къайда сакъланайым? — дей дев.

— Къайда деп тургъанынъ не я? Фуруннынъ ичине кир, нефес алма, къыбырданма, онынъ ичинден сени кимсе тапамаз.

Дев, Тильки акъайнынъ сёзюне уйып, фуруннынъ ичине кире, Тильки акъай исе, девни гизлегенден олып, фуруннынъ агъызыны тобаннен толдура да, алевлетип йибере. Дев, тютюнге богъулып, яткъан еринде олип, джайылып къала.

Тильки акъай кене ёлуна реван ола. Елда расткельген туджджарларгъа Бешсалкъым бейнинъ зенгинликлерини макътай, онынъ эвинде мусафир олгъанларгъа чувал-чувал алтын багъышлагъаныны айта. Ел бою макътавларыны сачып, ниает Тильки акъай чобаннынъ эвине къайтып келе.

— Шорбаджым! Аваленъни ерине кетирдим: падиша азретлери къызыны санъа бермеге разы олды, лякин тойдан эвель ерасты падишасы девнинъ еди башыны ве терисини алып кельменъни эмир этти.

— Э-э, Тильки акъай, бойле бир ишни беджермеге мениммеджалым етерми?

— Шорбаджым! Бу о къадар зор бир иш дегильдир. Мен ярдым этерим. Лякин, мен ольген сонъ, меним джеседимни ач шакалларгъа ташламайджагъынъа ант эт, сёз бер.

— Тильки акъай, сен ольген сонъ сенинъ джесединъни алтын къафеске къойып, сарайда озь одамнынъ тёпесине асып тутаджагьыма ант этем, сёз берем.

— Айса къыркъ деве ве бир де балта алып, меним пешиме тюш! — дей Тильки.

Чобан, къыркъ деве ве бир де балта алып, Тильки акъайнынъ пешине тюше. Бара, бара девнинъ къобасына барып кирелер. Къобанынъ ичи кесек-кесек алтын ве кумюш парчаларынен, чешит тюрлю къыйметли ташларнен толу экен. Отуз докъуз деве алтын юклеселер де, къобадаки алтынлар кене эксильмей.

— Энди, шорбаджы, балтанен пычагъынъны ал да, фурунгъа кир, девнинъ башларыны кесип, терисини сыдырып ал. Къоркъма, дев озюнинъ арам джаныны энди чокътан теслим этти.

Чобан, девнинъ еди башыны кесип, терисини сыдырып, ала да, буларны къыркъынджы девеге юклей, сонъ девелерни айдап, падишанынъ сарайына келелер. Падиша, алтын юклю девелерни ве къоркъунч девнинъ башларынен терисини корип, Бешсалкъым бейнинъ зенгинлигине ве батырлыгъына шашып къала. Оны озь киеви ве вариси, деп илян эте.

Бутюн падишалыкъта къыркъ кунь, къыркъ гедже той-дюгюн чалына. Ич кимсеге белли олмагъан чобан, падишалыкъта баш везир ола. Бешсалкъым бей, деп намы бутюн мемлекетке даркъай.

Арадан бир къач йыл кече. Бешсалкъым бей озюне буюк эйиликлер япкъан Тильки акъайны текмиль эсинден чыкъара. Тильки акъайнынъ бунъа джаны агъырып, Бешсалкъым бейни денъеп бакъмакъ истей. Ымпыс-тымпыс сарай азбарына сокъулып, падиша одасынынъ пенджереси алдында джайылып ята: дерсинъ олип къалгъан! Падишанынъ хызметкярлары бу, хаберни деръал падишагъа бильдирелер. О исе:

— Не бакъып къалдынъыз? Тез ол, шу сасыкъ джесетни чёплюкке атынъыз! — деп эмир бере.

Тильки акъайны къуйругъындан тутып, чёплюк обасы ичине кетирип аталар. Аталар, амма Тильки акъай экинджи куню сабасы кене падишанынъ пенджереси алдында джайылыл ята. Бу хаберни эшиткен падиша:

— Бу не маразнынъ тилькиси, сасымагъа башкъа бир ер тапмадымы? — дей. — Тез ол, шу сасыкъ, джесетни ач шакалларгъа ташланъыз, бир даа оны козюм корьмесин.

Тильки акъайны къуйругъындан тутып, орман ичине атсалар да, учюнджи куню сабасы кене падишанынъ пенджереси алдында пейда олып, джайылып ята. Энди учюнджи кере айны бир хаберни зшиткен падиша пек яман ачувланып:

— Тез ол, бу сасыкъ лешни алынъыз да, терен бир чукъургъа комюнъиз! — дей. — Эгер о, меним пенджерем алдында бир даа пейда олса, эм тилькини, эм де сизни къуюгъа ташлатып, устюнъизни ташнен къапаттырырым.

Падиша, бу сёзлерни айтмакъта олгъан арада, Тильки акъай джанланып, эки аягъы устюне тура да:

— Эй, чобан огълу чобан! — дей. — Берген сёзюнъни унуттынъмы? Ольген сонъ мени алтын къафесте тутаджакъ сен дегильми эдинъ? Эйиликке къаршылыгъынъ кемликми? Чобан эдинъ, кене де чобан олып къал! — дей.

Тильки акъай бу сёзлерни айта да, гъайып олып кете. Бир ань ичинде сарай чобаннынъ эвине чевириле. Бешсалкъым бей де кене эвельки киби чобан олып къала.

## АКЪЫЛЛЫ КЪЫЗ

Бир ханнынъ огълу озюне къыз къыдырып, елгъа чыкъа. Бир чокъ шеэр ве койлерни кечкен сонъ, кучюджик бир эвнинъ алдында агъач парлап отургъан бир къызны расткетире. Сорамадан-сокъмадан азбаргъа кире. Къыз, чагъырылмагъан бу мусафирни корьгенинен:

— Ой, бу къулакъсыз эвнинъ алла белясыны берсин, -дей. 

Хан огълу бу сёзнинъ манасыны анълап оламай, лякин сорап бильмекни озю ичюн ляйыкъсыз бир шей таный. О, къызнынъ янына барып:

— Бабанъ къайда, ананъ къайда, не пиширесинъ?- деп сорай.

Къыз:

— Бабам ер девирмеге, анам бирни эки этмеге кетти, -дей. Пиширген ашым беши минер, беши энердир.

Хан огълу бу сёзлернинъ манасыны анълап бильмек ичюн чокъ тюшюнип бакъса да, акъыл кестиралмай ве азбардан чыкъып кетмеге меджбур ола.

Кете-кете, озен янында сабан сюрген бир къартчыкъны расткетире. Селямлашалар. Хан огълу эшиткен сёзлерини къартчыкъкъа айта ве маналарыны анълатып бермесини риджа эте.

— Эй, огълум, бойле адий шейнинъ манасыны да анълап оламадынъмы? — деп кулюмсирей къарт. — Къыз, сени сынап бакъкъан, сен исе тильсиз эшек киби къулакъларынъны салындырып, агъыз ачып къалгьансынъ. Динъле? Къулакъсыз эв — копексиз эв демектир. Эвде копек олгъанда сен сорамадан-сокъмадан азбаргъа кирмез эдинъ. Бабасы ер девирмеге, яни сабан сюрмеге кеткен, анасы да бирини эки этмеге, яни эбанайлыкъкъа кеткен. Беши энер, беши минер дегени де, бакъла шорбасы пиширем демектир. Бакъла пишеяткъанда, онынъ ярысы энер, ярысы да сув устюне чыкъар. Сонъ, насыл, анъладынъмы?

Хан огълу шу дередже адий шейлернинъ асылына озь акъылынен иришмегенине утанып, ёлуна реван ола. Козь огюне къызны кетирип тюшюнген сайын, къызгъа муаббети арта.

Хан огълу сарайгъа къайтып кельген сонъ, везирлерден энъ акъыллысы деп эсаплангъан бирини чагъыра да:

— Алтыны не яптынъ? — деп сорай.

Везир, хан огълунынъ къыз алдында шашып къалгъаны киби къулакъларыны салындыра да:

— Насыл алтыны? Анълап оламайым, ачыкъ айтынъыз, - дей.

— Эй сени, даа везирлернинъ энъ акъыллысы эсаплана, - дей хан огълу. Озю исе «Раббиге шукюр, менден де акъылсызлар бар экен», деп къувана. Сонъ сёзюни девам этип: - Айды, бойле шейни тюшюнип тапмакъ сенинъ акъыл ишинъ дегиль, бар да фелянча ердеки койлюден сорап биль, о везир олмаса да, санъа баягъы акъыл огрете билир, -дей.

Везир неге огърагъаныны бильмей, ёлгъа чыкъа. Экинджи куню сабанджы койлюнинъ янына барып токътала. Агъыз арамакъ макъсадынен:

— Сен алтыны не яптынъ? — деп сорай.

Къарт озюни сыкъмадан, джевабыны такъыштыра:

— Алтыны тарттым, создым, он экиге етиштиралмадым; дагъларны бувакъ басты, ашагъысына туман чёкти, дегирменим де бозулды, алым пек мушкюль олды, -дей.

Везир бу сёзлернинъ манасыны анъламакъ ичюн чокъ тюшюне, лякин акъыл кестиралмай ве ахыр-сонъу койлюнинъ озюнден сорап бильмеге меджбур ола:

— Къартым, бу сёзлернинъ манасы недир? — дей.

Къарт кулюмсиреп:

— Мийсизлерден бири де сен экенсинъ де, къардашым, - дей. — Бойле адий шейлерни анълап оламагъанынъ худжур бир шей. Ана отькен кунь де тыпкъы сенинъ киби бир анъкъав кельген эди. Айттым, лякин анъладымы-ёкъмы, бильмейим.

Везир, сёз хан огълу акъкъында кеткенини дуйып, юректен къувана. «Токъта сен, огълан, мени масхара эттинъ, мен де сени дубарагъа огъратырым», деп тюшюне.

— Айт, къартым, эр бир сёзюнъиз ичюн беш алтындан тёлерим, истесенъиз, мына пешин беш алтын берейим, — дей.

Къартчыкъ озюне узатылгъан алтын кисесини кери итеп:

— Акъыл базарда сатылып алынгъан бир шей дегильдир, — дей де, сёзюни девам эте: -Алтынынъ манасы алты айдыр; алтыны тарттым, создым, он экиге етиштиралмадым дегеним де, алты ай чалыштым, он экиге етиштиралмадым, демектир. Дагъларны бувакъ басты дегеним, мына башымнынъ сачлары агъарды, демектир. Ашагъысына туман чёкти дегеним, козьлерим арув корьмей, туманлы коре башладым демектир. Эбет де бундан сонъ меним алым мушкюль олмай насыл олсун?

Везир, къартчыкънынъ джевапларыны эшитип, шашып къала. Сагълыкълашкъанда мерагъыны къандырмакъ макъсадынен:

— Къартым, якъынларда сизинъ койге бир яш йигит келип кетмедими? — деп сорай.

— Санъа ошагъан бир матюв келип кеткен эди. О, меним къызым Теслиенен лаф этмеге ынтылгъан. Къызнынъ айткъанларындан бир шей анълап оламагъанындан, манъа келип акъыл танышты.

Везир, сарайгъа къайтып келе. Алгъан джевабыны хан огълуна айта. Хан огълу везирнинъ якъасыны кене де бошамай:

— О къарткъа бар да, шу койнинъ энъ акъыллы къызынынъ адыны билип кель, -дей.

Везир къопая берип:

— О къызнынъ ады Теслиедир, -дей.

— Я бабасы ким экен?

Везир хан огълуны мыскъыллап:

— Онынъ бабасы сизге акъыл огреткен сабанджы койлюдир, — деп джеваплана.

Хан огълу, утангъанындан, ер ярылса, ернинъ астына кирип кетмек дереджесине келе, ачувлана, везирни айдап йибереджек ола, лякин насыл да олса, озюни эльге ала, бираз тынчлангъан сонъ:

— Мен сени шу къызгъа къудалыкъкъа йиберем, — дей. - Барып о къызнынъ бабасына айт, къызыны келин этип сарайгъа тюшюрмек истейим. Эминим, койлю къызы бойле бир теклифке къувана-къувана разылыкъ берир.

Везир кете. Шу куню сабанджынынъ эвинде къонып, не ичюн кельгенини айта. Везир:

— Ана, къартлыгъынъда хан огълунынъ къайнатасы оладжакъсынъ, -деп иляве эте.

Къартчыкъ къуванмай, чырайыны сытып, тюшюнджелерге дала. Сонъ, везирге айланып:

— Къызымдан сорайыкъ, о не десе, шу олур, -дей де къызыны чагъырта. Къызына хан огълунынъ теклифини бильдире.

Везир:

— Хан огълу даа якъынларда сизинъ эвинъизге келип кеткен эди, сени корип дели-диване олып къалды, -деи.

Къыз, бабасынынъ алдында тиз чёкип:

— Бабай, чокътан ёкъкъа бармам, ёкътан чокъкъа учып барырым, -дей де, эвден чыкъып кете.

Везир къартчыкътан:

— Къызынъыз не айтты, хан огълуна бармагъа разылыкъ бердими? — деп сорай.

Къартчыкъ анълата:

— Къызым: чокътан ёкъкъа бармам деди, яни малы чокъкъа, акъылы ёкъкъа эрге чыкъмам, деди. Ёкътан чокъкъа учып барырым, деди, яни малы ёкъкъа къуванып эрге тиерим, деди.

Шай этип сабанджы къызы хан огълунынъ къудасыны къайтарып йибере.

## АХМАКЪ КЪАШКЪЫР

Бир заманда бар экен, бир заманда ёкъ экен, бир ахмакъ къашкъыр бар экен. Бу ахмакъ къашкъыр койден узакъ буюк дагъларда юре, не расткетирсе эписини тутып ашай экен.

Азмы кече, чокъмы кече, куньлерден бир кунь о, пек яман хасталана. Хасталыгъынынъ себеби, дигер айванларны ынджыткъаным ичюндир, деп тюшюне ве озь-озюне:

— Хасталыкътан турсам, ич бир айванны ынджытмам, — дей. Чокъ кечмей, о яхшы ола. Шундан сонъ, хаста олгъанда берген сёзюни бутюн айванларгъа бильдирмеге къарар бере. Кете-кете дагъда бир алан ичинде отлап тургъан бир бузавгъа расткеле. Бузав ондан къоркъып къачмагъа ынтылгъанда, къашкъыр онынъ огюне чыкъып:

— Къоркъма, достум, мен артыкъ сизни ынджытмамагьа сёз бердим, — дей. Бузавнынъ бунъа чокъ инанаджагьы кельмей. Амма къашкъыр сагълыкълашып кеткен сонъ инана.

Къашкъыр бираз даа кеткен сонъ, эки къочкъаргьа, сонъ бир аткъа расткеле. Оларгъа да, артыкъ ич бирисини ынджытмайджагъыны айтып, сёз берип къайта. Къашкъыр догъру къобасына келе. Баягъы ял алгъан сонъ, о озюнинъ зиядесинен такъкъаттан тюшкенини, чокъ ач олгъаныны, къурсагъынынъ гъырылдагъаныны дуя.

Не япайым экен, деп тюшюне:

— Бабам, дедем ойле яшап ольген де, мен не ичюн бу къадар мерхаметли олам я, — деп къайтып, атны ашамагъа къарар бере.

Къашкъыр артыкъ ич бир шейге къулакъ асмай, догъру аткъа кете. Ат кене эвельки еринде отлай экен. О, къашкъырны корьгенинен, меселени анълай ве бир айнеджилик тюшюне.

Къашкъыр онынъ янына келип:

— Мен сени ашамагъа къарар бердим, — дей.

Ат къашкъыргъа:

— Ашасанъ аша, лякин арт аягъыма бир мых кирди, о мени чокъ раатсызлай, башта оны чыкъарманъны риджа этем, — дей.

Къашкъыр бунъа разы ола. Атнынъ аягъындан мыхны чыкъармакъ ичюн арт аякъларына якълаша, шу арада ат къашкъыргъа яхшы бир тепме яндыра, ахмакъ къашкъыр юварланып кете. Баягъы вакъткъа къадар эсини топлап оламай ята. Бираз эси башына келе башлагъан сонъ, тентир-ментир еринден турып кете. Кете-кете, къочкъарларгъа расткеле. Энди оларны ашайджакъ ола. Къочкъарлар экиси бири-биринен тюртюшип отура экенлер. Бир даа бакъсалар, къашкъырнынъ кельгенини корип, меселени анълайлар, амма тюртюшмекни вазгечмейлер.

Къашкъыр догъру оларнынъ янына келип:

— Сизни ашамагъа къарар бердим, — дей.

Къочкъарларнынъ бириси:

— Гузель амма, сен башта бизни акълаштыр да, сонъ ашасанъ аша. Мына бу бизим бабамыздан асабалыкъ къалгъан топракъ. Биз оны пайлашмакъ ичюн чекишемиз. Риджа этемиз, болип беринъиз, — дей.

Къашкъыр разы ола ве топракъны больмек ичюн, къочкъарларнынъ арасына кире, къочкъарлар бундам файдаланып, экиси эки тарафтан озьлерининъ сюйрю бойнузларынен къашкъырны тюртип, эсини ала ве озьлери къачып кетелер.

Къашкъырнынъ алы пек феналаша. О, зайыфлаша, сонъ дередже такъаттан кесиле. Сонъки ишанчы олгъан бузавгъа кете. Баргъан сонъ, бузавгъа да, оны ашайджагъыны айта.

Бузав:

— Бойнузымнынъ янында бир яра бар, башта оны къопарып ташла да, сонъ аша, хасталанмазсынъ, — дей. Къашкъыр разы олып, онынъ бойнузынынъ янына башыны узаткъанда, бузав бутюн кучюни топлап, бойнузларынен къашкъырны къакъыштырып йибере ве къачып кете.

Юварланып, джайылып къалгъан къашкъыр тап акъшам устю, кунеш къонайым деген бир вакъытта озюне келе ве эсини топлай. Энди о, аштан да вазгече, тек джаныны къуртарып, къобасына барып етмекни арзулай. Арзулай амма, бир даа бакъса не корьсин, бир сюрю чобан копеги авулдап, онъа къаршы келелер. Къашкъыргъа ине делиги бинъ алтын олып корюне. О, дос-догъру тавшангъа чапып бара.

— Тавшанчыкъ, тавшанчыкъ, джаным-козюм тавшанчыкъ, ач къапынъны, мени ювагъа ал, — дей. — Ант-емин этем, сени богъмам, парчаламам. Копеклер келе, мени бу йыртыджылардан къуртар, сени омюрбилля унутмам.

Къоркъусындан къалтырап къалгъан тавшан, къапысыны даа зияде пеките де:

— Къоркътынъмы, къашкъыр агъа? — деп эриштире. — Сенинъ панджанъа тюшкенде биз де шай къоркъа эдик.

Шу арада келип еткен чобан копеклери къашкъырны парча-кесек этип ташлайлар.

## ЗОРАКИ ЙИГИТЛИК

Косе бай джайлавдан къайтаяткъанда оппадакътан бир девге расткеле. «Къачсам — тутар, къоркъсам — ютар», деп тюшюне Косе бай. Сонъ, «ольсем де, йигитчесине олейим» дей де, догъру девге къаршы бара. Курешке азырлангъан олып, енълерини тирей де:

— Олян, езит огълу езит, бу ерлерде кезмеге менден къоркъмайсынъмы? — дей.

Дев, чибин киби олып корюнген бу Косенинъ макътанчакълыгъына къакъылдап куле. Ойле бир куле ки, сесинден къаялар кочип кетелер. Дев, Косе байны мыс-къыллап:

— Джаным Косе, бу сеферине манъа токъунма, эгер бир даа янъылып, бу ерлерге тюшсем, мени парча-кесек этип ташларсынъ, — дей.

Косе бай юрекленип:

— Екъ, аман бермем, мына шимди гебертип ташларым, — дей.

Дев ялваргъандан олып:

— Этме Косе, мени аджымасанъ, бала-чагъамны аджы, яш къадынымны аджы, — дей. Косенинъ юзьсюзлиги даа зияде арта.

— Къана, насыл бир олюм истейсинъ: богъайыммы, сояйыммы, ёкъса терекке асып къояйыммы? — дей.

Дев:

— Косе бай, мени богъгъандан, сойгъандан я да аскъандан санъа не файда? Бельки мен сенинъ къолунъда олгъан джанымны сатын алырым? — деп сорай.

— Я озюнънинъ сасыкъ джанынъа не берирсинъ?

— Бир кубу алтын беририм, — дей дев. — Лякин алтыным сарайда тура. Юр кетейик, баре бугунь менде мусафир олурсынъ.

Косе бай девнен кетмеге къоркъса да, алтындан вазгечамай ве девнинъ артына тюшип, сарайгъа бара. Дев зияфет этип, софра доната: бир къач дане къызартылгъан къой, бир къач мети бекмез, май ве къатыкъ къоя. Косе бай бир кесек къой этинен кифаеленип, софрадан чекиле. Дев тааджипленип:

— Буюрса, ёкъса ашымызны бегенмединъми? — деп сорай.

Косе къопайлыгъына барып:

— Мен дев эти ашап алышкъаным, — дей. — Балачыкъларынъдан бирини соймаз экенсинъми?

Дев, Косе байдан керчектен де къоркъып башлай. «Шуны тез-тез савуштырып йибермек керек», — деп тюшюне.

Экинджи куню дев Косе байгъа:

— Дагъдан бир юк агъач кетирсе! — дей.

Косе бай девнинъ агъач ташыгъан узундан-узун сыджымыны алып, одунгъа кете. Сыджымнен дагъны сарып ала ве йипнинъ эки уджуны къолуна тутып, тюшюнджеге дала. Бу арада келип къалгъан дев:

— Косе бай, сиз не япасыз шу? — деп сорай. Косе:

— Не япасынъ дегенинъ не я? — деп джеваплана. — Дагьны сенинъ эвинъ огюне кочюрмек истейим. Эр кунь агъач ташып отурмакъ керек олмаз.

Дев, олян бу Косе керчектен де пек кучьлю экен, деп тюшюне.

— Керекмей, керекмей, Косе бай, мен озюм бир юк агъач алып барырым, — дей де, бир юк одун юкленип, эвине алып бара.

Бундан сонъ дев, Косе байны сувгъа йибере.

— Барып бир сакъа сув кетир, — дей.

Девнинъ сакъасы юз къопкъа сув ала экен. Косе бай сакъаны корьгенинен шашып къала: бунъа инсан кучю етерми, деп тюшюне. Сонъ къуюгъа бара, къолуна пычакъ алып, къуюнынъ тюбюне тюше ве онынъ кенарларыны пычагъынен оймагъа башлай. Бу арада келип къалгъан дев Косе байны къую тюбюнде корип:

— Косе бай, къую тюбюнде сиз не япасынъыз шу? — деп сорай.

— Не япасынъ дегенинъ не я? — дей Косе. — Къуюны чыкъарып, сенинъ эвинъе алып бармакъ истейим. Эр кунь сув ташып отурмазсынъ.

Дев, Коседен къуртулманынъ чаресини къыдырып, тюшюне.

— Керекмей, керекмей. Косе бай, мен озюм бир сакъа сув алып барырым, — дей де, бир сакъа сувны сартына урып, эвине алып бара.

Дев, Коседен къуртулманынъ чаресини къыдырып, бир кунь акъшам къадынына шойле дей:

— Сен, апакъай, къыркъ къопкъалыкъ къазанда сув къайнат. Косе бай юкълагъанда онынъ устюне тёкермиз.

Бу сёзлерни эшиткен Косе, тёшек ичине девнинъ туз дёгген келисини къоя, оны ёргъаннен сара, озю исе тавангъа чыкъып ята.

Гедженинъ дер маалинде дев къыркъ къопкъалыкъ къазанны къулакъларындан тутып, тёшекнинъ устюне авдарып тёке. «Ана, бу къоркъунчлы адамдан да къуртулдым», — деп къувана. Къувана амма, саба бакъса не корьсин, Косе бай азбарда кезине.

— Косе бай, арув юкъладынъызмы? — деп сорай Дев.

— Сагь олунъыз, тёшегим пек джыллы эди, — дей Косе.

Бу бешареттен яманлыкънен къуртуламазсынъ, дуйып, къалса, тирилей джанынъны алыр, эйиси оны яхшылыкънен башымдан савуштырайым, дей дев.

— Косе бай, манъа чокъ эйиликлер яптынъыз, энди сагълыкълашув куню кельди, ишандыргъан алтынларымны ялынъыз да, эвинъизге кетинъиз.

Дев Косеге бир кубу алтын бере. Бере амма, Косе бу алтынны насыл котерсин?

Косе, алтын толу кубуны сарай огюне чыкъара. Сонъ бир шейлер тюшюнген киби, кокке бакъа, этрафына бакъа. Буны корьген дев:

— Косе бай, неге бакъып турасынъыз, алтынны алгъан сонъ эвинъизге къайтып кетмелисиз! — дей. Косе:

— Энди бу алтынны ташып юрейимми? — деп джеваплана. — Кокке бакъкъанымнынъ себеби, бу алтынларнен айны урайыммы, ёкъса кунешни шыпыртайыммы, деп тюшюнем, — дей. — Этрафыма бакъып тургъанымнынъ себеби, бу алтынларны фырлатып эвиме тюшюрмектир.

Дев Косенинъ мерамындан пек къоркъкъанындан:

— Этме, эйлеме, Косе бай, — деп ялвармагъа башлай. — Ай гедже бизим чырагъымыздыр, кунеш де куньдюзлери шамымыздыр. Сен оларны урсанъ, биз айсыз, кунешсиз не япармыз? Алтынларны сенинъ эвинъе мен озюм алып барайым.

Косе:

— Барсын, шай олсун! — дей. — Амма мен джаяв юрмеге алышкъан адам дегилим, мени де сыртынъа алырсынъ.

Дев, Коседен къуртулмакъ ичюн эр шейге разы ола. Елгъа чыкъалар. Косенинъ агъырлыгъы девге бир чибин къадар да олып корюнмей.

— Косе бай, сизнинъ бу къадар енгиль олманъызнынъ себеби недир? — деп сорай. Косе:

— Агъырлыгъымны озь элиме алдым, онынъ ичюн шай, — дей. Сонъ, къушагъы арасындан пычагъыны чыкъарып, девнинъ аркъасына санчмагъа башлай.

Дев, сыртыны къамбыратаберип:

— Косе бай, агъырлыгъынъызны алынъыз, белимни сындыраятырсынъыз! — деп багъыра.

Насыл да олса, Косенинъ эвине якъынлашалар. Косе:

— Мен сенинъ эвинъде мусафир олдым, энди невбет санъа кельди, бир къач кунь къалып, къонакъ олурсынъ даа, — дей.

— Олсам олурым даа, — дей дев.

— Айса бу ерде бираз токътап тур, мусафир келеджегини къадыныма айтайым, эвни джыйыштырсын, бир къач къой къавурсын.

Косе эвине келип кире, дёрт огълуны эвнинъ дёрт кошесине багълап къоя ве балаларынен къадынына меселенинъ асылыны анълата. Сонъ, девни эвге чагъырмагъа кете.

— Юрюнъиз, аш азыр, бираз къапынайыкъ, — дей. Косе бейнен дев эвге келип киргенлеринен Косенинъ огъуллары:

— Баба, бизни чезип ёлла, дев кельди, биз дев эти ашамакъ истеймиз! — деп яйгъара къопаралар.

Дев къоркъусындан «уф» деп теренден кокюс кечире.

Девнинъ агъызындан чыкъкъан ель Косени бир чырпы парчачыгъы киби, долапкъа котерип ата. Буны корьген дев тааджипленип:

— Косе бай, долапта не арайсынъыз? — деп сорай. Косе:

— Не арайым, дев сойгъан балабан бир пычагъым бар эди, къайда маразда къалды бельмем, тапамайым, — деп джеваплана.

Бу арада Косенинъ къадыны пейда олып:

— Акъай, акъшамлыкъ къайсы бир девнинъ башыны асаджакъмыз: арандакиси пек къарт, бельки эвдеки девнинъ башыны асармыз? — деп сорай. Косе:

— Барсын ойле олсун, — дей. — Мына шимди эвдеки девнинъ башыны кесип, санъа беририм.

Бу сёзлерни эшиткен дев, аман къапыдан сыптырылып къачып кете. Кете, кете, бир тилькиге расткеле. Башына келип кечкенлерни бирер-бирер онъа айта.

— Мусафир этеджек олып, аз къалды джаныма етеджек эди, - дей.

Тильки, балабан девнинъ кучюджик Коседен бу къадар къоркъкъанына шашып:

— Эй, дев агъам, пек абаза бир айван экенсинъиз де! — дей. — Энди Коседен къоркъкъан дев олурмы? Мен дев олмасам да, Коседен къоркъмайым, эр гедже кумесине далып, тавукъ этинен кейфленем. Юрюнъиз, берабер барайыкъ, сен Косени ашарсынъ, тавукъларнынъ акъкъындан мен келирим.

Косе, девнен берабер келеяткъан тилькини корип:

— Аферин санъа тильки эфенди, — дей. — Бу къачакъны да якъалагъансынъ. Сенинъ кетирген девлеринънинъ сайысыны унуттым: бу он биринджисими, он экинджисими? Айды, не де олса, сонъ эсаплашырмыз. Къана, девни якъын кетир де, башыны кесип алайыкъ, къазан бошуна къайнамасын.

Бу сёзлерни эшиткен дев, артына бакъмадан, табана къувет берип, къачып кете.

## СУВ АЙГЪЫРЫ

Бир заманда яшагъан бир падиша кезинмеге чыкъкъанда, везирлеринен берабер базаргъа да кире. Базарны сейир этип юрген вакъытта насылдыр бир адамнынъ бар сесинен:

— Эй, акъыл чокъ, сермия ёкъ! Акъыл чокъ, сермия ёкъ! — деп багъырып юргенини корелер. Бу сёзлер падишаны меракъландыра. О, везирлерини ёллап: «Бар чагъырынъыз о адамны, не ичюн бойле багъырып юргенини билейик»,— дей. Везирлер барып, шу фукъаре адамны падишагъа алып келелер.

— Не ичюн ойле сёзлер айтып къычырып юресинъ? — деп сорай падиша ондан.

— Менде акъыл чокъ, сермия ёкъ, — дей фукъаре.

— Санъа не керек? — дей падиша.

— Бир къач дане атлы араба керек, — дей фукъаре.

— Яхшы. Мен санъа бир къач араба берейим. Акъылынъ не къадар чокъ олгъаныны сонъ корермиз, — дей падиша.

Шай этип, падиша фукъареге арабаджыларыны йибере. Фукъаре оларны шеэрнинъ четиндеки куль обасына алып кете ве андан денъиз ялысынынъ отлы бир ерине куль ташыта. Бир къач куньден, ялыгъа етерлик дереджеде куль ташылгъан сонъ, фукъаре арабаджыларны къайтара. Озю исе булутлы, айсыз геджелерни беклей.

Бойле геджелернинъ биринде о, ялыдаки чалылар арасына гизлене. Бираздан бакъса не корьсин, денъизден агъызында эльмаз ташлар олгъан сув айгьыры чыкъа. О, этрафны ярыкълаткъан эльмаз ташларны ерге къойып, отлайджакъ ола. Амма къыйметли ташлар куль ичине комюлип кетелер. Сув айгьыры кери къайтып, динъизге чома ве агъызына эльмаз ташлар алып, кене ялыгъа чыкъа. О, отлайым дегенде, ташлар кене кульге тюшип, комюлип кетелер.

Бойлеликнен, сув айгьыры бу арекетлерини токътамай текрарлап тура. О, денъиз тюбюнден не къадар эльмаз ташы чыкъаргъан олса, эписи куль ичине комюлип кете. Фукъаренинъ де макъсады бу экен. О, пек къуванып, эвине къайта.

Эртеси куню кене ойле ола. Отламагъа чыкъкъан сув айгъырынынъ кетирген къыйметли ташчыкълары эп кульге комюле. Айгъыр отлап оламадан денъизге къайтабере.

Бойле чокъ геджелер кече. Куль ичинде энди пек чокъ эльмаз топлана.

Фукъаре арабджыларны бир даа ялы боюна кетирип, мында тёкюльген кульни арабаларгъа юклетип, озюнинъ азбарына ташыта. Сонъ о, шу кульге топракъ къошып, ондан тола япа башлай. Япып битирген сонъ толаларны къурутмакъ ичюн кунешке къаршы тизип къоя.

Толалар къуругъан сонъ фукъаре оларны арабаларгъа юклеп, падишанынъ сарайына алып кете.

Сарай азбарына кирген сонъ о, падишаны чагъырта.

Падиша: «Мени аягъына чагъырткъан ким?»—деп ачувлана. Пейджере янына бара. Бакъса, азбарда анавы фукъаре тура. Онынъ янында исе тола юклю арабаларны коре.

— Бу да не маразнынъ шейи экен? — дей де, меракъланып азбаргьа чыкъа.

— Мен бу арабаларгъа юклеп, сизге эльмаз алып кельдим, падишам, къабул этинъиз, — дей фукъаре,

— Эльмаз дегенинъ, бу толалармы? Не, мени кульмек истейсинъми? Анавы дарагъачкъа асыладжагъынъдан хаберинъ бармы, пезевенк? — деп ачувлана падиша.

— Ёкъ, падишам, мен сизни алдатмайым, мына бакъынъыз, — дей де, фукъаре арабадан бир-толаны алып, падишанынъ козю огюнде ортасындан экиге боле.

Падиша козьлерине инанмай. Акъикъатен де, толанынъ ичинден йылтырап, эльмаз таш чыкъа. Шай дер экеч, фукъаре бир толаны даа алып парчалай. Онынъ ичинден де эльмаз чыкъа.

Падиша севингенинден шу ерде арабаларны бошатмакъны эмир эте. Фукъарени исе озюнинъ одасына давет этип, ондан бу эльмаз ташларны насыл тапкъаныны сорай. Фукъаре падишагъа эписини анълата.

— Сен бизим падишалыгъымызгъа буюк ярдым еттинъ,— дей де, падиша фукъареге эки торба алтын бере.

— Бунынъ бириси кетирген «толаларынъ» ичюн, дигери де сенинъ акъылынъ ичюн, — дей.

Шай этип, фукъаре алтынларны эвине алып кете ве къорантасынен онъып-осип, бол-сал яшай.

## ТАЗ БАШ КОСЕ ВЕ АЙНЕДЖИ ДЕЛИ ХАЯ

Бир заманда бар экен, бир заманда ёкъ экен, Чадыр дагънынъ тюбюнде пек ачкозь бир Таз Косе яшай экен. Куньлерден бир кунь бу Косенинъ эвине яш бир ыргъат келип, иш сорай.

Косе:

— Я сен мында къайдан мараздан кельдинъ? — деп сорай.

— Къомшу койден кельдим, — дей ыргъат.

— Адынъ не?

— Адым Дели Хая.

Косе къурсагъына япышып, къакъылдап куле: «Ады Дели Хая олгъан сонъ, озю де Корбек эшеги киби ахмакъ бир махлюкъ олса керек. Эшек — эшектир, аш истемез, сув истемез, гедже-куньдюз ишлей берир».

Косе шойле тюшюнип, Дели Хаяны ыргъат тутмакъ ве бир къач айлар бедавадан беш ашагъы ишлеттирмек истей.

— Я сен насыл бир ишке къадырсынъ?

Дели Хая чокъ тюшюнип отурмадан:

— Не айтсанъыз, оны япарым, — дей.

— Шай олгъанда, мени динъле! — дей Косе. — Гедже-куньдюз ишлерсинъ, айткъанымны япарсынь, бергенимни ашарсынъ. Берекетни мен йыгъып алырым, озюнъе исе, чыплакъ къаялар устюнде не оссе, оны алырсынъ. Агъыз ачмадан, сёз къайтармадан ишлемек керексинъ. Барып да ачувланаджакъ олсанъ, мен сенинъ еди къат теринъни сыдырып алырым. Эгер мен ачувлансам, сен меним ялынъыз бир къат теримни сыдырып алырсынъ. Сонъ насыл, разысынъмы?

Дели Хая:

— Разы олмай не япайым, шорбаджы? Сабадан берли агъызыма бир шей къоймадым, эбет разым, — деп джеваплана.

— Айса мына не: бу копекни ал да, оны чёль ичине йиберебер. Сонъ огюзлерни сабангъа екип, копек юрген ёл боюнджа сабан сюр.

Аш беклеген Дели Хая иш алып, чёльге кете ве бутюн кунь огюзлерни копек пешинден чаптырып, сабан сюре.

Къаш къаранлыгъы тюше башлагъанда къыр устюнде Косе пейда ола.

— Ал бу отьмекни де, аша! — деп къыр устюнден бир отьмек ташлай. Ташлай амма, Дели Хая етип кельгендже, отьмекни копек алып къача.

Косе, Дели Хаянынъ зытына басып:

— Тойдынъмы, Дели Хая? — деп сорай. — Манъа ачувланмайсынъмы?

— Тойдым, шорбаджы, тап кекирмеге башладым, — дей Дели Хая. — Сизге не ачувланайым, ашынъыз ичюн сагъ олунъыз.

Косе эвине къайта, Дели Хая исе бош къурсагъыны тутып, кене ач къала.

Не япмалы? Сабаны беклемелими?

Дели Хая эминликнен пычагъыны чыкъара, огюзлерден бирини соя ве балабан бир атеш якъып, кебапнен кейфлене. Ашап тойгъан сонъ огюзнинъ бир аягъыны ерге къадап къоя.

Сабасына Косе келип бакъса не корьсин, огюзлернинъ бири ёкъ олгъан.

— Эй, Дели Хая, анавы огюзни отавгъа йибердинъми? -деп сорай.

— Ёкъ, шорбаджы, экинджи огюз отавгъа дегиль де, о бир дюньягъа кетти. Гедже афатлы бир боран къопты, огюзни ерге йыкъты. Ачкозь топракъ оны аман ютып йиберди. Ана, коресинъми, аягъы корюнип тура, —дей Дели Хая.

Ачувындан къарпыз киби къызаргъан Косе, ыргъатыны урмакъ ичюн къолуны котере, лякин бирден къолуны кери тартып ала: ачувланып къавильде енъильгени алда, ыргъаты онынъ бир къат терисини сыдырып аладжакъ!

Дели Хая:

— Шорбаджы, бельки манъа ачувланадырсынъыз? — деп сорай.

Таз Косе зорнен ачувыны ятыштырып:

— Джаным, не ичюн ачувланайым я, — дей. — Айды, экинджи огюзнинъ ерине озюнъ екиль де, топракъны сюребер.

Дели Хая экинджи огюзнинъ ерине кечип, сабанны тарткъычламагъа башлай.

Акъшам Косе кене къайтып келе. Бакъса не корьсин. Энди биринджи огюзи де ёкъ, экинджиси де!

Косе афакъаннен:

— Копек огълу копек, меним сонъки огюзим къайда? — деп багъыра. Дели Хая:

— «Ялынъыз башыма яшап не япайым», деди де, биринджи огюзнинъ пешинден о бир дюньягъа кетти, — дей. — Не япмалы, эджель, бир кунь ола биз де оледжекмиз. Сен, шорбаджы, ачувланасынъ, гъалиба?

Делиге не айтырсынъ? Таз Косе, Дели Хаяны ыргъат туткъан дакъкъаларына лянетлер айтып:

— Джаным, неге ачувланайым я? — дей де, эвине къайтып кете.

Эртеси куню Таз Косе, ыргъатыны чагъырып, онъа янъы иш авале эте.

— Огюзлеримиз гъайып олды, — дей. — Энди азбар ишлеринде чалышаджакъсынъ.

— Баш устюнде, шорбаджы, бутюн айткъанларынъызны сёзю-сёзюне беджермеге азырым. Эмир этинъиз!

— Кумеске бар да, козюнъе къайсы бир тавукъ къараса, оны сойып, мында кетир.

Дели Хая кумеске кире. Бакъса, бутюн тавукълар онъа бакъып туралар.

Дели Хая бутюн тавукъларны сойып чыкъа да, сыртына урып, шорбаджысына алып бара. Косе, ачувындан не япаджагъыны бильмей:

— Олян, серсем эриф, сен кене не яптынъ? — деп багъыракълай.

— Дели Хая озюни сыкъмадан:

— Не яптынъ дегенинъиз не я, шорбаджы, айткъанынъызны яптым даа! Мен бир тавукъны сояджакъ эдим. Бакъсам, эписининъ козьлери манъа тикильген. Бизлерни де сойынъыз, деп туралар. Мен оларны аджыдым, шунынъ ичюн эписининъ башыны кесип ташладым. Бельки сиз манъа ачувланадырсынъыз?

Таз Косе:

— Джаным, неге ачувланайым я? — дей де, теренден кокюс кечире.

Бир къач куньлерден сонъ Таз Косе, ыргъатына янъы бир иш авале эте.

— Къойларны янъы орюшке айдап бар. Яхшы бакъ, къойларны озенден кечиргенде аякъларындаки терилери сыланмасын!

Дели Хая:

— Баш устюнде, шорбаджы, айткъанларынъызны сёзю-сёзюне беджеририм, — дей де, къойларны янъы орюшке айдай, озен ялысына келип еткенде, бутюн къойларнынъ аякъ терилерини сыдырып котере ве озенден кечире. Экинджи ялыгъа чыкъкъан сонъ, терилерини кене къайтара.

Бир къач куньден орюшке Таз Косе келип:

— Сонъ, насыл, Дели Хая, къойлар озенден сагъ-селямет кечтилерми, аякълары сыланмадымы? — деп сорай.

— Эр шей ёлунда, шорбаджы, ич бир къоюнынъызнынъ терисине сув тиймеди. Косе тааджипленип:

— Я сен бу ишни насыл яптынъ? — дей.

— Озен ялысына келип, къолларымны котердим, дуа эттим, Алладан Джебраильни ярдымгъа йибермесини риджа эттим. Шу дакъкъасы башым устюне Джебраиль келип къонды. Биз атеш якъып озеннинъ сувуны къурутмакъ истедик. Бир къач ерде атеш якътыкъ. Языкъ ки, агъач етмеди. Бундан сонъ Джебраиль, меляикелерни чагъырайыкъ, деди. Кок юзюндеки бутюн меляикелер ярдымгъа кельдилер. Олар, аммаллар киби, къойларны бир ялыдан экинджи ялыгъа ташыдылар. Акълары не керек, яхшы ишледилер.

Таз Косе къойларны озь козюнен корьмек истей. Бакъса не корьсин, къойларнынъ аякълары шишкен, иринлешкен, къангъа быланып къалгъан.

— Олян, сен не яптынъ шу, къойларнынъ аякъларына не олды?

Дели Хая озюни сыкъмадан джевап бере:

— Къулакъ асма, шорбаджы, олуджы шейдир. Меляикелер къойларны озенден кечиргенде, шу ахмакъ айванлар пек яман къоркътылар ве тюртюшип, аякъларыны ал къангъа боядылар.

Акъшамгъа таба къойлар текмиль алсызланып, къалалар. Таз Косе, къутургъан къашкъыр киби ачувланып, сюрю ичинде чапкъалап юре. Дели Хая исе, онынъ зытына басып:

— Шорбаджы, бельки сиз манъа ачувланадырсынъыз? — деп сорай.

Косе не айтсын, ачувлангъаныны бильдирип, озь терисини сыдыртсынмы? Зар-зорнен нефес алып:

— Джаным, неге ачувланайым я! — деп ташлай. Дели Хая къопаяберип:

— Эмин олунъыз, шорбаджы, мен келеджекте де намус ве ырызнен ишлерим, — дей.

Бир къач куньден сонъ Таз Косе Дели Хаяны кене эвине чагъырып:

— Огюзлер гъайып олды, къойлар ольдюлер,— дей.

Дели Хая шорбаджысынынъ кедерине къошулып:

— Э, не япайыкъ, эпимизнинъ сонъумыз шудыр, — дей. — Алла рахмет эйлесин!

— Энди сабангъа екмеге огюзимиз ёкъ, лячаре, огюз ерине озюнъ екиледжексинъ. Мына санъа бир бардакъ къаймакъ. Ишлегенде ашарсынъ. Лякин, акъылынъда тут, иштен къайткъанда, бардакъ кене толу олсун.

Таз Косе бир элинен бардакъны узата, экинджи элинен де Дели Хаягъа шамар яндыра.

Шашып къалгъан Дели Хая:

— Шорбаджы, шамарнен вакъытсыз сыйлагъанынъыз да не ичюн? — деп сорай.

Таз Косе:

— Бу шамар пейдир, — дей. — Бардакъны бош кетиргенинъ алда, энди учь шамар дегиль де, эки шамар ашарсынъ.

Дели Хая ачувлангъаныны бильдирмей, къаймакъ бардагъыны алып, ишке кете. Чокъракъ башында, эмен тереги тюбюнде багъдаш къурып, къаймакъны кейф чатып ашап битире ве акъшамгъа къадар сефа сюрип, байылып, салкъында юкълай. Акъшам устю бардакъны топракънен толдурып, Косенинъ эвине къайтып келе. Косе, Дели Хаяны корьгенинен:

— Бардакъ къайда? О, кене толумы? — деп сорай. Дели Хая:

— Бардакъ мында, о, айткъанынъыз киби, толу,— деп бардакъны Косеге узата.

Косе, топракъ толу бардакъны корип, текмиль шашмалай: бу ит огълу ит, гъалиба, меним башыма чыкъаджакъ, деп тюшюне.

Шорбаджысынынъ гъам ве къасеветини корьген Дели Хая:

— Шорбаджы! Бельки сиз манъа ачувланадырсынъыз? — деп сорай.

— Джаным, неге ачувланайым я? — дей Косе зорнен тилини арекетке кетирип.

Косе, не олса да, бу джинасирден еди дегиль де, он еди къат терисини сыдырып алмакъ керек, — деп тюшюне.

— Олян, Дели Хая! Ярын саба бугьаны маджаргъа ек де, агъачкъа кет. Эм унутма, агьачтан къайткъанда озюнъ къавал чаларсынъ, бугъа къавалдан кульсин, маджар да къайтарма ойнас&ін, — дей Косе.

Дели Хая:

— Баш устюнде, шорбаджы, айткъанларынъызны сёзю-сёзюнен эда этерим, — дей де ятмагъа кете.

Дели Хая, берильген эмирге бинаэн, экинджи куню танъ маалинде бугъаны маджаргъа екип, агъачкъа кете. Къаш къаранлыгъы тюшеяткъан бир вакъытта, бугъанынъ дудакъларыны кесе: барсын, бугъа да бираз кульсин, дей. Маджар копчеклерининъ обутларыны чыкъара: барсын, маджар да бираз къайтарма ойнасын, дей. Озю де къав.акъ агъачындан бир къавал япып, чала-чала эвге къайта. Койлюлер, Дели Хаянынъ агъачтан къайткъаныны корип, кульмектен къатып къалалар. Ченъелери ачылып къалгъан бугъа куле, копчеклеринден обутлары чыкъарылгъан маджар ойнай. Дели Хая исе къавал чала. Бундан даа зевкълы бир шей олурмы?

Дели Хаянынъ агъачтан келеяткъаныны корьген Таз Косе, тургъан еринде къатып къала: бугъа яралангъан, маджар сакъатлангъан, Дели Хаянынъ озю де текмиль делирген.

— Олян, езит огълу езит, сен кене не яптынъ?

Дели Хая:

— Не яптынъ дегенинъ не я, шорбаджы? - дей. - Айткъанларынъызны яптым иште! Бугъагъа бакъ — о кульмейми? Маджаргъа бакъ — о ойнамаймы? Я мен ярамай чаламмы? Истесенъиз, маджаргъа минип, койни бир даа айланып чыкъайым. Бакъынъыз, кульмектен къарт-къуртнынъ, бала-чагъанынъ ичеклери къатты.

Таз Косенинъ чырайы, яшынлы ягъмур булутлары киби сытыла. О, не япаджагъыны бильмеден, азбарны дёрт долана. Буны корип Дели Хая:

— Шорбаджы, санъа не олды, бельки ачувланадырсынъ? — дей.

Э, бу дели огълу делиге не айтырсынъ? Ачувланам, деп Таз Косе озь терисини сыдыртсынмы?

— Джаным, неге ачувланайым я? — дей Косе. — Айды, бар, бугъаны тувар, пиченге багъла, башыны котермеден ашап турсын.

— Баш устюнде, шорбаджы!

Эр шейни тантиминен япмагъа севген Дели Хая, бугъаны тувара, пичен кебенине кетире ве башыны кесип, кебен ичине тыкъа.

Буны корьген Косе:

— Олян, пезевенк, сен не яптынъ? Меним сонъки айванымнынъ джаныны алдынъ да! — дей.

Дели Хая шорбаджысынынъ ачувына шашып:

— Не яптьнъ дегенинъ де не я, шорбаджы? — дей. — Айткъанынъны яптым да! Мерхум бугъанынъ джаны, — Алла рахмет эйлесин, — тобан ичине тыкъылды, энди о, башыны котермеден ашайберир. Шорбаджы, чырайынъыз пек агъаргъан, бельки манъа ачувланадырсынъыз?

Ачувы богъазына келип тыкъылгъан Косе, артыкъ не япаджагъыны бильмегенинден:

— Джаным, неге ачувланайым я? — дей.

Косе Дели Хаядан интикъам алмагъа ант эте. «Баре шуны ачтан ольдюрейим» — деген къараргъа келе. Дели Хаяны эвге чагъыра. Софра башына отуралар. Косенинъ къадыны къоджасынынъ огюне бир чанакъ сарма къоя. Дели Хаягъа бир тепси тюй шорбасы бере. Сармалар бири-бири артындан Косенинъ агъызына тюшкенлерини корьген ыргъатнынъ агъызындан силекийлери акъа. «Ёкъ, ыштынмай турмакъ олмаз, бир чаре корьмек керек», деп тюшюне Дели Хая ве софра башындан турып, азбаргъа чыкъып кете. Анда дам устюне чыкъып, деллял киби багъыра:

— Эй, джемаат! Къады эфендининъ эвине эйиликке буюрынъыз, эй!

Косе, деллялнынъ сесини эшиткенинен, чанагъыны кенаргьа сюрип, къадынынъ эвине чапып кете. Дели Хая исе, софра башына къайтып келе ве Косенинъ сармаларыны ашап битире.

Косе, бир баш олып, къадынынъ эвине келип ете. Чагъырылмагъан бу мусафирнинъ апансыздан пейда олмасына шашып къалгъан къады, низам ве интизам акъкъында, чагъырылмагъан ерге барувнынъ айванлыкъ дереджесинде бир шей олгъаны акъкъында саатлернен насиат окъуй. Заваллы Косе, ач къарныны къадынынъ насиатларынен тойдырып, гедженинъ дер маалинде зар-зорнен эвге къайтып келе. Бакъса не корьсин, дегиль сарма, тепсидеки тюй шорбасындан да эсер къалмагъан.

Ачувындан ве ачлыкътан такъаты кесильген Косе, тёшегине йыкъылып, байылып къала. Экинджи куню къушлукъ мааллерине къадар башыны ястыкътан алмай. Къушлукъ мааллеринде исе, деллял киби багъырып, оны къомшу койге тойгъа чагъыргъанлары акъкъында эшитип, Косе: «Э-е, бугюн агълагъан, эртеси куню куле» — дегенлери догъру экен, деп къувана.

— Эй, Дели Хая, мен тойгъа кетем, сен эвде къаравул олып къалырсынъ, къапыдан эки козюнъни алма, сакът ол, хырсызлар эвни тонап кетмесинлер.

Дели Хая:

— Баш устюнде, шорбаджы, айткъанынъыз киби япарым, эки козюмни де къапыдан алмам, — дей.

Косе тойгъа кете. Дели Хая исе эки козюни къапыгъа тикип къала. Амма, тойдаки бутюн шенълик-шераметлик, лезетли ашлар асла козю алдындан кетмей. Ахыр-сонъу: «Косе тойда сефа сюре, мен исе мында джынлы киби отургъаным не я?! — деп тюшюне. Манъа, эки козюнънен къапыгъа бакъып тур,— дедилер. Къапыны озюмнен тойгъа алып барсам ве анда эки козюмнен онъа бакъып турсам, кене джаным, кене козюм олмазмы? — дей.

Дели Хая чокъ тюшюнип турмадан, къапыны чыкъарып ала, сыртына ура ве догъру тойгъа кете. Той эвине кирип, артта къалмадыммы экен, деп не тапса оны ашап башлай. Шу арада, кейфленип «Дисталгъа» ойнамакъта олгъан Косе, къапынен берабер софра башына чёккен Дели Хаяны коре. Мамурлиги аман кечип кете.

— Олян, дели огълу дели, сен мында не ичюн кельдинъ? Къапыны не ичюн кетирдинъ? — деп сорай. Джевапкъа азыр Дели Хая:

— Тойгъа тек сени дегиль де, эр кесни чагъырдылар. Шунынъ ичюн кельдим, — дей. — Озюмнен къапыны да алып кельдим. Чюнки сен, тойгъа кеткенде, эки козьнен къапыгъа бакъып тур, деген эдинъ. Мына, коресинъми, козьлерим къапыда, къолларым ашта. Къоркъманъыз, мен олгъанда бу къапыдан хырсыз дегиль, къуш биле кечмез.

Косе, меселенинъ чаталлашкъаныны дуйып, табана къувет, эвине догъру чапып кете. Кельсе не корьсин, хырсызлар эвнинъ ичини там-такъыр темизлеп кеткенлер. Косенинъ къадыны, къайнанасы баш сачларыны юлкъып, фигъан къопарып агълайлар.

— Келип, йиптен инеге баргъандже эр шейни джыйыштырып кеттилер, озюмизни де котекледилер, — дейлер.

Не япаджагъыны бильмеген Косе къадынынен къайнанасынынъ янына отурып, оларнен берабер озю де агълап башлай.

— Энди не япайыкъ, бу имансыздан насыл къуртулайыкъ? — деп тюшюнелер. Косенинъ къадыны:

— Сопа алып, яхшы котекле, сонъ, башымдан деф ол, деп къув да йибер, — дей.

— Сен не, Дели Хая теримни сыдырып алгъаныны истейсинъми? — дей Косе. — Биз къавиль эткен эдик. Къайсы биримиз башта ачувлансакъ, онынъ териси сыдырыладжакь. Ондан къуртулмакъ ичюн башкъа чаре тапмакъ керек.

Олар учю де отурып, тюшюнмеге башлайлар. Азмы тюшюнелер, чокъмы тюшюнелер, ниает, къуртулмакънынъ чаресини тапкъан киби олалар. Таз Косе Дели Хаяны чагъырып:

— Ыргъатлыкъ вакъытынъ битеятыр, — дей.

— Битеятыр дейсинъизми, шорбаджы? — деп, Дели Хая пек тааджиплене. — Мен сизден пек мемнюним, шунынъ ичюн омюрбилля азбарынъызда къалмакъ истейим.

— Косе, «Эй сени Алланынъ къаргъышлы къулу», деп сёгюне де, Дели Хаягъа тараф чевирилип: — Мен де сени пек севдим, сенден ич де айрыладжагъым кельмей, амма не япайым, эр шейнинъ башы ве сонъу олгъаны киби, сенинъ де меним азбарымда чалышувынънынъ сонъу кельди, — дей. — Лячаре, айрылышаджакъмыз. Акъылынъда олса, терек устюнде байкъуш къычыргъанда ыргъатлыгъынъ битер, деп анълашкъан эдик.

Дели Хая:

— Бойле лакъырды олгъан эдими, шорбаджы? — деп аселет тюшюнджеге дала. — Аслы хатырлап оламайым.

Таз Косе:

— Хатырла, къардашым, хатырла, — деп ялвармагъа башлай. — Хатырласанъ мытлакъа акъылынъа келир. Сен биринджи кере меним азбарыма келип, мени бахытлы эткен кунюнъ: «байкъуш къычыргъангъа къадар ыргъатлыкъ этмеге разым» — деген эдинъ. Козь-къулакъ ол, барып да ярын саба байкъуш багъырмасын!

Дели Хая, козь-къулакъ олмагъа ишандыра ве, пичен чёрени ичине комюлип, юкъугъа дала.

Экинджи куню сабасы Косе эр кестен эвель турып, къайнанасыны уянта, оны дут терегининъ устюне чыкъара ве байкъуш киби къычырып турмасыны эмир эте.

Дели Хая юкъу арасында насылдыр бир сеслер эшитип къала: Ку-ку! Ку-ку! Ку-ку!..

— Байкъуш пек къарт олса керек, сеси къарт хоразнынъкине бенъзей, — деп тюшюне Дели Хая. Элине къалын бир таякъ алып, байкъуш къычыргъан терекнинъ устюне тырмашып мине. Бакъса не корьсин, терек устюнде байкъуш дегиль де, башы-сачы чаларгъан насылдыр бир обур отура. Я джын, я шейтандыр, дей Дели Хая ве обурны теректен ашагъы итеп йибере.

Къапы арасындан бакъып тургъан Косе, къайнанасынынъ терек устюнден ерге атылып тюшкенини корьгенинен, азбаргъа чапып чыкъа:

— Олян, дели огълу дели, сен меним бирден-бир къайнанамны ольдюрдинъ де, — деп багъыра. Дели Хая озюни сыкъмадан:

— А-ай-ай! — дей. — Языкълар олсун: мен къалпазан исе, оны байкъуш белледим. Къарт олса да, сеси пек аджайип эди.

Косе эвине къайтып кире, эки элинен таз башына япышып, къара тюшюнджелерге дала. «Бу эвден ыргъат дегиль, гъалиба, мен озюм кетерим» — дей.

— Эй, апакъай! Хамыр бас да, чиберек пишир. Сандыкъкъа толдур. Гедже ятсы маалинде гъайып олайыкъ да, шу джинасирден къуртулайыкъ, башкъа чареси ёкъ, — дей Косе.

Бойлеликнен Косенинъ къадыны чибереклерни пиширип, аяттаки сандыкъкъа толдура. Ел тедариги корюльгенини сезген Дели Хая: «Сандыкъ къайда, мен де онда», — деп сандыкъкъа кирип сакълана.

Эр шей азыр. Ятсы маалинде Косе сандыкънынъ астындан къайыш кечирип, сартына ала ве Дели Хая дуймасын деп, ымпыс-тымпыс къадынынен бирликте ёлгъа чыкъа. Бутюн гедже ёл юрелер. Косе къан-терге бата.

— Апакъай, бу не маразнынъ чибереклеридир? Пек агъыр да! — дей о.

— Агъыр олгъанына къулакъ асма, ёлдыр, керек олур, — дей къарысы.

— Керек олур, демеси къолай, амма озюнъ сандыкънынъ астына кирип бакъчы! — дей Косе.

Косенинъ меджалы текмиль тюкенип, токътап, ял алмагъа меджбур олалар. Къары-къоджа дёрт бир тарафкъа бакъыналар: Аллагъа шукюр, Дели Хая корюнмей! Корюнмей амма, бакъсалар не корьсинлер, бир сюрю чобан копеклери тишлерини къайрап, яйгъара къопарып, оларгъа къаршы кельмектелер.

Косенинъ отю патлай:

— Апакъай, тез ол, терекке чыкъ! — дей. — Анавы копеклер келип етселер, бизлерни парча-кесек этерлер.

Экиси де терекке чыкъа. Сандыкъны терек устюне чекип алалар. Келип еткен копеклер козьлерини алмадан, терек устюндеки худжур «къушларгъа» бакъып туралар.

Косе, копеклернинъ якъында кетмейджеклерини анълап:

— Апакъай, сандыкъны ач, бираз къапынайыкъ! — дей. Дей амма, сандыкънынъ къапагъыны ачкъанларынен онынъ ичинден Дели Хая атылып чыкъа.

— Селям алейкум! — дей. — Насыл, баягъы ёл юрдикми?

Косе ве къадыны неге огърагъанларыны бильмей, агъызларына сув алгъан адамлар киби сусып, неге огърагъанларыны бильмей шашып къалалар.

— Э-ге, селям биле алмайсынъыз, — дей Дели Хая. — Не, сизнен бирликте ёлгъа чыкъкъаныма ачувланасынъызмы ёкъса?

— Джаным, неге ачувланайым я? — дей заваллы Косе ве ачувындан эсинден кетип, теректен ашагъы юварлана. Чувалдай гумбирдеп тюшкен шейден урькип, копеклер де дёрт бир тарафкъа къачып кетелер.

Бираздан Таз Косе эсини топлай, сандыкъны сыртына ура ве учеви бирликте ёлларыны девам этелер. Кете-кете бир учурымнынъ янына барып етелер.

Дели Хая Косени аджыгъандан олып:

— Сиз ёрулдынъыз! Ятып геджелемек керек, — дей.

Учурымнынъ кенарына Дели Хая, Дели Хаянынь янында Косенинъ къадыны ве къадынынынъ янында да Косенинъ озю ята. Чокъкъа бармадан Дели Хая яландан хурулдамагъа башлай. Буны корьген Таз Косе, къадынынынъ къулагъына фысылдап:

— Эй, апакъай, танъ атар маалинде мен сени итерим, сен де Дели Хаяны учурымдан ашагъы ите, эшитесинъми? — дей.

Буны эшиткен Дели Хая, Косенен къадыны юкъугъа кеткен арада тура да, оларнынъ ортасына кечип ята. Танъ атайым дегенде Косе, къадыны беллеп, Дели Хаяны итей. Дели Хая да Косенинъ къадыныны учурымдан ашагъы итеп йибере.

Косе къуванып, аякъкъа атылып тура ве:

— Не исе де бу бешареттен къуртулдыкъ! — деп багъыра. Багъыра амма, бакъса не корьсин, Дели Хая кейф чатып, юкъусында «хур-хур» йырыны йырлай, къадыны исе ёкъ.

Косе, «энди невбет манъа кельди», деп къачмагъа башлай. Къача, къача бир койге барып ете.

— Эй, джемаат! Пешимден Дели Хая къува. Мына шимди келип етер, сизге ялварам, къайда гизленгенимни онъа айтманъыз, — деп мезарлыкътаки оюлгъан бир къабир ичине кирип гизлене. Бу арада, Косени араштырып, койге Дели Хая келип ете.

— Эй джемаат, Косени корьмединъизми? — деп сорай.

Косени кореджек козьлери олмагъан койлюлер:

— Екъ, корьмедик, — деп козь къыйыгъындан мезарлыкъны косьтерелер.

Дели Хая мезарлыкъкъа чапып бара. О якъкъа бакъа, бу якъкъа бакъа, оюкъ къабирни корип къала. Таягъыны оюкъкъа тыкъып, тюрткичлемеге башлай. Косе, таякъны бугъа бойнузлары беллеп:

— Кет, кет, бугъа! — деп багъыра.

Дели Хая:

— А-ха, гизлендинъми, Косе? — дей. — Мен сени къабирден дегиль, еди къат ернинъ тюбюнден де тартып чыкъарырым.

Бу сёзлерни айтып, Дели Хая Косенинъ аякъларындан тута ве къабир ичинден чекип чыкъара.

Косе, олюмге махкюм этильген айван киби джанаварджасына Дели Хаянынъ устюне атылып:

— Сен менден не истейсинъ? — деп сорай. — Эки огюзим бар эди — экисини де ёкъ эттинъ; бир сюрю къойым бар эди — арам ольдюрдинъ; бир бугъам бар эди — сойып ташладынъ; бир кумес тавугъым бар эди — къыйыр-чыйыр эттинъ; къайнанамны ольдюрдинъ, къадынымны учурымдан итеп йибердинъ, сандыкъкъа кирип, мени эшек киби айдап юрдинъ, сонъ менден даа не истейсинъ?

Дели Хая:

— Шорбаджы! Сен манъа ачувланасынъ, гъалиба? — дей.

— Эбет ачувланам. Тез ол, теримни сыдырып ал, ёкъса мен
ачувымдан патлап олерим.

— Екъ, мен тери сыдырыджылардан дегилим, — дей Дели Хая. — Сен де башкъасынынъ терисини сыдырмагъа авес этме. Акъылынъда тут: башкъасына къабир къазгъан озю тюшер, дегенлер.

## БИР КЪАШЫКЪ ТУЗ

Бир заманда бар экен, бир заманда ёкъ экен, бир падишанынъ учь къызы бар экен. Куньлернинъ биринде падиша озюнинъ энъ буюк къызыны чагъырткъан да, ондан:

— Къызым, сен мени не къадар севесинъ? — деп сорагъан.

Къызы бабасына:

— Баба, мен сизни бир дюнья къадар севем, — деген. 

Эртеси куню падиша ортанджы къызына да айны шу суальни берген.

— Мен сизни бутюн дюньядан да зияде севем, — деп джевап берген ортанджысы.

Падиша учюнджи куню энь кучюк къызындан сорагъан:

— Къызым, я сен мени не къадар севесинъ?

— Бабачыгъым, мен сизни бир къашыкъ туз къадар севем, — деп джеваплангъан кучюк къызы.

Падиша энъ севимли къызынынъ джевабыны эшитип, онъа пек джаны агьыргъан ве ачувлангъан. О, озюнинъ везирине:

— Саба сарайгъа биринджи ким де тиленип кельсе, кучюк къызымны онъа беринъиз! — деп эмир эткен.

Эртеси куню сабадан падишанынъ сарайы огюнде бир йигит пейда олгъан. Къызны меджбур этип, онъа бергенлер. Бойледже, йигит къызны озь звине алып кельген. Къыз йигитке бир алтын берген де, онъа:

— Базардан ашамагъа бир шейлер алып кель, — деген.

Йигит онынъ айткъаны киби япкъан. Бундан сонъ олар яхшы бир эв къургъанлар ве муаббет яшап башлагъанлар. Оларнынъ бир огъланчыкълары олгъан.

Бала бираз буюген сонъ сарайгъа, къартбабасына къатнап башлагъан. Бир кунь о, къартбабасына шойле деген:

— Къартбаба! Мен сизге пек чокъ келем, я сиз бизге не ичюн ич кельмейсинъиз?

Падиша торунынынъ сёзюне тааджипленип, онъа:

— Сиз мени мусафир этип оламазсынъыз, — деген. — Чюнки манъа, эвинъизге везирлерим, аскерлеримнен берабер бармакъ керек оладжакъ.

Бала эвге келип, къартбабасы не деген олса, эписини анасына айткъан. Анасы исе огълуна:

— Картбабанъа барып айт, о не къадар адамнен кельсе кельсин, оларнынъ эписи мемнюн олып къайтырлар, — деп тенбиелеген.

Падиша торунындан къызынынъ теклифини эшитип, оларнынъ эвине бармагъа разы олгьан.

Къызы бабасынынъ келеджек кунюне къыркъ тюрлю емек пишире. Емеклернинъ отуз докъузыны пек лезетли азырлагъан, къыркъынджысыны исе тузсыз пиширген.

Падиша келип отургъанынен, онынъ огюне шу тузсыз пиширильген ашны кетирип къойгъанлар.

Падиша ондан бир къашыкъ къапкъанынен, къашыгъыны софра устюне ташлагъан. Бу арада одада къызы пейда олгъан.

— Баба, не ичюн ашкъа буюрмайсынъыз? — деп сорагъан.

Падиша къызына:

— Не, сен мени масхара этмек ичюн чагьырдынъмы? — дей. Къызы исе озюни сыкъмадан:

— Не ичюн бойле дейсинъиз? — деген. — Мен сизни аслы да масхара этмек истемедим, аксине, сизге бир къашыкъ тузнынъ
къыйметини анълатмакъ истедим.

Шундан сонъ падиша озюнинъ янълышыны анълап, къызындан афу сорагъан ве буюк той япкъан.

## УЧЬ КЪЫЗНЫНЪ КЪУРНАЗЛЫГЪЫ

Фукъаренинъ бири шорбаджысынынъ ерини сюреяткъанда, сабаннынъ тюрени бир бардакъкъа урулып, оны парлай. Фукъаре бакъса не корьсин, бардакънынь ичи алтын толу. О, бу алтынларны джебине толдурмакъ ичюн ерге эгиле. Эгиле амма, бу арада шорбаджысы келип къала ве меселени анълап:

— Меним топрагъымдан тапылгъан алтын — менимдир! — деп бутюн алтынларны тутып ала.

Заваллы фукъаре башыны тёбен алып, тюшюне-тюшюне эвине къайтып келе. Онынъ бири-биринден дюльбер учь къызы бар экен. Бу къызлар бабаларынынъ эфкярлангъаныны корип:

— Бабам, сизге не олды? — деп сорайлар.

Фукъаре, башына келип кечкен шейни къызларына айта. Къызлар озь аралары бираз мушаверелешкен сонъ:

— Бабай, чокъ тюшюнменъиз, биз о зенгинден сиз тапкъан алтынларнынъ эписини къайтарып алырмыз, — дейлер.

Экинджи куню сабасы къызлар озьлерининъ энъ яхшы урбаларыны кийип, къушаналар ве эр бири озюне бир лагъап уйдура. Буюк къыз:

— Меним адым «Меним киби» олсун, — дей.

Ортанджысы:

— Меним адым «Менден бетер» олсун, — дей.

Кучюги де:

— Меним адым «Не ерде ойнайыкъ» олсун, — дей.

Иште, бойле этип, къызлар зенгиннинъ эвине кетелер. Зенгиннинъ къапы бекчиси олардан ким олгьанларыны ве къайдан кельгенлерини сорай. Буюк къыз:

— Биз Ирандан кельдик. Иран падишасынынъ къызларымыз, бу ерлерни кезип корьмек истеймиз, — дей. Къызлар озьлерининъ лагъапларыны айталар.

Зенгин, бу хаберни эшиткенинен, эвден чапып чыкъа да, мусафир къызларны буюк бир сайгъынен къаршылап ала. «Иран падишасынынъ къызлары» шерефине буюк бир зияфет япа. Зенгин озюне урьмет косьтерген бойле мусафирлерге къуванып, къарардан зияде ичип, сархошланып къала. Къызлар, бабалары тапкъан алтынны явлукъкъа сарып алалар ве чыкъып кетмеге азырланалар. Бу арада кучюк къызнынъ козюне зенгиннинъ устрасы илише:

— Мен бу мусафир севген адамгъа озюмнинъ хатрамны къалдырмакъ истейим, — деп, устраны ала да, онынъ сакъалынынъ бир тарафыны тыраш эте, экинджи тарафыны тырашсыз къалдыра.

Ортанджысы:

— Мен де сырадан къалмагъа истемейим, — деп зенгиннинъ мыйыгъынынъ бир тарафыны тыраш этип ала.

Буюги:

— Я меним сизден не эксиклигим бар, — деп зенгиннинъ къашлары ве баш сачларынынъ ярысыны тыраш этип ала.

Къызлар кулюше-кулюше эвлерине къайтып кетелер. Зенгин исе, бираздан сархошлыкътан айынып, о якъ-бу якъкъа бакъа, амма къызЛарны корьмей, азбаргъа чыкъа ве къапы бекчисинден:

— Меним кибини корьмединъми? — деп сорай. Къапы бекчиси, маймунгъа ошагъан шорбаджысына бакъып, кулькюден къатып къала да:

— Сенинъ кибини, шорбаджы, даа омюримде корьмедим, — дей.

Зенгин соравларыны девам этип:

— Я, Менден бетерни де корьмединъми? — дей.

Къапы бекчиси, шорбаджысы шакъа этедир беллеп:

— Сенден бетери, шорбаджы, дюньяда тапылмаз,— дей.

Зенгин текмиль шашмалап башлай:

— Я, Не ерде ойнайджакъны да корьмединъми? — деп багъыра.

— Эй, шорбаджы, менден сорагъанынъыз не, истесенъиз сокъакъта ойнанъыз даа! — дей.

Зенгин шашып-шашмалагъанындан, сакьалыны сийпайджакъ ола — бакъса, сакъалынынъ ярысы ёкъ. Мыйыгъыны бураджакь ола — бакъса, мыйыгъынынъ ярысы ёкъ. Къаарь-къасеветтен къолунен башына япыша — бакъса, баш сачынынъ да ярысы ёкъ.

Зенгин, яйгъара къопарып:

— Тут, тут! — деп къапы бекчисине эмир эте.

— Кимни тутайым, шорбаджы?

— Кимни дегенинъ не? Тез ол, Меним кибини тут!

Къапы бекчиси, бу адам делирген, гъалиба, деп шорбаджысыны къучакълап тута.

— Ёкъ, ёкъ, мени дегиль, Менден бетерни тут!

Къапы бекчиси шорбаджысыны къучагьындан чыкъармайып:

— Туттым, туттым, шорбаджы, сенден бетери бир ерде ёкътыр, — дей.

— Я, Не ерде ойнайыкъны?

Къапы бекчиси:

— Эй, шорбаджы, бу алынъызнен даа ойнамакъ истейсизми? Юр, эвге киринъиз! — дей де оны дели санып, эв ичине къапай.

## АЛТЫНЫ ЧОКЪ, ШЕНЪЛИГИ ЁКЪ

Бир заманда бар экен, бир заманда ёкъ экен, бир бай ве бир фукъаре — дивардаш эки къоранта бар экен.

Къаранлыкъ тюшкени киби, бай, аилесинен берабер эвге къапалып, азбаргъа, балабан борюбогъар копегини йибере экен. Дивар артындаки къомшусы исе, яз акъшамлары азбарда софра къурып, ур патласын, чалгъы чалып, шенъ-шерамет яшай экен. Бай кимерде копек авулдысына азбаргъа чыкъкъанда, фукъаренинъ шенълигини эшитип, шашып къала экен.

— Олян, къомшу, — дей бай сойы бир кунь фукъаресине, — баш кестирем, джебинъни ярым саат къармаласанъ ярым ша тапылмаз. Ойле экен, сенинъ къорантанъа бу къадар шенълик къайдан келе?

— Эгилип кирер эвим олгъан сонъ, ялмап ютар ашым олгъан сонъ, джувурып джюрген балаларым олгъан сонъ, меним даа не къасеветим оладжакъ?

— Сенинъ балаларынъ тезден бойгъа еткен йигитлер оладжакълар. Сен оларнынъ келеджегини де тюшюн. Мен санъа бир бардакъ алтын багъышлайым, огъулларынъ ичюн сакъла, - деп, бай фукъареге бир бардакъ алтын бере.

Фукъаре алтынны эвине алып келип, апайы ве балаларына косьтере. Олар алтынны не япмагъа бильмейип, ахыр-сонъу азбарнынъ бир кошесине комелер.

Шу куньден башлап, фукъаренинъ азбарында не кулькю, не де чалгъы эшитиле. Гъарип фукъаре десенъ, тёшегине кирген сонъ да, козьлерине юкъу кирмей. Бай къомшусы исе, оны корьген сайын янындан кулюмсиреп кече. Айнынъ битер геджеси бу ал фукъаренинъ джанына барып тие. О, алтын толу бардакъны байгъа алып келе де:

— Ма, ал бу бахшышынъны! Сен манъа бир бардакъ алтын дегиль де, бир бардакъ дерт багъышлагъан экенсинъ, — дей ве алтын толу бардакъны ташлап, чыкъып кете. Бираздан сонъ фукъаре азбарындан кене эвелькиси киби кулькю, шенълик ве чалгъы сеслери эшитиле.

## УЧЬ ДОСТ

Бир заманда бар экен, бир заманда ёкъ экен, бир эркек улакъ бар экен. Бир кунь о, кой четиндеки куль обалары янында отлап юргенде бойнузчыкъларына эски къырмызы чул илише. Улакъ бойнузларыны чулдан къуртармакъ ичюн башыны о якъ-бу якъкъа саллай. Саллагъан сайын, чул онынъ бойнузларына даа бетер сарылгъан.

Шу ерде отлап юрген къочкъар, улакънынъ алыны корип, тааджиплене ве: «Хайыр ола, башынъа сарыкъ сарып къайдаларгъа ёл алдынъ я? — дей.

Улакъ не айтаджагъыны бильмеден шашмалап: «Мусафирликке кетмеге ниетлендим, истесенъ юр, берабер кетейик», — деп джевап бере.

Къочкъар улакънынъ теклифине разы ола. О да, бойнузларына чул сарып, эркек улакънен кете. Азмы кетелер, чокъмы кетелер, оларнынъ къаршысына бир тана чыкъкъан.

— Хайыр ола! — деген тана ве меселени анълагъан сонъ, оларнен кетмеге къарар берген.

Учь дост баягъы ёл юргенлер. Энди къаранлыкъ тюшип башлагъан. Олар геджелемек ичюн ятакъ арап кетеяткъан маальде ёл ортасында бир къара шей корюне. Ёлда яткъан къара шейнинъ не экенини бильмек ичюн тананы ёллагъанлар. Тана къоркъа-пыса, ерде яткъан къара шейнинъ янына якъынлашкъан. Бакъса не корьсин, ёл ортасында яткъан шей, къашкъырнынъ олюси экен.

Учевлешип, къашкъырнынъ терисини сыдыралар ве тананынъ устюне юклеп, ёлларыны девам эттирелер.

Этраф баягъы къараныкълашкъанда достлар узакъта бир ярыкъ корелер ве севине-севине, о тарафкъа адымлайлар. Ярыкъкъа якъынлашкъанда андан чалгъы сеси эшитиле. Олар эвнинъ къапысыны къакъалар ве тананынъ сыртындаки терини аятта къалдырып, ичериге кирелер. Кирселер не корьсинлер, чешит тюрлю емеклернен, мейва-емишлернен донатылгъан софра башында алты къашкъырнен эки тильки кейф чатып отура экенлер.

Къонакъбайлар озь аякъларынен сюрип кельген къысметлерине гъает къуваналар. Оларны софрагьа давет этелер. Улакъ, къочкъар, тана къоркъа-пыса софра башына кечип отуралар.

Бираздан къашкъырлардан бири мусафирлерни шенълендирмек ичюн элине даре алып, йырламагъа башлай:

Дингир, дингир, дингирдек,
Эркек улакъ бугуньлик,
Къочкъар олур ярынлыкъ,
Тана исе бирсикуньлик,
Дингир, дингир, дингирдек...

Йыр тесиринден къочкъар ве тана къалтырамагъа башлайлар. Улакъ исе къоркъкъаныны бильдирмемек ичюн достларына козюни къымып, къашкъырнынъ къолундан дарени ала ве:

Дингир, дингир, дингирдек,
Алты къашкъыр — бир тонлыкъ Эки тильки, — якъалыкъ,
Аяттаки — ямавлыкъ,
Дингир, дингир, дингирдек... 

деп токътамай даре къакъып, йырлай бере. 

Къонакъбайларнынъ къоркъкъанларыны дуйгъан къочкъар ве тана юрекленип, улакъкъа зиль туталар.
Тилькилернинъ бириси яваштан кимсеге дуйдурмадан аяткъа чыкъа. О ерде яткъан къашкъыр терисини корип, отю патлай ве ормангъа къачып кете. Экинджи тильки де достунынъ пешинден кете.

Тилькилернинъ къачкъаныны корьген къашкъырларнынъ бириси меселени анъламакъ ичюн аяткъа чыкъа. Анда яткъан терини корип, меселени анълай да озю де зува. Оны корьген дигер къашкъырлар да чыбырышып, аяткъа чыкъалар. Анда озь достларынынъ биринден сыдырылгъан терини корип джанларыны къоймагъа ер тапамайлар, бири-бирлерини итеклеп, табана къувет къачып кетелер. Улакъ, къочкъар ве тана исе софрадаки лезетли емеклерни ашап, раат-раат юкълайлар, сабасына озь ёлларына реван олалар.
