# Легенди та казки
## ХЛОПЧИК, ЯКИЙ РОЗУМІВ МОВУ ПТАХІВ

Було це дуже давно. В одному місті жили чоловік і жінка. Був у
них син, щоправда дуже некрасивий: губи товсті, вуха сторчма,
зуби в різні боки. До того ж голос - грубий і злий. І хоч
хлопчик ні в чому не був винуватий, батьки його не любили,
кривдили, погано годували.

Ще в домі жив соловей, який дуже любив хлопчика за те, що той
ділився з ним крихітками хліба, приносив жуків і черв’яків,
вчився у солов’я насвистувати пісеньки.

Одного разу, коли батько і мати сиділи й обідали за столом, а
хлопчик з шматком черствого хліба притулився біля порога,
соловей почав голосно і уривчасто свистіти, ніби хотів щось
сказати. Тут батько й каже:

— Якби хто-небудь міг сказати мені про що кричить цей птах, то
зробив би для мене добру справу. На що хлопчик відповів:

— Тату, я знаю про що говорить цей птах. Знаю, але ніколи вам
не скажу...

Батько схопився, взяв у руки ремінь і почав бити сина:

— Ах ти, виродок нещасний, якщо ти зараз же не скажеш мені про
що говорить цей птах, то я тебе уб’ю!

Хлопчик злякався і відповів:

— Соловей сказав, що настане такий час, коли ти, тату, литимеш
воду на руки людині, яку ти ненавидиш, а мама стоятиме
напоготові з рушником.

Задумались батьки над словами хлопчика і вирішили його
позбутися. Темної ночі, коли хлопчик солодко спав, батьки
принесли його на берег моря, поклали в порожній човен і
відштовхнули від берега. Вони навіть не помітили, як соловей,
вирвавшись з клітки на волю, прилетів і сів біля хлопчика.
Вранці хлопчик прокинувся, злякався і заплакав від страху. А
соловей йому й каже:

— Не плач. Я бачу, як здалеку назустріч нам пливе великий
човен, а в ньому люди. Вони нас врятують.

І справді: незабаром з’явився вітрильник, який підплив до
човна, і люди забрали на борт хлопчика та його солов'я.
Господарем вітрильника був дуже добрий чоловік. Він полюбив
хлопчика, як рідного сина.

Якось, коли вітрильник плив по морю, хлопчик і каже:

— Тату, соловей сказав мені, що незабаром буде буря, що
потрібно пливти до берега.

Не повірив господар словам хлопчика і не послухався його. А
через деякий час на морі почався сильний шторм і вітрильник,
наче тріску, почало кидати з хвилі на хвилю. З пошматованими
вітрилами, залитий водою, корабель величезною хвилею винесло на
берег і кинуло на каміння. Але і корабель, і люди на ньому
уціліли.

Відтоді минуло немало часу, і одного разу хлопчик знову
звернувся до господаря:

— Тату, якщо вірити солов’ю, то неподалік від нас плавають
пірати. Потрібно, не гаючи часу, сховатись за скелями. Якщо
пірати помітять нас, то ми загинемо.

Цього разу господар повірив словам хлопчика, завів корабель за
скелі і спустив вітрила. Хлопчик виявився правий: через деякий
час у морі показалися піратські кораблі. Вони промчали мимо і
не помітили прихованого вітрильника.

З того часу господар завжди прислухувався до слів свого
названого сина. Якось корабель приплив з товаром до великого
острова, на березі якого був палац падишаха. Причалили вони до
острова, зійшли на берег, і хлопчик помітив, як біля входу в
палац статечно походжають три ворони і голосно кричать, ніби
сперечаються між собою, і ніхто їх не проганяє, тому що у цій
країні ворони вважалися священними птахами.

Прислухався хлопчик до суперечки ворон і каже батькові:

— Тату, я взнав одну таємницю, за яку володар цього острова
дасть нам велику винагороду.

Прийшли батько з сином у палац, вручили падишаху дорогий
подарунок, тут хлопчик й каже:

— О великий падишаху! Перед ворітьми вашого палацу походжають
три священні ворони і сперечаються між собою, котра з них першою
повинна сказати вам, що на дні колодязя в центрі палацу лежить
величезне багатство, яке сховав туди під час війни ваш прадід.
Це було давно, чоловік, який знав про таємницю скарбу, загинув,
не встигнувши розказати про це вашому дідові і батькові...

Задумався султан над словами хлопчика і ось що йому відповів:

— Колись в дитинстві я чув про те, що мій предок під час
набігу ворогів заховав великий скарб і що таємницю цього скарбу
знають лише птахи. Отже ворони говорять правду. Але звідки ти
знаєш їхню мову?

Довелось хлопчикові розповісти всю правду про себе й про своїх
батьків.

Наступного дня слуги падишаха дістали із дна колодязя золото й
коштовності. Обрадуваний падишах щедро нагородив хлопця та його
названого батька і дав їм право вільно возити товари на острів.

Минав час, хлопчик став юнаком, одружився, став шанованою
людиною у своїй країні. Якось він з молодою 
дружиною і сином, опинившись в рідному місті, вирішив побувати в
домі, де він колись жив. Біля дому його зустріли згорблені
дідусь і бабуся. Чоловік попросився до них у гості, але старий
відповів:

— Ми б прийняли вас як найдорожчих гостей, та, на жаль, ми
такі бідні, що не маємо змоги запропонувати вам, вашій дружині і
вашому синові належне харчування і постіль.

Чоловік дав стареньким гроші, наказав слузі принести
найдорожчих наїдків, дров, свічок і зупинився з сім'єю в
стареньких. Вдячні дідусь і бабуся не знали, як їм прислужити.
Старий поливав воду на руки гостеві, а старенька стояла поруч з
чистим рушничком...

За вечерею чоловік признався стареньким, що він їхній син. Не
втримались батько й мати, розплакались, попросили в сина
прощення. Син їм пробачив, взяв до себе, і вони до самої смерті
жили в теплі і достатку.

## МУДРИЙ ЇЖАЧОК

Колись дуже давно-давно, коли сади аж вгиналися від плодів,
вода в річках була чистою-пречистою, а в горах вільно
випасались отари овець і кіз, жив на березі Чорного моря молодий
султан. Був він добрим і мрійливим. Султан міг цілими днями,
стоячи на високій стіні свого палацу, дивитися на море,
сподіваючись побачити протилежний берег...

Одного разу до палацу прийшов мандрівний співак. Він настроїв
дзвінкі струни саза і під звуки музики розповів про те, що на
протилежному березі моря, у високому кришталевому палаці живе
прекрасна царівна. Що кришталеві східці її палацу спускаються
прямо до моря, що мріє вона про принца, який перепливе море,
зійде на східці не замочивши ноги, візьме її за
руки і поведе під вінець...

Співак замовк, і ніжні звуки саза ще довго лунали під
склепінням палацу. Молодий султан підвівся, підійшов до співака
й тихо запитав:

— Скажи мені, славний мандрівцю, а як дістатися до
принцеси берегом?

— 0 султане, - відповів йому співак, - палац цей чарівний і
двері до нього відчиняться тільки тому, хто не замочивши ніг
перепливе море і підніметься по його кришталевих східцях.

Глибоко задумався султан над словами співака. І було над чим
задуматись, адже в часи султана ще не було ні човнів, ні суден,
які могли б перепливти неспокійне Чорне море. Були у султана
могутні слони, витривалі верблюди, прудконогі коні, та не було
чарівника, який би міг побудувати дерев’яний міст між
протилежними берегами Чорного моря.

Думки про чарівний кришталевий палац і прекрасну царівну не
давали султану спокою ні вдень, ні вночі. Тоді він наказав
запросити до палацу вчених людей і обіцяв віддати півцарства
тому, хто підкаже, як не замочивши ніг, перебратися через море.

Багато мудреців побувало в палаці. Багато мудрого говорили
вони. Один запропонував виліпити широкі крила і перелетіти через
море. Другий - впіймати десять дельфінів і прив'язати до їхніх
спин пліт, третій - змайструвати величезний лук, прив'язати до
кінця стріли султана і вистрілити, але султан, хоча й був
молодий, розумів, що жоден з цих способів не доставить його до
кришталевих східців палацу...

Султан почав уже втрачати надію побачити прекрасну царівну та
її кришталевий палац, але одного разу до нього привели хлопчака.
І ось що той йому сказав:

— Любий султане, моя бабуся змалку навчила мене мови
птахів і звірів. Якщо ти дозволиш, я зберу всіх птахів і звірів,
що водяться в нашому царстві, і запитаю в них, як пересікти
море, не замочивши ніг.

Звичайно ж, султан погодився і наказав усім мисливцям
протягом року не ходити на полювання і не тривожити птахів і
звірів.

Невдовзі на березі гірського озера зібралися звірі й птахи.
Зібрались, звичайно, не всі, усім би не вистачило місця на
березі.

Зібралися найстарші, наймудріші. Хлопчик сів на березі, щоб
бачити й чути птахів, які розсілися на гілках дерев, качок,
гусей, лебедів, котрі плавали поруч, вовків, лисиць, ведмедів та
інших тварин, що сиділи на березі озера.

Звірі й птахи дуже любили хлопчика, який добре знав їхню мову
і не раз виручав їх з біди, рятував взимку від голоду, лікував
від усяких хвороб. Багато різних порад говорили мудрі з
наймудріших, та на кожну з них хлопчик заперечливо хитав
головою: те, що підходило звірям і птицям, не підходило людині.

Вже сонце почало хилитися до заходу, звірям і птахам час
було повертатися у свої барлоги і гнізда, а потрібного рішення
вони так і не знайшли. Несподівано з лісу вибіг колючий їжачок
і, розштовхуючи всіх своїми гострими колючками, підійшов до
хлопчика. їжак був простуджений, в нього боліли зуби і він на
кожному кроці з шумом видихав повітря і голосно кашляв:
«Ках! Ках! Ках!» А клопчикові вчувалось «Каз! Каз! Каз!», що
на мові жителів цієї землі означало «Гуска! Гуска! Гуска!».

Усі сподівалися, що їжак прийшов сказати про своє мудре
рішення, але той напився з озера чистої води і пішов далі своєю
дорогою, кашляючи і важко дихаючи. Розлетілись птахи,
порозбігались звірі, і тільки велика жирна гуска, в якої було
пошкоджене крило, залишилася плавати біля берега.

Усю ніч просидів хлопчик на березі озера, всю ніч не зводив
очей з гуски, що дрімала на воді. Чом їжак не раз і не два
згадував про гуску? На що він натякав?.. А що, коли змайструвати
легку дерев’яну колоду, котра зовні буде схожа на гуску? З
такими ж гострими грудьми, які розрізатимуть хвилі. З таким же
хвостом, який не дасть звернути з дороги. З такими ж загребущими
лапами-лопатами, за допомогою яких
колода рухатиметься вперед?

Рано-вранці хлопчик примчав до палацу і розповів султанові про
мудрого їжака і його пораду. Султан уважно вислухав хлопчика і
наказав зібрати всіх майстрів-теслярів. А ткалям наказав виткати
величезне біле полотно, а малярам - намалювати на цьому полотні
колоду, котра нагадувала б гуску, але в сто разів була б більшою
від справжньої, живої.

Цілий рік могутні слони зносили до берега колоди, пильщики їх
розпилювали, теслярі майстрували каркас і обшивали його дошками.
А щоб в щілини не протікала вода, смолярі обмазували круті боки
дерев’яної гуски липучою смолою.

Коли гігантська гуска була готова, султан зрозумів, що однією
парою весел такого човна з місця не зрушити, і наказав
змайструвати ще двадцять чотири пари лап-весел та прикріпити їх
з обох боків. Гуску спустили на воду і вона легко й швидко
попливла по хвилях!

Недовго збирався султан у дорогу, та перш, ніж вирушити в
далеку подорож по морю, він наказав відлити їжакові пам’ятник з
чистого золота і встановити біля входу в палац. І ще він залишив
замість себе султаном хлопчика, який знав мову звірів і
птахів...

Тисячі й тисячі підданих султана прийшли провести його в
далеку незнану дорогу. Люди стояли на березі моря й вдивлялися в
морську далечінь, поки білосніжна дерев’яна гуска з гордо
піднятою головою не зникла за горизонтом.

Ніхто не пам’ятає, чи повернувся султан з тієї подорожі.
Можливо прекрасна царівна не відпустила його від себе. Але з
того давнього часу люди почали будувати легкокрилі човни,
навчилися кріпити до них крила-вітрила, щоб за допомогою вітру
легко й швидко досягати протилежного берега моря. І з тієї
давньої пори в тому царстві наймудрішим серед звірів вважається
їжак. Щоправда, від султанового палацу не лишилося й сліду, а
якісь жадібні розбійники темної ночі викрали золотий пам’ятник
їжакові і розпиляли його на частини.

А численні нащадки того мудрого їжака нічого не
пам'ятають. Очевидно, простуджений їжачок вилікувався, перестав
кашляти і чхати і нікому нічого не сказав про свою хворобу...

## П’ЯТЬ ГРОН ВИНОГРАДУ

Жив собі молодий чабан. Випасав у горах овець, доїв їх, з молока робив сир, сир міняв на хліб, тим і жив. Одного разу він відкопав у горах виноградну лозу, приніс її додому і посадив у дворі. Минув рік, другий, і лоза вродила перше гроно винограду. Виноград був великий, золотистий, і пастух вирішив дочекатись, коли він набереться в осіннього сонця солодощів. Ось тоді він його й зріже.

Восени, коли гроно налилось соком, дозріло, пастух вирішив зрізати його. Вранці він прокинувся, вийшов з дому - глядь, а грона вже немає. Засмутився пастух і почав чекати наступного року. Але й наступного року злодій тихенько підкрався темної ночі до лози і зірвав золотисте гроно. Так було й третього, і четвертого року. А ось на п'ятий рік пастух вирішив обхитрити злодія: виготовив тонку петлю, сховав її під лозою, а сам сховався і почав чекати. Всю ніч прождав пастух, і лише на світанку під кущем з'явилася лисиця. Тільки-но лисиця потяглася за виноградом, пастух смикнув за петлю і спіймав злодійку.

Розгніваний пастух ладен був вбити лисицю, але та раптом заговорила людським голосом:

— Не вбивай мене, пастуше! Я тобі в пригоді стану. Я виконаю все, що ти побажаєш.

— Гаразд, - відповідає пастух, - я залишу тебе живою, але запам'ятай, якщо ти надумаєш мене обманити, я відшукаю твою нору і відімщу тобі.

— Кажи твої бажання, - мовила лисиця.

— Ти з'їла в мене чотири грона винограду і мусиш виконати чотири моїх бажання, - відповів пастух. - Ти зробиш мене сильним, красивим, багатим і посватаєш за мене доньку султана.

— Я згодна, - відповіла лисиця, - але за однієї умови: щороку виноград з цієї лози ти віддаватимеш мені.

Пастух погодився і відразу відчув, як його тіло стає іншим, як наливаються силою його груди, його руки. Він побачив, яким багатим і красивим став його одяг, як його стара хатина перетворилася на палац. Відпустив пастух лисицю на волю, і вона вирушила сватати за нього дочку султана.

Прийшла лисиця до палацу султана та й каже головному охоронцю воріт:

— Передай султанові, що мене до нього послав найбагатший у світі чоловік Бешсалким бей. Він послав мене посватати для нього дочку султана.

Здивувався султан словам головного охоронця: ніколи в житті він не чув про багатія на імення Бешсалким бей і наказав пропустити до нього лисицю.

Приповзла хитра лисиця до султанського трону і улесливим голосом каже:

— 0 славний і могутній султане! Мене послав до тебе Бешсалким бей. Він такий славний і такий багатий у своєму краю, що лише для переліку всього його багатства не вистачило б і року.

— Що ж хоче від мене твій господар? - запитав султан.

— Мій господар, славний Бешсалким бей, просить тебе зробити йому честь і віддати заміж за нього твою дочку.

Задумався султан над проханням Бешсалким бея і каже:

— Завівся у моєму царстві страшний семиголовий Змій. Він знищує сади, посіви, викрадає молодих хлопців і дівчат. Якщо твій господар здолає Змія, привезе і покладе перед палацом сім голів, я згоден не тільки віддати за Бешсалким бея свою єдину доньку, а й зробити його спадкоємцем мого царства.

— Гаразд, славний султане, ми згідні. Не мине й трьох днів, як голови Змія лежатимуть біля твоїх ніг.

Пішла лисиця шукати печеру, де вдень відпочивав страшний Змій. Бігла вона, бігла, а за нею ув’язалась велика зграя собак і мисливців. Добігла лисиця до нори, завалила вхід, а сама побігла далі, поки не наштовхнулася на сплячого Змія. Змій прокинувся, схопив лисицю і каже:

— Ага, отже сьогодні здобич власними ногами прийшла до мене. Дуже добре, буде чим поласувати.

— О могутній і непереможний Змію! - відповідає йому лисиця, - я прийшла до тебе зовсім не для того, щоб ти мене з’їв. Я прийшла попередити тебе, що підступний султан наслав на тебе тисячі величезних собак і наймогутніших воїнів, озброєних такою зброєю, що твій вогонь перед нею безсилий. Ти чуєш, як гавкають собаки? Вони привели до твого лігвища безстрашних воїнів. Рятуйся, Змію!

Злякався Змій, почувши нестямний гавкіт собак. Повірив лисиці і запитує її:

— Куди ж мені заховатися?

Озирнулася лисиця, помітила в печері піч і каже:

— Лізь у піч, я зачиню заслінку і засиплю землею. Вони нізащо не здогадаються, що ти тут.

Змій так і зробив. Ледь заліз він у піч, а хитра лисиця забила прохід у піч соломою, підпалила и і зачинила залізні заслінки. Змій задихнувся у тісній печі від їдкого диму.

Лисиця дочекалась, коли пішли мисливці, вилізла з печери і прийшла до пастуха:

— Господарю! Я виконала твоє прохання. Султан погодився видати за тебе свою єдину дочку і навіть зробити тебе своїм спадкоємцем, якщо ти уб'єш страшного Змія, який вдень і вночі тримає в страху його країну, покладеш перед палацом сім голів цього Змія.

Злякався пастух:

— Ти що, лисице! Як я можу подолати вогнедишного Змія?!

— Не бійся, господарю. Я тобі допоможу подолати страшного Змія, але за це ти мусиш виконати моє останнє прохання. Коли я помру, ти поховаєш мене так, щоб вовки і голодні звірі не могли до мене дістатись і розтерзати мене.

— Люба лиско, клянусь, що коли з тобою щось трапиться, я покладу тебе в золотий ковчег і поховаю у мармуровому мавзолеї.

— Я вірю тобі, - сказала лисиця. - А тепер готуйся в дорогу: візьмеш сорок найсильніших верблюдів, тридцять дев'ять навантаж золотом і коштовностями. Нам потрібно буде відрізати у Змія голови і здерти шкуру. Гадаю, що до нашого приходу він буде мертвий.

Сказали - зробили. Пастух виволік Змія із печі, відрізав голови, здер шкуру, все це нав'ючив на сорокового, верблюда і вони вирушили до падишаха. Коли султан побачив перед палацом сім голів кровожерливого Змія і його шкуру, він був вражений силою і хоробрістю Бешсалким бея. Не відкладаючи, справили весілля, і вдячний султан призначив колишнього пастуха своїм головним візиром.

Минув час, султан помер, і його місце зайняв колишній пастух. Став він гордим і пихатим, геть забувши, що колись доїв овець, виробляв сир і ходив у лахмітті.

Одного разу перед вікнами палацу варта помітила здохлу лисицю і доповіла сотнику, сотник - тисячнику, тисячник - візиру, візир - султану.

— Що це ви мені перед палацом сморід розвели! - розгнівався султан і наказав винести і геть викинути труп.

Лисицю викинули, але через кілька днів вона знову лежала під вікнами спочивальні султана. Ще дужче розгнівався султан:

— Негайно ж заберіть цей труп і відвезіть в степ, нехай там його вовки розтерзають!

Минуло ще кілька днів, і труп лисиці знову лежав під вікнами султана. Султан аж посинів від злості:

— Негайно ж заберіть цей труп, укиньте його у глибоку яму і загорніть землею!

Не встиг султан віддати наказ, як дохла лисиця ожила і ось що йому сказала:

— Ех ти, чабан, син чабана! Ти забув про свою клятву? Про золотий саркофаг, про мармуровий мавзолей! Ось як ти вчинив у відповідь на мою доброту! На добро відповів злом. Був ти чабаном, то й залишайся ним!

Сказала так лисиця і зникла. В одну мить султанський палац перетворився на стару хатинку, а Бешсалким бей - на чабана...

## РОЗУМНА ДІВЧИНА

Син хана вирішив оженитися і вирушив шукати собі наречену. Багато міст і сіл він обійшов, у багатьох оселях побував. На своєму шляху він натрапив на невеличкий будиночок, біля якого поралася дівчина, збираючи хмиз. Хан-заде увійшов на подвір'я і зупинився перед дівчиною. Помітивши незваного гостя, юнка здивовано промовила:

— Нехай Аллах захистить цей безвухий дім.

Хан-заде здивувався, зачувши слова дівчини. Хіба можуть бути вуха в будинку? Він лиш запитав, чи вдома батьки дівчини, на що та йому відповіла:

— Батько пішов у поле землю перевертати, мати пішла з однієї робити дві. Та і я не сиджу склавши руки - готую страву, в якій п'ятеро опадають на дно, а п’ятеро зверху плавають.

Нічогісінько не зрозумів хан-заде і, попрощавшись з дівчиною, пішов собі далі. Йшов він, ішов і зустрів неподалік озера старого чоловіка, який орав своє поле. Старий зупинив коня, залишив плуг, підійшов до подорожнього, привітався і запитав, що привело юнака в їхнє село. Хан-заде сказав старому, що шукає собі наречену, розповів про сільську дівчину, про її дивну мову. Старий посміхнувся, похитав головою:

— Ой, синку, зміст мовленого дівчиною дуже простий! Вона вирішила тебе випробувати, наскільки ти кмітливий. А ти вуха розвісив... Зміст її слів простий: дім без вух - це дім без собаки. Був би в дворі собака ти б не зміг увійти тихцем. Землю перевертати - це значить орати її. Глянь як слід за моїм плугом. Залишилась перевернута скиба. Про матір вона сказала так тому, що в них повинна отелитися корова і мати пішла в хлів приймати в неї телятко. Була одна корова - стало дві. Ну а щодо страви, то дівчина варила квасолевий суп. А частина квасолі, як відомо, під час варіння, осідає на дно, а решта спливає наверх. Ось тобі вся хитрість...

Хан-заде вирішив припинити пошуки нареченої і повернувся до свого палацу. І чим більше він думав про дівчину, тим більше вона подобалась йому. Одного разу він покликав до себе найрозумнішого візира і запитав:

— Що сталося з шістьома?

Візир дуже здивувався. Йому навіть здалося, що хан-заде не зовсім при своєму розумі після тривалої мандрівки:

— Хто ці шестеро? Як їх звати?

— Але ж ви вважаєтесь найрозумнішим візиром у ханстві! - посміхнувся хан-заде. - Найрозумнішим і найкмітливішим. Якщо ви не можете здогадатися, хто ці шестеро, поїдьте в невеличке село на самісінькому краю нашого ханства, там в маленькій хатинці живе красива дівчина, от і запитайте у неї. А заодно дізнайтесь, як її звати.

Спантеличений візир, не зволікаючи, вирушив у дорогу. Минув день, другий... На третій день він дістався до того села, дорога до якого пролягала мимо озера, неподалік якого старий орав своє поле. Помітив візир старого та й вирішив розпочати з нього:

— Доброго дня, чоловіче! Бог тобі в поміч. Що ж це ти зробив з шістьома?

Старий навіть не здивувався. Зупинив коня, відповів на привітання і ось що додав:

— Шістьох тягнув-тягнув, але до дванадцяти розтягнути не зміг. Схили гір потом покрились, низини туман заслав, млин молоти перестав. Дуже кепсько мені стало...

Довго розмірковував візир над змістом цих слів, але так і не докопався до суті. От і змушений був попросити старого пояснити, що означають ці слова. Старий розсміявся, похитав головою:

— До чого ж ти, виявляється, безголовий. Такої дурниці не зрозумів. Тут нещодавно проїжджав один, такий же дурний, як і ти...

Візир зрозумів, що старий каже про хан-заде. Зрозумів і зрадів. «Ну, стривай, хан-заде! Я покажу тобі, як знущатися над старим візиром».

— Поясни мені, чоловіче, зміст мовлених тобою слів, і я за кожне з них дам тобі по п’ять золотих!

Старий узяв із рук візира гаманець із золотом, додавши при цьому:

— Звичайно, розум куплений за золото - це ще не розум, але замислитись змусить. Шестеро, про яких ти запитуєш - це шість місяців. Шість місяців я працював, а плодів моєї праці на дванадцять місяців не вистачило. Старий я став: мої сиві скроні покрив піт, очі туман почав застилати. Мій млин - поріділі зуби з твердою їжею не справляються, тому й сил малувато. Кепсько мені стало...

Подивувався старий розуму старого орача. Спитав у нього:

— Скажи мені, чоловіче, а чи не проїжджав тут нещодавно молодий хан-заде?

— Проїжджав. Він з дочкою моєю Тесліє один раз порозмовляв, і йому цього вистачило. Довелося мені вчити молодого хан-заде уму-розуму...

Повернувся візир у палац, а хан-заде й запитує його, чи дізнався він, як звати найрозумнішу дівчину в селі.

— Дізнався, - відповів візир, - звати її Тесліє.

— А хто її батько?

— Її батько той старий орач, котрий навчав вас уму-розуму, - відповідає візир.

Почервонів хан-заде, ухопився за рукоять кинджала, та вчасно втримався, і, опам'ятавшись, сказав:

— Візьми необхідні подарунки і завтра ж їдь у село до старого. Скажи йому, що я хочу оженитися на його дочці, хочу ощасливити її, зробити її господинею, окрасою нашого палацу.

Наступного дня візир поїхав сватати дочку старого орача. Минув день, другий... На третій день дістався він до села, заїхав у двір, поклав біля ніг здивованого старого багаті подарунки і сказав:

— Хан-заде вирішив ощасливити тебе і твою сім'ю. Він хоче, щоб ти став його тестем...

Старий здивовано похитав головою, задумався. І ось що відповів візиру:

— Давайте запитаємо в дочки. Як вона вирішить, так і буде.

Покликав старий дочку. Вийшла дівчина з хати, уклонилася батькові, уклонилася гостеві. Візир, вражений її красою і поставою, сказав:

— Нещодавно у вас в гостях побував молодий хан-заде. Відтоді він втратив розум і спокій... Він шле вам багаті подарунки і хоче ощасливити вас...

Дівчина вклонилася батькові й мовила:

— Батьку, від повного до пустого я не піду. Від пустого до повного полечу птахою! - сказала і пішла в хату.

Спантеличений візир запитав у старого:

— Що сказала твоя дочка? Вона погодилась вийти заміж за ханського сина?

Старий почав пояснювати візиру:

— Вона сказала, що від повного до пустого не піде. Не піде до того, в кого повно багатства, а розуму не вистачає. Коли б він був бідний та розумний, сама б до нього птахою полетіла...

Нічого не відповів візир старому. Скочив на коня і помчав геть. Йому дуже хотілось швидше побачити обличчя молодого хан-заде після того, як він перекаже йому слова найрозумнішої, найвродливішої дівчини в селі.

## ДУРНИЙ ВОВК

Жив колись на світі вовк. Був він злий і ненаситний: в овечу отару залізе - всіх овець заріже, до корів у загін забереться - всіх корів і телят задушить, у курник проникне - всіх курей загризе. Як не намагалися селяни вислідити його, нічого не виходило: вовк зробить свою чорну справу, наїсться уволю і піде далеко в ліс, куди мисливці не доберуться.

Одного разу вовк тяжко захворів: що не з’їсть - у животі починає пекти, ніби хтось вогнище в кишках запалив. «Мабуть це від того, - подумав він, - що я дуже багато худоби занапастив. Ось і покарав мене Бог». Помучився - помучився вовк і поклявся: «Якщо я одужаю, то клянусь, що більше не доторкнуся до жодного барана, до жодного теляти, до жодної гуски».

Минув час, вовк одужав і пішов на полювання. Йде він лісом і дивиться на галявині бичок пасеться. Бичок злякався, кинувся тікати, а вовк наздогнав його та й каже:

— Не бійся мене, я тебе не чіпатиму. Я дав слово, що жодної тварини більше не занапащу.

Не повірив бичок вовкові, але вовк пройшов мимо і не доторкнувся до нього. Йшов вовк, йшов, а назустріч йому два барани. Злякались барани і - навтіки. Вовк наздогнав їх та й каже:

— Не бійтеся мене, я вас не чіпатиму. Я дав слово, що жодного барана не занапащу.

Не повірили барани вовкові, але той пішов собі геть. Йшов вовк, йшов, а назустріч йому кінь. Злякався кінь вовка і кинувся навтікача.
Вовк наздогнав коня та й каже йому:

— Не бійся мене, коню, я тебе не чіпатиму. Слово таке дав і порушувати його не буду.

Не повірив кінь вовкові, але той пішов собі геть. Довго блукав вовк лісом, спробував ягоди жувати, плоди, опалі з дерев, - нічого не виходить. Повернувся вовк до своєї барлоги, ліг та й лежить. Лежить і чує, як в животі бурчить від голоду, як він стає безсилим. Лежав, лежав та й подумав: «І чого це я вирішив бути таким добродійником. І діди мої з полювання жили, і батьки. Чи ж я не вовк? Піду я та й пообідаю тим дурним конем».

Як вирішив вовк, так і зробив. Добрів він до коня і каже йому:

— Послухай, коню, я передумав, вирішив з'їсти тебе.

— Вирішив так вирішив, - відповів кінь, - тільки хочу тебе застерегти: мені в заднє копито попав залізний цвях, ти спочатку витягни його звідти, а потім їж...

Підійшов вовк ззаду до коня. Кінь копита підняв та як вдарить голодного вовка в груди - той і розтягнувся на землі. Довго він лежав, поки не прийшов до тями, а потім вирішив пообідати баранами. Ледве добрів до них та й каже:

— Барани, я передумав, я вирішив вас з'їсти...

— Будь ласка, - кажуть барани, - їж якщо так вирішив. Але спочатку ти повинен розв’язати нашу суперечку.

— А за що ви сперечаєтесь? - здивувався вовк.

— Покійний батько залишив нам у спадщину ось цю землю, і ми ніяк не можемо її розділити. Проведи між нами межу, розділи землю на дві частини, - сказали барани і розійшлися врізнобіч.

Вовк став між баранами і думає-гадає, як йому землю розділити, а барани в цю мить я-як розбіглись, та як вдарили рогами з двох боків вовка, той ледь Богові душу не віддав.

Прийшов до тями та й думає: «От дурні барани, ледь не вбили мене. Піду я краще бичком поживлюсь»...

Ледве на ноги звівся вовк і побрів далі. Дістався до бичка та й каже йому:

— Бичок, я вирішив тебе з'їсти.

— Якщо ти такий голодний - їж будь ласка, каже бичок, - тільки спочатку зніми у мене з шиї обруч з дзвіночком.

Вчепився вовк за шкіряний обруч і нум тягнути його, а дзвіночок як задзвенить.

Почули селяни і мерщій на галявину. Оточили дурного вовка, і тут йому настав кінець.

Отож, дивись, якщо дав слово - тримай його!

## ПРИБОРКУВАЧ ДЖИНІВ

В одному селі жив собі Безбородий. Була в нього своя хата, дружина, четверо синів. Одного разу Безбородий пішов у гори провідати свого друга лісоруба. Повертається він назад, аж несподівано виріс перед ним величезний Джин. «Якщо я зараз кинуся утікати - він мене наздожене і проковтне, - подумав Безбородий. - Вмирати, там вмирати, як справжній мужчина...» Підійшов він ближче, поправив пасок, розправив плечі, засукав рукави - начеб готувався помірятися з Джином силою:

— Гей ти, безбожнику! - погукав він Джину, - ти не боїшся ходити по моїх володіннях не спитавши дозволу?!

Джин подивився на Безбородого, як на комашку, і розреготався так, що аж гори затремтіли:

— Любий мій, ти вже пробач мені цього разу, не карай. От якщо я ще раз забреду в твої володіння, тоді можеш розірвати мене на шматки!

Безбородому нікуди діватись, от він і вирішив вихвалятися далі:

— Ні, Джине, не пробачу! Хочеш ти чи не хочеш, але я тебе зараз задушу!

Джин також був жартівником:

— Не треба, любий, пожалій мене сироту. Мене вдома чекають молода дружина, маленькі дітки, ти хоч їх пожалій.

Безбородий вирішив не поступатись:

— Сказав ні, значить ні. Вибирай, якою смертю ти хочеш померти: хочеш задушу, хочеш повішу тебе на найвищому дереві, хочеш в озері утоплю...

Джину сподобалась ця гра, от він і каже:

— Яка тобі від того користь, що ти мене уб’єш? Хочеш я викуплю в тебе свою грішну душу?

— Ну що ти можеш запропонувати мені за свою погану душу? - вкрай розперезався Безбородий.

— Я дам тобі за неї гору золота, - відповів Джин, - але золото це лежить у мене в печері. Ходім до мене, будеш моїм гостем.

Хоч і страшно Безбородому, та відступати нікуди, от і пішов він у гості до самого Джина. Прийшли вони до нього в палац, Джин наказав дружині приготувати обід. Вона поставила перед гостем миску з дюжиною смажених баранів, бочку меду, бочку масла.

З'їв Безбородий шматочок м’яса і сів збоку. Джин навіть образився:

— Любий гостю, вам що, не подобається моє угощення?

На що гість відповів з посмішкою:

— Я баранину не люблю. Я з дитинства звик їсти м’ясо джинів. Може ти заріжеш для мене одного з твоїх дітей...

Джину раптом стало страшно: «Можливо цей Безбородий й справді такий сильний, що навіть мене не боїться? - подумав Джин, - треба якомога швидше випровадити його...»

— Гаразд, я згодний, - відповів гостеві Джин, - але для цього ви повинні піти в ліс і принести дров для вогнища.

Безбородий вибрав найдовший аркан і пішов до лісу. Джин чекав, чекав гостя, а того все нема. Вирішив Джин піти подивитися чи бува не утік він. Приходить у ліс і бачить таку картину: Безбородий обв'язав ліс арканом, тримає в руках кінці, тягнути збирається. Злякався Джин:

— Шановний, що ви збираєтесь робити?!

— Вирішив запасти тебе дровами на цілий рік, щоб ти не носив в’язками...

— Дякую вам, але мені не потрібно стільки дров! Я сам віднесу в'язку.

Повернулися вони до палацу, Джин і каже гостеві:

— Дрова у нас є, потрібна вода. Підіть за водою, принесіть бочок десять, а я приготую казан.

— Гаразд, - відповів Безбородий. - Де у вас тут найглибший колодязь?

Пішов Безбородий, Джин чекав, чекав гостя, а того все немає. Вирішив піти подивитись - чи бува не втік? Підходить до колодязя і бачить таку картину: Безбородий копає лопатою довкруж колодязя. Не втримався Джин:

— Шановний, що ви збираєтесь робити?

— Вирішив позбавити тебе від зайвого клопоту, викопаю колодязь і поставлю його перед твоїм палацом - скільки треба води, стільки й набирай!

— Не треба, не чіпайте цей колодязь, - почав благати переляканий Джин, - я сам віднесу стільки води, скільки потрібно.

Повернулися вони пізно в палац і вирішили лягти спати. Тільки-но гість заснув, Джин каже пошепки дружині:

— Ти йди приготуй казан, я принесу дров і води. Закип'ятимо казан води, і кинемо Безбородого в окріп.

Коли Джин і його дружина пішли, Безбородий, який усе чув, приніс з комірчини мішок солі, гарбуз, прив'язав його до мішка, одягнув свій одяг, закутав у ковдру і сховався. Минув деякий час, Джин і його дружина притягли великий казан з гарячою водою, поставили його поруч з тахтою і зіштовхнули в окріп мішок з сіллю. Зіштовхнули та й задоволені пішли спати. Вранці прокинулись, дивляться, а гість собі спокійно розгулює перед палацом. Джин злякався й запитує:

— Як спалося любий гостю?

— Дякую, - відповідає Безбородий, - постіль була тепла і м’яка... «Від цього Безбородого так просто не звільнишся, - подумав Джин, - віддам йому золото й нехай іде собі геть». Вирішив так зробити та й каже:

— Любий гостю, ви зробили для мене немало добра і я вирішив від щирого серця подякувати вам. Візьміть у подарунок від мене чан із золотом.

Виніс Джин із печери великий чан із золотом і поставив перед Безбородим. Зиркнув Безбородий на чан і зрозумів, що тут і десять верблюдів буде мало, аби перевезти це добро. Обійшов він довкруж чана і почав пильно вдивлятися в сонце, що сходило над горами. Джин і запитує:

— Чого це ви задумалися, шановний, беріть золото і йдіть додому.

На те Безбородий відповів:

— Якщо я сам принесу це золото додому, то сусіди подумають, що я його в когось украв і повідомлять султану. От я й міркую: а що коли я закину оцей чан на сонце, заліплю його золотом і потім монетки будуть самі падать до мене в двір...

Злякався Джин:

— Що ви, шановний! Поки всі монетки із сонця скотяться нам доведеться жити в темноті і холоді. Краще я сам віднесу цей чан вам додому.

Прийшли вони додому до Безбородого, і поки Джин встановлював чан у дворі, Безбородий кинувся мерщій у хату і пояснив усе дружині й дітям. Потім посадив синів по кутках і звелів їм голосно кричати: «Хочемо Джинового м’яса! Хочемо Джинового м’яса!»

Вийшов Безбородий у двір і запрошує Джина в хату:

— Я у вас гостював, а тепер прошу бути моїм гостем!

Не встиг Джин переступити поріг хати, як хлоп’ята з кутків зарепетували: «Хочемо Джинового м’яса! Хочемо Джинового м’яса!» Як почув це Джин, ухопився руками за голову і помчав світ за очі.

З того часу минуло багато-багато років, але ніхто більше Джина в цих краях не бачив: дуже налякав його Безбородий.

## МОРСЬКИЙ КІНЬ

Жив собі на світі бідний чоловік. Жив він на березі моря, рибу ловив. Та одного року вся риба пішла далеко в море і залишився рибалка без шматка хліба. Багато днів просидів він на березі моря, сподіваючись, що Бог змилується і направить рибу ближче до берега, але марно. Якось знесилений, він заснув, і серед ночі його розбудив шум прибою. Прокинувся рибалка і бачить, як з морської піни вибігає чудесний кінь з довгою голубою гривою. Кінь пробіг по берегу, і там, де його копита торкались землі, залишились лежати камінці, схожі на маленькі зірочки. Бідний чоловік подумав, що коли він збере ці камінчики - то стане багатим. Та даремно він тішив себе цією надією: повертаючись назад, кінь ступав копитами туди, де лежали зірочки, і вони зникали, а кінь знову розтанув у морі.

Три ночі підряд не спав рибалка, три ночі чекав, коли кінь знову з’явиться на березі моря і залишить хоч один камінчик, але все марно. І тоді ось що він придумав: прийшов рибалка на святковий базар, ходить по базару і голосно вигукує: «Розуму мішок, а грошей ні копійки! Розуму мішок, а грошей ні копійки!»

Того дня на святковий базар приїхав з почетом сам султан. Почув він, як рибалка вигукував, і наказав варті:

— А приведіть-но до мене того крикуна!

Рибалку привели, поставили перед султаном. Султан запитує:

— Чому ти ходиш по базару і кричиш, що в тебе розуму мішок? Чим ти це можеш довести?

— Для того, щоб це довести, - відповідає рибалка, - мені потрібно три підводи і щоб у кожну було запряжено по двоє коней.

— Гаразд, - відповідає султан, - я накажу дати тобі три підводи і якщо ти доведеш, що ти справді розумний, я дам тобі винагороду.

Узяв рибалка три підводи, виїхав за місто, де лежала купа попелу, завантажив нею вози, привіз на берег і розсипав там, де ходив морський кінь. Тричі їздив рибалка за попелом і лише коли в небі з'явились зірки, відвів коней додому, а сам заліг на березі.

Рівно опівночі вийшов на берег морський кінь, пробігся по попелу, а коли повертався назад, то не помітив жодного камінчика. З тим і пішов у воду.

До ранку копирсався у попелі рибалка і вигріб цілий мішок ізумрудів. Наступного дня замісив глину, виготовив сотню цеглин і в кожну з них поклав по камінчику. Коли цегла висохла, рибалка повантажив її на підводи і повіз до палацу. Побачив султан підводи, вантажені цеглою і розгнівався:

— І це все, на що здатний твій хвалений розум?!

— Це не цегла, ваша султанська світлість, - спокійно відповідає рибалка, - це алмази. Кожна цеглина - це коштовний камінь.

Розгнівався султан і наказав відрубати рибалці голову. І коли кат приготувався виконати наказ султана, рибалка запитав:

— 0 світлий султане! Чи можеш ти виконати моє останнє прохання? Накажи візиру взяти з воза будь-яку цеглину і розламати її навпіл.

Султан кивнув візиру на знак згоди, і той, взявши з воза цеглину, розламав її і на великий подив султана та його придворних із цеглин випав сяючий, як повний місяць, камінець. Султан зрадів і наказав розвантажити цеглу і розламати її. А коли перед ним поклали повне блюдо коштовного каміння, наказав звільнити рибалку, зодягнути його в дорогий одяг. Почувши розповідь рибалки про морського коня, султан наказав дати рибалці стільки золота, скільки той зможе донести:

— Я даю тобі винагороду не за цеглу, яку ти мені подарував, а за те, що ти справді маєш мішок розуму.

Повернувся рибалка до своєї сім'ї і зажив безбідно. До кінця свого життя він ловив рибу, інколи ночував на березі, але морського коня не бачив більше ніколи. «Велика удача посміхається людині раз в житті, - міркував він, - і потрібною нею скористатися з розумом».
