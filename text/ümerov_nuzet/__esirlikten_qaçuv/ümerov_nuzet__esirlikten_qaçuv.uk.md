# Втеча

% Ця подія відбувалася навесні 1942-го в Сімферополі.
Того дня гітлерівці пригнали на руїни старого овочесховища групу наших полонених.
Ми, хлопчаки з сусідніх вулиць, тої ж миті збіглись до руїн і, коли б не конвоїри з автоматами та кинджалами на ременях, кинулися б розпитувати полонених чи не зустрічали вони бува кого-небудь з наших рідних і близьких.

Конвоїри по двоє розташувалися вздовж огорожі.
Один з них погукав полоненим, і вони взялися вручну, без ломів, лопат, носилок розбирати завали.
Хлопчаки пошепки повідомляли один одному, що мабуть, під руїнами в глибоких підвалах уціліли від вибуху консерви.
Для нас тоді було найголовнішим — роздобути їжу.

Важкий, голодний то був час.
Мені йшов лише десятий рік і я вважав себе цілком дорослим і самостійним, зобов’язаним допомагати ще й матері.

Її вже другий день не було вдома.
Разом із сусідками вона пішла в далеке село з надією обміняти речі, котрі залишилися від батька, на хліб.

Ми довго стовбичили під огорожею, поки конвоїри не повели назад полонених.
Як тільки останній солдат зник у провулку, ми кинулися до руїн, сподіваючись першими докопатися до консервів.
Нічого їстівного там не знайшли, зате під купою битої цегли помітили цілу в’язку книг.
Добуте розділили чесно: мені дісталась товста книжка в зеленій палітурці і з довгою назвою: “Історія колоніальних і залежних країн”.

Наступного дня я залишився вдома.
Дожував шматочок кукурудзяного оладка, котрий повинен був з’їсти увечері, якщо не повернеться мати, виліз на підвіконня і навмання розгорнув книжку.
Розділ був присвячений Абіссінії.
В ньому йшлося про те, як народ цієї країни під керівництвом свого царя — негуса Федора боровся проти італійських колонізаторів...

Несподівано до мене долинули постріли, але я не звернув на них увагу — мені здалося, що я чую, як від напосідаючого ворога відстрілюються абіссінські партизани.
Про те, що стріляли зовсім поруч, я зрозумів, коли у двір забіг наш полонений.
Він був дуже худий, обличчя поросле щетиною, з гімнастерки звисало лахміття, а оголене плече — залите кров’ю.
Наш солдат кинувся було до сараю, але — помітивши поруч з водопровідною колонкою порожню бочку, підбіг до неї і обернув її на себе.
Усе сталося так швидко, що я не встиг навіть згорнути книжку.

За мить до двору ввірвалися конвоїри.
Зачувши метушню, із наріжної квартири вибігли німці-радисти.
Вони вже днів з десять жили у нашому дворі.
% Конвоїри розмовляли між собою.
Вони навперебій почали пояснювати їм, що втік полонений,
Але радисти разом закивали головами, мовляв, не бачили.
Конвоїри побігли далі.

Я зачекав, доки радисти повернулись в квартиру, узяв відро і попрямував до водопровідної колонки.
Під шум води, дивлячись кудись вбік, я голосно промовив: “Сидіть, доки не стемніє, у дворі живуть німці.
Сидіть, доки не стемніє...”

 “Що ж робити?
Піти і розповісти хлопцям про нашого солдата?
А що як раптом, доки я ходитиму, хтось надумає зрушити з місця бочку...
Ні, треба сидіти й чекати.
От якби мама прийшла...”

З-за воріт долинув шум машини.
Пролунав сигнал, і в двір в’їхала пересувна радіостанція.
Машина зупинилася поруч з колонкою.
% З неї зістрибнули на землю троє німців.
Напившися води, вони почали виносити з будки апаратуру.

До пізнього вечора порпалися вони у своїх ящиках.
Я допомагав їм з усіх сил, аби вони лиш не чіпали бочку...
Вечеряли вони тут же, при світлі ліхтарика.
Водій машини — сивий, з добрим втомленим обличчям і великими мозолястими руками, відкраяв шмат шинки, поклав її між двома окрайцями хліба і подав мені: “Бітте”.
Я взяв хліб, кивнув на знак подяки головою і відійшов убік.
Я вже підніс смачний, запашний бутерброд до рота, як мене ніби пронизало блискавкою: а як же наш полонений.
Він, мабуть, зовсім голодний?!

Вдома я розшукав баклагу, ту саму солдатську баклагу, яку подарував мені батько.
Це було торік, коли їхня частина відступала на Ак'яр.
Батько забіг на хвилинку додому, попрощався з нами, а мені дав баклагу: “Бережи і не забувай про мене”.

Після ситної вечері радисти грали на губних гармошках, голосно співали, сміялись.
Я непомітно підкрався до бочки, ледь припідняв її плечем і просунув полоненому згорток.

Лише наступного дня солдати закінчили ремонт радіоапаратури, встановили її на місце і почали збиратися в дорогу.
Водій сів у кабіну, запустив двигун і, перш ніж дати задній хід, зиркнув на бочку, котра йому заважала.
Він знехотя виліз із кабіни, підійшов і ногою перевернув бочку.
На землі, уткнувшись головою в коліна, сидів наш солдат.
Він був мертвий.
Біля його ніг лежав згорток.
Водій обережно підчепив його носком чобота.
Згорток розкрутився, і він побачив солдатську баклагу і бутерброд: два окрайці чорного хліба і шматок шинки...
