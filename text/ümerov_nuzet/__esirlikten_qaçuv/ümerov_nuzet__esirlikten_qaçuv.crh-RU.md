# Эсирликтен къачув

Бу вакъиа бинъ докъуз юз къыркъ эки сенесининъ бааринде Акъмесджитте олып кечкен эки...
О кунь гитлерджилер эски мейва-себзе анбарынынъ йыкъынтыларына бир сюрю эсир къызыл аскерни айдап кетирдилер.
Бизлер, къомшу сокъакълардан чапып кельген балалар, эгер автоматлы ве ханджерли конвоирлер олмаса эди, эсирлерден озюмизнинъ тувгъанларымыз, сой-сопларымыз акъкъында сораштырып башлайджакъ эдик.

Конвоирлер дивар янында экишер-экишер ерлештилер.
Олардан бириси багъыргъан сонъ, эсирлер курексиз, бир шейсиз бина йыкъынтыларыны темизлеп башладылар.
Патлавдан сонъ терен магъазлар ичинде консервалар къалгъан олса керек, деп хабер эте эди балалар бири-биринен фысылдашып...
Биз ичюн о вакъытта аш меселеси — эсас тюшюндже эди.

Агъыр, ачлыкъ вакъты эди.
Мен о вакъытта он яшта эдим ве озюмни мустакъиль сайып, анама ярдым этмекни боюн-борджум деп биле эдим.

Анам эки куньден берли эвде ёкъ эди.
О, мааллемизнинъ башкъа къадынларынен берабер узакъ бир койге бабамдан къалгъан шейлерни отьмекке денъиштиририм деген умютнен кеткен эди.

Конвоирлер эсирлерни алып кетмегендже биз бу ерде отурдыкъ.
Олар башкъа сокъакъкъа бурулгъанынен, биз консерваларны озюмиз къазып чыкъарырмыз, деген умютнен йыкъынтыларгъа чаптыкъ.
Ашаладжакъ киби бир шей тапмасакъ да, къырылгъан тола обасы тюбюнден бир десте багълы китап таптыкъ.
Гъаниметни озь арамызда адалетли пайлаштыкъ: манъа къалын ешиль къаплы ве узун серлевалы “Мустемлеке ве таби мемлекетлернинъ тарихы” китабы тийди.

Экинджи куню мен эвде къалдым.
Акъшамдан къалгъан мысырбогъдай питеси парчасыны ашадым да, сонъ пенджере кенарына отурып, китапнынъ расткельген саифесини ачтым.
Бу баб Абиссиния акъкъында.
Бу мемлекетнипъ халкъы озь падишасы — негус Фёдорнынъ ёлбашчылыгъы алтында итальян мустемлекеджилерине къаршы насыл курешкенлери акъкъында эди...

Мен насылдыр бир атышларны эшиттим, лякин оларгъа къулакъ асмадым — манъа Абиссиния партизанлары уджюмге кечкен душмангъа къаршы аткъанлары киби эшитиле эди.
Атышмалар янымда олгъаныны мен азбаргъа бир эсир къызыл аскер чапып киргенде анъладым.
О, пек азгъын эди, сакъалы оськен, гимнастёркасы йыртылып, чул-чубур олгъан, ачылгъан омузы ал-реван къан.
Къызыл аскер башта арангъа тараф чапты, лякин чешме янында бош чапчакъны корип, чапып келип оны устюне авдарды.
Эр шей ойле тез олып кечти ки, мен китабымны биле орьтип етиштирамадым.

Бир дакъкъадан сонъ азбаргъа конвоирлер чапып кирдилер.
Мында къопкъан шаматаны эшитип, кошедеки квартирада яшагъан радист немселер чапып чыкътылар.
Олар энди он куньден берли бизим азбарымызда яшай эдилер.
Конвоирлер бири-бирининъ сёзюни болип,
Оларгъа эсир къачкъаныны анълатып башладылар.
Лякин радистлер оны корьмегенлерини айттылар.
Конвоирлер шу дакъкъасы азбардан чыкъып кеттилер.

Мен немсе радистлер озь квартираларына къайткъандже бекледим, сонъ бир къопкъа алып чешме янына бардым.
Чешмени ачтым да, четке бакъып: “Къаранлыкъ тюшкендже отурынъыз, азбарда немселер яшайлар.
Къаранлыкъ тюшкендже отурынъыз...” деп текрарладым.

“Не япмалы?
Достларыма къызыл аскер акъкъында барып айтайыммы экен?
Я барып да мен кеткен арада бирде-бириси бу чапчакъны еринден къыбырдатаджакъ олса?...
Ёкъ, отурып беклемек керек.
Анам кельсе не де яхшы олур эди!”

Араба къапы артындан келеяткъан машинанынъ гурюльтиси эшитильди.
О, сигнал берди ве азбаргъа кочюджи радиостанция келип кирди.
Машина чешме янында токътады.
Онынъ ачылгъан къапысындан учь немсе чыкъты.
Олар чешмеден сув ичкен сонъ, аппаратураларны тюшюрип башладылар.

Акъшам къаранлыгъына къадар олар озь ящиклеринен огъраштылар.
Мен такъатым еткени къадар оларгъа ярдым эттим, тек чапчакъкъа тиймегейдилер...
Акъшамлыкъ ашны олар бу ерде, фенер якъып ашадылар.
Машынанынъ айдавджысы — чал, ёргъун юзьлю, азнавур киби бир адам балабан берчли къолларынен бир тилим домуз ягъы кесип, эки отьмек парчасы арасына къойды да “битте” ден, манъа узатты.
Мен отьмекни алып, миннетдарлыкънен башымны саллап четке чекильдим.
Лезетли къокъугъан бутербродны агъызыма кетирдим дегенде, акъылыма бирден къызыл аскер тюшти.
Я о ач да!..

Эвде мен фляжканы къыдырып таптым, эбет, бабам багъышлагъан анавы аскер фляжкасыны...
Бу, былтыр, оларнынъ къысымы Акъяргъа чекильгенде олгъан эди.
Бабам бир дакъкъагъа эвге чапып кирип, бизлернен сагълыкълашты, манъа исе фляжканы узатып: “Сакъла да, мени унутма”, — деди.

Радистлер ашап тойгъан сонъ дудакъ гармоны чалдылар, багъырып йырладылар.
Мен явашчыкътан гизленип чапчакъ янына кельдим, оны азчыкъ омузымнен котердим де, къызыл аскерге бир бурум узаттым.

Радистлер тек экинджи куню радиоаппаратуранынъ тамирини битирдилер ве оны машинагъа юклеп, ёлгъа азырланып башладылар.
Шофер кабинагъа минип, двигательни кочюрди ве, машинаны арт-артына бермезден эвель, онъа кедер эткен чапчакъкъа бир козь ташлады.
О истемей-истемей кабинадан чыкъып чапчакъ янына келип, оны тепип авдарды.
Ер устюнде, башыны тизлери арасына къойып, къызыл аскер отура эди.
О ольген.
Аякълары янында бир бурум тура эди.
Шофер мукъайт олып чызмасынен бурумны тепти.
Бурум ачылды ве онынъ ичинден чыкъкъан фляжканы ве бутербродны — эки парча отьмекнен бир тилим домуз ягъыны корьди...
