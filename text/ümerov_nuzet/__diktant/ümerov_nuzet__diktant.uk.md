# Диктант

Середньої школи в нашому селі нема, тому першого вересня я йду в сусіднє село.
Там є середня школа.
Йду і рахую: туди два кілометри, назад два кілометри.
Двічі по два — чотири.
За тиждень це буде двадцять чотири, за місяць дев’яносто шість, а за рік тисячу з гаком...
Так можна і земну кулю обійти.

Мене записали в п’ятий “б”.
Поки записували — пролунав дзвоник і я запізнився на перший урок.

Я зайшов у клас і голосно сказав: “Добрий день!”.
Весь клас підвівся на ноги і хором відповів: “Доброго дня, пане директор!”.
 Телепнем я ніколи не був.
Відразу зметикував: повинен був прийти директор.
Але замість нього  прийшов я.

Вчителька записала моє прізвище, зиркнула на парту біля вікна.  
За партою сиділа руда-руда дівчинка.
Вчителька показала указкою на це місце:

— Можете зайняти вільне місце.

Діти засміялись.
Я не телепень, але я нічого не зрозумів.
А поки метикував до класу ввійшов директор.

На перерві моя руденька сусідка тихо запитала:

— А як тебе звати?
-запитала вона.

— Руслан!
— голосно відповів я.

Весь клас раптом чомусь розсміявся.
Я не телепень, але я нічого не зрозумів і тихенько запитав у сусідки:

— А тебе як звати?
- запитав я.

— Руслана...

Зрозуміло.
Тепер нас почнуть дражнити.
Добре що хоч не Людмила.
 Прямо як у Пушкіна "Руслан і Людмила" були б.
Я помітив, що сусідка зніяковіла і тому запитав:

— А прізвище яке?

— Каралець...
— Як ти сказала?
— здивувався я і спитав ще раз.

— Ка-ра-лець...
А чого ти питаєш?

— Нічого.
Моя бабуся народилася в селі Каралез.
Це за Бахчисараєм...

— І справді, дивно...
— промовила вона і я в знак згоди кивнув головою.
— Я й не знала, що в Криму є таке село...

В нас кожного дня по шість уроків.
Не школа, а університет.
Перший урок — українська мова.
Останній — кримськотатарська.
А між ними ще й англійська...
Цікаво, якщо змішати три мови, що вийде?
Певне вінегрет...

Українська мова мені дається легко.
Я навіть пісню вивчив.
“Дивлюсь я на небо та й думку гьадаю”.
Весь клас співає “гадаю”, а я — “гьадаю”.
Вчителька каже, що я єдиний співаю правильно...

На перерві Руслана пригощає мене яблуком, але я ввічливо відмовляюсь.
Тут тільки дай повід — відразу весь клас почне дражнитись “Руслан і Руслана — закоханих пара...”
Тому я мушу поводитись обережно і дипломатично, як посол дружньої держави.

У п’ятницю вчителька попередила, що в понеділок будемо писати диктант.
Я як почув слово “диктант” мені стало кепсько.
Закололо в боку, в животі, засвистіло у правому вусі.
У мене погана звичка: як чую, так і пишу.
Отож, диктант для мене все одно, що пірнати з мосту.
Хочеш — не хочеш, очі самі заплющуються...
Я в житті більше трійки з мінусом за диктанти не отримував.

У понеділок я йшов у школу з твердим наміром бути дуже уважним і писати не так, як чую, а так, як диктує вчителька.

Сиджу, пишу.
І раптом у мене засвистіло в лівому вусі: вчителька почала вимовляти татарські слова.
 “Кішка лежить на килимі...”
“Кішка лежить” — це по-українськи, а “килим”— по-татарськи.
Може вчительки змовилися зробити один диктант двома мовами?..
Скоса зиркаю на свою руду сусідку: та пише і нічому не дивується.
Слухаю далі:

— Весною на баштані посадили гарбузи й кавуни...

Знову здіймаю на вчительку здивовано очі: українською “баштан”, татарською “бостан”.
По-українськи “гарбуз”, по-татарськи “къарпуз”...
А “кавун” взагалі пишеться однаково...

Зробивши паузу вчителька мимохідь пояснює нам, що українською “гарбуз” це те що російською “тыква”, а “кавун”— “арбуз”.
От здорово!
Гарбуз українською къабакъ буде.
Виходить, що колись, десь і хтось переплутав.
Або татарин, або українець.
Хтось з них мабуть був трішки глухий, і переплутав..
А потім так і пішло...

Гаразд, думаю, мене не проведеш!
Писатиму так, як каже вчителька.
Пишемо..
“Ненька новела внука на майдан”...

Ти подивись!
Не вистачає мені "нені" вдома!
Бабуся ще й досі співає мені на сон “ай-нені”, свою улюблену колискову пісню.
Ніяк не хоче зрозуміти, що я давно вже не дитсадівського віку.

Ну, гаразд, “нені”, а “майдан”?
Як писати — “майдан” чи “мейдан”?
По-татарськи “мейдан”, а вчителька сказала “майдан”...
Так і напишу.
Далі: “Гайдамака зістрибнув з мажари, поправив пояс і голосно гукнув: “Шановні панове!”

Ні, вони справді змовились ці наші вчительки!
Що коли й англійка до них приєднається...
Я тяжко зітхаю і дивлюся на вчительку з докором.
Чи знає вона, що по татарськи “гайдамака” — це розбійник.
В Криму колись жив відомий розбійник.
І звали його Алім-айдамакь.

І про “мажару” я знаю.
“Мажара” — це віз з великими колесами.
В мажару запрягали волів і возили сіно й солому.


А ось слова “панове” у нас нема.
Щоправда мама любить повторяти “пан або пропав...”продовжуємо писати далі:

- “Козак дістав з кисета люльку, тютюн...” 

Я остаточно переконуюсь, що вони змовились.
“Козак” — це къазакъ!
Вільний, як птах!
“Кисет” — це кисет.
“Тютюн” — це тютюн.
От тільки слово “люлька”...
Але я відразу ж здогадався, що це не та люлька, в якій дітей колишуть, а козацька люлька для куріння...

Диктант я написав.
Здав — і мерщій додому.
Ходжу довкола бабусі, уважено вивчаючи з усіх боків.
Бабуся зиркнула на мене поверх окулярів:

— Руслане, внучку, що з тобою?

— Зі мною, бабусю нічого, а ось з вами не все ясно...
— Як це?
— здивувалася бабуся, поправляючи окуляри.

— Скажіть мені чесно...
— бабуся відразу насторожується — чому ви назвали мене Русланом?

— Як це чому?!
Мені дуже подобається це ім’я.

— Але це ж ім’я не татарське!

— Чому не татарське!
Татарське і дуже давнє.

Раніше наші предки, яких називали половцями, жили по сусідству з руським народом, так у старовину називали українців.
І якщо половець одружувався з українкою, то первістка називали руський хлопчик — Руслан.

Все ясно.
Я сідаю побіля бабусі і запитую пошепки:

— Скажіть, бабусю, чесно, у нас в роду були українці?

— Не знаю!
— розводить бабуся руками.

— Як це не знаєте!
— обурююсь я.
— Звідки ж тоді стільки однакових слів?!
І чому мою руду сусідку по парті звати так само як і мене — Руслана?
І знаєте, яке в неї прізвище?
Таке ж, як і назва вашого рідного села — Каралез!
Я переповідаю бабусі свій перший диктант на українській мові і бабусині окуляри опускаються на самісінький кінчик носа.
Навіть слово “нені” є!
— додаю я і бабусині окуляри падають на підлогу.

— Давай, внучку, дочекаємось тьотю Наджіє і запитаємо в неї.
Вона ж вчитель історії, мусить знати...

Тьотя Наджіє — менша дочка моєї бабусі.
Вона живе й працює в Сімферополі і приїде до нас не раніше неділі...

Дорогою в школу я наздоганяю Руслану і допомагаю їй нести портфель, набитий підручниками.
Тепер я повинен ставитись до неї по-особливому, а раптом вона виявиться моею найближчою родичкою?
І взагалі, вона мені дуже подобається.
У неї веснянки на носі поблискують як золоті монетки...
Якщо будуть дражнитись — нехай дражнять...
Зате як гарно звучить: Руслан і Руслана.

Між іншим за диктант я отримав п’ятірку.
Це перша п’ятірка в моєму житті.
П’ятірка за диктант.
