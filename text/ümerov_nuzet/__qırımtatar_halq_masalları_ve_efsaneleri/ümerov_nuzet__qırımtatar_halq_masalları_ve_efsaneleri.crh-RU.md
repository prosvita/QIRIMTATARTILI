# Къырымтатар халкъ масаллары ве эфсанелери

## Акъылдане кирпи

Эвель заманларда эм къарада, эм де дерья-деньизяерде укюмдар олгъан бир султан гъает къыйын, чезильмез бир меселе къаршысында къала: къарада бир ерден башкъа ерге бармакъ, зияретлер, сеферлер япмакъ ичюн филь, деве, ат, къатыр, эшек бар. Арабалар юре. Я, дерья-денъизлерде арекет этмек, олардан ялдап кечмек ичюн не япмалы? Иште шу суаль эр кунь онынъ мийини ёра, акъылгъа яткъан ич бир усул тюшюнип тапамай.

Бу тюшюнджелерден джаны янгъан укюмдар бир кунь сарайынынъ бутюн акъылданелерине — везирлер, алим-улемалар ве дигерлерининъ мушавере-меджлиске йыгъылмаларыны эмир эте. Айтылгъан вакъыткъа бир къалмай эписи топланып келелер. Султан озюнинъ тюшюндже не мерамыны ортагъа къоя. Меселени бирликте кенъешип, аль этмек кереклигини айта. Саатлернен отура, тюшюне-ташыналар, амма акъылгъа яткъан ич бир шей айтып оламайлар.

Баягъы вакъыт кечкен сонъ шу укюмдар башкъа бир фикир тюшюнип чыкъара. Сарайда айванат ве къушлар алемининъ тиллерини анълагъан акъсакъал алим бар экен. Оны озь узурына чагъырып:

— Дерья-денъизлерде ялдап юрмекнинъ ёлларыны араштырып, бутюн сарай акъылданелеринен сёйлештим. Амма ич бир шей чыкъмады. Энди сен бу этрафлардаки айванлар ве къушларнынъ векиллерини топлап, шуларнен бир кенъешип бакъчы,— дей.

Алим султаннынъ дегенини япа. Арсланлар, къапланлар, филлер, девекъушлар, акъкъулар эм де дигер махлюкъ ве махлюкъатларнынъ, къушларнынъ чокътан-чокъ векиллери йыгъылышып келелер. Бу кенъеш-меджлис чокъкъа сюрсе де, ич бир нетидже бермей. Ич бир махлюкъ ачыкъ теклиф берип оламай.

Олар тамам дагъылышайыкъ, деп тургъанда мушавереге, кеч олса да, кирпи ёргъалап келе. О, босагъадан ичери атлап киреджекте сюрюне, тикенли топ киби юварланып, тыгъырып кете. Алай айванлар, къушлар мыскъылнен шакъылдап кулелер. «Бу тикен томары да не кельген экен? Биз чезамагъан меселени шу матюв кирпи чезеджекми?» — деп, чивильдешелер.

Кирпи исе, селям биле демеден, аман артына чевирилип, тюнъкюльдей-тюнъкюльдей къайта. Акъсакъал алим: «О, гъалиба, бир шейлер сомурданып кетти...» — дей де, артындан чыкъа. Кирпи къыскъа аякъларынен ёргъалап, ашыкъа ве «къах-къах», деп кете экен. Бу сёзлерни эшиткен акъсакъалнынъ чырайы денъише, манълайына япышып: «Ах, сени къафа!» — дей. Сонъ айванлар, къушларгъа бакъып:

— Сиз билесинъизми, кирпи не къадар акъыллы айван? О, алим! Шу къадар тюшюнип меним биле акъылыма кельмеген терен сырлы меселени о тапып чыкъарды. Э, сиз оны кулесинъиз, о исе джаны агъырып кете де, «къаз-къаз», дей. Бу кирпиджесине «къаз» дегени, — дей. — Яни — къазнынъ сувда батмагъаныны хатырлата. Я о не ичюн сувда батмай? Чюнки, кокюс куреги бар. Къазлар, папийлер, турналар ве сувда ялдагъан башкъа къушларнынъ да шай, куреклери бар да!.. Шай экен, бизге ана шу куреклерге ошагъан сув арабалары, оларны да ялдатыджы куречиклер япып, дерья-денъизлерге тюшмек керек...

Алим къувангъанындан акъылыны ойнатаяза ве султаннынъ узурына ашыкъа. Айванлар, къушлар тааджипленип таркъалалар.

Айткъанларына коре, ильки сув арабасы иште шундан сонъ мейдангъа кельген, сонъ кет-кете, къайыкъ, геми деген буюк-буюк сойлары яратылгъан экен.

## Сув айгъыры

Бир заманда яшагъан бир падиша кезинмеге чыкъкъанда, везирлеринен берабер базаргъа да кире. Базарны сейир этип юрген вакъытта насылдыр бир адамнынъ бар сесинен:

— Эй, акъыл чокъ, сермия ёкъ! Акъыл чокъ, сермия ёкъ! — деп багъырып юргенини корелер. Бу сёзлер падишаны меракъландыра. О, везирлерини ёллап: «Бар чагъырынъыз о адамны, не ичюн бойле багъырып юргенини билейик»,— дей. Везирлер барып, шу фукъаре адамны падишагъа алып келелер.

— Не ичюн ойле сёзлер айтып къычырып юресинъ? — деп сорай падиша ондан.

— Менде акъыл чокъ, сермия ёкъ,— дей фукъаре.

— Санъа не керек? — дей падиша.

— Бир къач дане атлы араба керек,— дей фукъаре.

— Яхшы. Мен санъа бир къач араба берейим. Акъылынъ не къадар чокъ олгъаныны сонъ корермиз,— дей падиша.

Шай этип, падиша фукъареге арабаджыларыны йибере. Фукъаре оларны шеэрнинъ четиндеки куль обасына алып кете ве андан денъиз ялысынынъ отлы бир ерине куль ташыта. Бир къач куньден, ялыгъа етерлик дереджеде куль ташылгъан сонъ, фукъаре арабаджыларны къайтара. Озю исе булутлы, айсыз геджелерни беклей.

Бойле геджелернинъ биринде о, ялыдаки чалылар арасына гизлене. Бираздан бакъса не корьсин, денъизден агъызында эльмаз ташлар олгъан сув айгъыры чыкъа. О, этрафны ярыкълаткъан эльмаз ташларны ерге къойып, отлайджакъ ола. Амма къыйметли ташлар куль ичине комюлип кетелер. Сув айгъыры кери къайтып, денъизге чома ве агъызына эльмаз ташлар алып, кене ялыгъа чыкъа. О, отлайым дегенде, ташлар кене кульге тюшип, комюлип кетелер.

Бойлеликнен, сув айгъыры бу арекетлерини токътамай текрарлап тура. О, денъиз тюбюнден не къадар эльмаз ташы чыкъаргъан олса, эписи куль ичине комюлип кете. Фукъаренинъ де макъсады бу экен. О, пек къуванып, эвине къайта.

Эртеси куню кене ойле ола. Отламагъа чыкъкъан сув айгъырынынъ кетирген къыйметли ташчыкълары эп кульге комюле. Айгъыр отлап оламадан денъизге къайтабере.

Бойле чокъ геджелер кече. Куль ичинде энди пек чокъ эльмаз топлана.

Фукъаре арабджыларны бир даа ялы боюна кетирип, мында тёкюльген кульни арабаларгъа юклетип, озюнинъ азбарына ташыта. Сонъ о, шу кульге топракъ къошып, ондан тола япа башлай. Япып битирген сонъ толаларны къурутмакъ ичюн кунешке къаршы тизип къоя.

Толалар къуругъан сонъ фукъаре оларны арабаларгъа юклеп, падишанынъ сарайьша алып кете.

Сарай азбарына кирген сонъ о, падишаны чагъырта.

Падиша: «Мени аягъына чагъырткъан ким?»-деп ачувлана. Пенджере янына бара. Бакъса, азбарда анавы фукъаре тура. Онынъ янында исе тола юклю арабаларны коре.

— Бу да не маразнынъ шейи экен? — дей де, меракъланыи азбаргъа чыкъа.

— Мен бу арабаларгъа юклеп, сизге эльмаз алып кельдим, падишам, къабул этинъиз,— дей фукъаре.

— Эльмаз дегенинъ, бу толалармы? Не, мени кульмек истейсинъми? Анавы дарагъачкъа асыладжагъынъдан хаберинъ бармы, пезевенк? — деп ачувлана падиша.

— Ёкъ, падишам, мен сизни алдатмайым, мына бакъынъыз,— дей де, фукъаре арабадан бир толаны алып, падишанынъ козю огюнде ортасындан экиге боле.

Падиша козьлерине инанмай. Акъикъатен де, толанынъ ичинден йылтырап, эльмаз таш чыкъа. Шай дер экеч, фукъаре бир толаны даа алып парчалай. Онынъ ичинден де эльмаз чыкъа.

Падиша севингенинден шу ерде арабаларны бошатмакъны эмир эте. Фукъарени исе озюнинъ одасына давет этип, ондан бу эльмаз ташларны насыл тапкъаныны сорай. Фукъаре падишагъа эписини анълата.

— Сен бизим падишалыгъымызгъа буюк ярдым эттинъ,— дей де, падиша фукъареге эки торба алтын бере.

— Бунынъ бириси кетирген «толаларынъ» ичюн, дигери де сенинъ акъылынъ ичюн,— дей.

Шай этип, фукъаре алтынларны эвине алып кете ве къорантасынен онъып-осип, бол-сал яшай.

## Коселернинь давасы

Эвель заманларнынь биринде Джаманакъ койинде докъуз косе, Такъылда бир косе олгъан. Бу коселер, сыгъырларымызны бирликте бакътырайыкъ, деп бир туварджы туткъанлар. Туварджынынь акъкъыны тёлемек вакъты кельген, Джаманакъ коселери баш тартмагъанлар, озь пайларыны бергенлер. Такъыл косеси исе баш тарткъан, бермейим деген. Джаманакъ коселери:

— A-а, бермейджек оламы? — деп ачувланалар,— Айса биз онъа джемаат котеги чекермиз, дейлер.

Джаманакъ коселери, чокъмар таякъларыны алып, Такъыл косе сини котеклемеге кетелер. Кетелер амма, джемаат котеги ашай джагъыны эшиткен Такъыл косеси, сыгъырыны ала да, койден зува.

Кель заман, кет заман, куньлерден бир кунь Такъыл косеси бир сюрю мал айдап, койине къайтып келе. Буны эшиткен Джаманакъ коселери, хош кельдиге барайыкъ, азыр малларны къайдан алгъаныны да билирмиз, дейлер.

Джаманакъ коселери, Такъыл косесининь азбарындаки малларны корьгенлеринен, куньджюликтен тал делиреджек дереджеге келелер.

Селям-келямдан сонъ, Джаманакъ коселеринден бири:

— Сормасы айып олмасын, бу къадар малны къайдан алдынъ? — дей.

Такъыл косеси, мыскъылнен йылмайып:

— Къайдан дегенинь не я? — дей.— Койден чыкъып кеткен сонь, сыгъырымны сойдым, гонъюнден тасма тильдим, бу тасмаларны Акъмесджитке алып кеттим, базарда саттым, тасмасына бир алтын алдым. Э, тасма сатып байымакъ зор бир ишми?!

Джаманакъ коселери бирагъыздан:

— Айса биз де ойле япайыкъ,— тасма сатмакъ эльверишли иш экен,— дейлер.

Такъыл косеси оларны къызыштырып:

— Эбет, кяр кетирген иш, тасмасы бир алтын, базарлыкъ этсенъиз эки де берирлер,— дей.

Кяр пешине тюшкен Джаманакъ коселери, эвлерине къайтып келелер, баса-бас сыгъырларыны соялар, гоньлеринден тасма тилелер ве Акъмесджитке тасма сатмагъа кетелер. Лякин Акъмесджитни дёрт-беш айланып чыкъсалар да,— «тасма! тасма!» деп богъаз керселер де, тасма алыджы тапылмай.

Ана, Джаманакъ коселери, сонъки параларыны масраф этип, ач ве ачувлы бир алда, койлерине къайтып келелер. Такъыл косесини, котеклемек дегиль, ольдюреджек олалар. Оракъ, чалгъы, балта, чапанен силяланып, Такъыл косесини ольдюрмеге кетелер. Такъыл косеси бу сеферинде гъафлет къалып къачамай ве къапкъангъа тюше. Джаманакъ коселери онынь якъасындан тутып:

— Биз сени ольдюреджекмиз, сонъки сёзюнъни айт! — деп джекирелер.

Такъыл косеси:

— Э, не япайым, къабаатым олгъан сонь ольдюреджектирсиз даа! — дей.— Амма меним сизге бир риджам бар, умют этем ки, ерине кетирирсиз.

Джаманакъ коселери:

— Тез айт, о да насыл риджадыр? — дейлер.

— Мени къолунъыздаки шу къоркъунчлы силяларнен ольдюрменъиз. Сандыкъкъа къой да, денъизге ташланъыз, эйиси богъулып олейим.

Джаманакъ коселери Такъыл косесини сандыкъкъа къойып, денъиз кенарына алып баралар ве сандыкъны денъизге итеп йибермек ичюн дагъгъа сырыкъ кесмеге кетелер. Сандыкъ ичиндеки Такъыл косеси бу арада якъынларда къойларнынь мунърешкенини эшитип, богъаз керип къычырмагъа башлай:

— Истемейим, истемейим, ольдюрсенъиз де алмам, къалдырсанъыз да алмам...

Чобан сандыкъкъа якълашып:

— Не багъырасынь, не берелер де, не алмам дейсинь? — деп сорай.

— Манъа зорнен падишанынъ къызыны бермек истейлер, мен оны алмам, меним озюмнинь севимлим бар, истемейим, истемейим,— дей.

Чобан, сандыкънынь къапагъыны ачып, косени сандыкътан чыкъара.

— Сен истемесень, мен истейим, къойларны бакъып тур, мен сандыкъкъа кирейим,— дей.

Такъыл косеси, къойларны айдап, догъру азбарына алып бара. Бу арада келип къалгъан Джаманакъ коселери, сырыкънен сандыкъны денъизге итеп йиберелер ве озьлери, Такъыл койинден кечип Джаманакъкъа бармакъ ичюн ёлгъа чыкъалар. Бакъсалар не корьсинлер, Такъыл косеси азбар ичинде къой сагъып отура.

— Олян, биз сени ольдюрген эдик, сен кене къайдан мараздан чыкъып кельдинь,— дейлер.— Бу къойларны къайдан алдынь?

— Сизинь киби достларым олгъанда байымакъ зор меселеми? — дей Такъыл косеси.— Сиз сандыкъны итеп йибергенде мен «гъыркъ-гъыркъ» деп сув тюбиндеки къойларны сая эдим. Сув тюбинде къой сюрю-сюрю. Эр бирисинде къыркъ къой. Ана меним «гъыркъ-гъыркъ» дегеним сюрю де шу эди. Къыркъ сюрю къойны сайып, эвге ютирдим.

Ачкозь коселер:

— Денъизде даа къой къалдымы? — деп сорайлар.

— Ялыда къум — денъиз тюбинде къой,— деп Такъыл косеси Джаманакъ коселерини къызыштыра.— Тез-тез бирер сандыкъ яптырынъыз да, къой зияретине кетинъиз.

Джаманакъ коселери бирер дане сандыкъ яптырып, денъиз ялысына янаштырып къоялар. Бундан сонь Такъыл косесине келип:

— Ярдым эт, сандыкъларны денъизге ите,— дейлер.

Такъыл косеси:

— Эйиликке кемлик япылмаз, ярдым этейим,— дей.— Эндиден сонь бизим арамызда бир вакъыт дава олмаз,— деп къоша.

Такъыл косеси бири-бирининь артындан сандыкъларны денъизге итеп йибере. Сандыкълар, бираз вакъыт ялдай-ялдай да, сонь, батып кетелер.

## Ёлджулар

Куньлернинъ биринде Судакъ дживарындаки бир койнинъ дёрт сакини — терзи, дюльгер, аякъкъапчы ве табиб Багъчасарайгъа барып, андаки базар да бираз пара къазанмагъа истейлер. Аякъларына энъ къавий чарыкъларыны кийип, торбаларына алетлерини ве шифалы отларны алып ёлгъа чыкъалар. Ёл узакъ — джаяв кетеджеклер.

Азмы кетелер, чокъмы кетелер, кунь батып къаранлыкъ баса. Геджеси къоджаман дагълар дешетли девлерни анъдыра, ел увулдай, чакаллар улуй, занарсынъ эр бир терекнинъ астында бирер йыртыджы сакълангъан киби корюле. Достлар дерг ичине тюшип, атеш якъалар ве араларындан бирини невбетчилик ке къойып, ятып юкълайлар. Биринджи гедже невбетчилик япмакъ сырасы дюльгерге тюше.

Башта дюльгер атешке къорай ташлап отура, амма эп козьлери къапалгъаныны, юкъу баскъаныны сезип, бир ишнен мешгъуль олмакъны тюшюне. Къолуна къалын бир агъач парчасыны алып, о ян бу ян айландыра ве джан сыкъысы бир къокълачыкъ ясап башлай. Кескин пычагъы озь ишини усталыкънен беджере, дюльгер исе севимли тюркюлерини соза. Кунеш нурлары ерни айдынлатып башлагъанда къокълачыкъ да алемге кулип бакъа.

Экинджи гедже терзи невбетчи ола. О, да юкълап къалмамакъ ичюн къокълагъа дюльбер урба тикмеге уруна. Торбасындан йип, атлас парчачыкъларындан чыкъарып, къызгъа антер тике. Къокъла бир кереден ойле дюльбер олгъан ки, терзи озь ишинден мемнюн олып: «Айгиди, тири олсайдынъ, шимди бу назик эллеринъни джайып бир хайтарма тёшер эдинъ!», дей.

Учюнджи гедже невбетчиликке аякъкъапчы тура. Достлары ясагъан, урба кийдирген къокълачыкъны эллеринде айландырып, къызнынъ ялынаякъ олгъаныны коре. Ушуйдир, гъарип, къана мен де озь усталыгъымны косьтерейим, деп къызгъа чызмачыкълар тикип башлай. Эм тике, эм къокълачыкъкъа озь къызына сёйлеген масалларны айта. Танъ аткъандже къызнынъ чызмачыкълары да азыр олалар.

Багъчасарайгъа энди барып чыкъаджакъларында дёртюнджи гедже башлана. Бу сефер табиб невбетчилик япа. Аркъадашлары керчектен де уста экенлер, бириси агъачны дюльбер къокълагъа чевирген, экинджиси кийиндирген, учюнджиси аякъларына чызма тиккен. Къокъла санки джанлы, лякин джансыз. Табиб къокъланы элине алып, бутюн бильген дуаларыны окъуй, куф-суф эте ве бакъса не корьсин, къокъланынъ башта башы къыбырдай, сонъ къоллары-аякълары арекетке келелер. Табиб даа бир — энъ кучьлю дуасыны окъугъанда — къокъла тильге кире!

Онынъ татлы сесинден дюльгер, терзи ве аякъкъапчы да уяналар. Къокъла оларгъа:

— Саба шерифлеринъиз хайырлы олсун, агъалар. Мени ясагъанынъыз, кийиндирген-къушандыргъанынъыз ичюн чокъ сагъ олунъыз. Сизге, табиб агъам, мени тирильткенинъиз ичюн айрыджа тешекюор! — дей.

Къокъла достлар арз эткенлери киби эм хайтармагъа тюше, эм эски тюркюлерни йырлай, эм масал айта. Бираз юрьгенлеринден сонъ достлар базаргъа да келип чыкъалар. Оглериндеки тёшемелерге озьлери ясагъан шейлерни, урба ве аякъкъапларны тизелер, табибнинъ огюнде исе шифалы отлар ята. Муштерилерни джельп этмек ичюн исе къокълачыкъны да ортагъа къоялар. Тезден къокъланынъ этрафында базардакилернинъ эписи топлана. Адамлар бойле муджизеден козьлерини узалмайлар. Шакъамы я, агъач къокъла санки джанлы киби сёйлене, тюркю айта, ойнай! Бу арада базаргъа ханнынъ везири де кельген экен ве эр кес мында не ичюн топлангъаныны бильмек ичюн якъынлаша. Бойле муджизени хангъа да косьтермек кереклигини айта. Ханнынъ балалары джанлы оюнджакъны корип, бабасына оны сатын алмасыны ялваралар. Хан усталаргъа бир кисе алтын теклиф эте, амма араларындан энъ уйкенлери олгъан табиб мына не айта:

— Улу ве къудретли Хан азретлери! Биз бу къокъланы сатып оламамыз, чюнки о, да бизим эвлядымыздыр. Биз бу къокъланы сизинъ балаларынъызгъа бахшыш этемиз, амма бир шартымыз бар — онъа джансыз къокълагъа дегиль де, джанлы достларына бакъкъанлары киби мунасебетте олсунлар ки, о эр кеске къуванч багъышлар!

Хан койлю усталаргъа чокъ пара, бирер ат багъышлай. Усталар мемнюн олып, койлерине къайталар. Бирер къой сойып койдешлерини зияфетке давет этелер ве шу зияфетте джанлы къокъла акъкъындаки аджайип вакъианы тариф этелер.

## Къуш тилинден анълагъан бала

Бир заманда шеэрлернинъ биринде зенгин, лякин мераметсиз бир адам яшай экен. Бу зенгиннинъ къадыны ве бир де пек чиркин огълу бар экен.

Анасынен бабасы баланы ич севмейлер. Олар бу баланы бийсинмейип, дюльбер бир бал ал ары олмасыны истейлер. Бу сабийге ашны эр вакъыт айры берелер, оны хорлайлар.

Зенгиннинъ эвинде бир бульбуль де яшай экен. Зенгин къадынынен берабер аш ашамагъа отургъанлары киби, бульбульчик токътамайып уча экен.

Бир кунь олар софра башъгада отурып аш ашагъанда, балачыкъ да къапы тюбюнде отурып, къаткъан-къуругъан отьмек парчасыны кемире экен. Бу кереси бульбуль учмайып, ойле тесирли отьмеге башлай ки, зенгин онынъ сесининъ тесиринден шашмалап къадынына дей:

— Эгер шу къушнынъ айткъаныны ким де анълап манъа бильдирсе, онъа буюк эйиликлер япар эдим.

Чиркин бала бабасыньгаъ сёзлерине бойле джевап бере:

— Бабай, къушнынъ тилинден мен анълайым. Лякин сизге айтмагъа къоркъам.

Анасынен бабасы балагъа къушнынъ не айткъаныны мытлакъа сёйлемесини эмир этелер. Шай олса да, бала айтмагъа къоркъа. Эгер сёйлемесенъ, сени ач къалдырырмыз, дейлер. Бала кене къоркъа. Бундан сонъ бабасы баласынынъ устюне атылып:

— Пезевенкнинъ баласы, айтаджакъсынъмы, ёкъмы? Айтмасанъ богъарым сени,— дей де, баланынъ богъазына япыша. Бала ахырсонъу айтмагъа меджбур ола. Къуш шойле дей экен:

— Ойле заман келеджек ки, сиз хор бакъкъан бу баланынъ элине бабасы сув тёкеджек, анасы исе юзьбез тутаджакъ.

Байнен къадыны севмеген балаларынынъ бу сёзлеринден сонъ терен тюшюнджеге далалар ве баланы бус-бутюн башларындан аткъармагъа къарар берелер.

Къаранлыкъ бир геджеде, бала татлы юкъуда экенде, оны бир къайыкънынъ ичерисине къойып, денъизге йиберелер. Тамам шу вакъытта бульбуль де къафестен учып кете де, барып баланынъ къайыгъына къона. Бала исе къайыкъта саллана-саллана юкълай. Саба уянгъанда о озюни денъиз ортасында корип агъламагъа башлай. Шу ерде бульбуль онъа сёз къата:

— Агълама сен. Узакътан бир геми келеята. О сени къуртараджакъ.

Акъикъатен де, чокъкъа бармай, уфукъта геми пейда ола. Геми эп къайыкъкъа якъынлаша ве къайыкъта баланы корип, оны гемиге алалар.

Гемининъ саиби пек яхты адам экен. О, баланы севе, оны эвлятлыкъкъа ала ве озь баласы киби бакъа.

Бир кунь бала бабалыгъына шай дей:

— Баба, бульбулим якъында бую к фуртуна чыкъаджакъ, дей. Шунынъ ичюн аджеле суретте бутюн елькенлерни ачып, бир ялы кенарына къачайыкъ.

Геми саиби баланынъ сёзюне эмиет бермей. Лякин бир къач сааттен сонъ ойле фуртуна котериле ки, гемининъ елькенлерини парча-кесек эте, аз къала гемини батыраяза. Кене хайырлысы олып, геми де, адамлары да сагъ къалалар. Фуртуна ятышкъан сонъ, янъы елькенлер такъыштырып, ёлларыны девам этелер.

Бираз вакъыттан сонъ бала кене бабалыгъына мураджаат этип:

— Баба, бульбулимнинъ айткъанына коре, якъынымызда он эки геминен айдутлар доланыша экенлер,— дей.

Гемининъ саиби бу кересинде баланынъ сёзюни динълей ве гемини якъын адалардан бирисине айдап, онда сакълана. Чокъ кечмеден олар он эки геминен денъиз айдутларынынъ авлакътан кечип кеткенлерини корелер.

Бираз вакъыттан сонъ, геми кене ёлгъа чыкъа ве аз кете, уз кете, дерья-денъиз тюз кете, тап сонъу, Ешиль юрт деген бир мемлекетке барып чыкъа. Ешиль юрт мемлекети падишасынынъ сарайы огюнде учь йылдан берли учь къаргъа гедже-куньдюз багъырып-чагъырып тура экен. Не къадар тырышсалар да, олардан къуртулып оламайлар. Ким де-ким оны бу къаргъалардан къуртарса, кучюк къызыны ве падишалыгъынынъ ярысыны онъа багъышлайджагъыны беян эте.

Энди йигит чагъына кирген бу огълан падишанынъ ферманыны эшиткени киби, догъру сарайгъа барып, падишагъа озюнинъ ярдымыны теклиф эте. Падиша разы ола. Сонъ йигит къаргъаларны косьтерип дей:

— Эй, падишам, бу учь къаргъанынъ бириси анасы, экинджиси бабасы, учюнджи исе оларнынъ баласыдыр. Бабанен ана бу бала къайсымызнынъ, деп давалашалар. Бабасы, бала меним, дей, анасы, бала менимки, дей. Олар анълашалмай, сизге кельгенлер. Даваларынынъ адалетче бакъылмасы ичюн риджада булуналар. Падишам! Сиз айтынъыз, бу бала ангисининъдир?

Падиша дей:

— Бала бабанынъдыр.

Падиша сёзюни битирир-битирмез баба къаргъанен баласы бир тарафкъа, ана къаргъа дигер тарафкъа учып кетелер.

Бундан сонъ йигит падишанынъ янында къала. Падиша кучюк къызыны ве мемлекетининъ ярысыны онъа бере. Бираз вакъыттан сонъ йигит яш келиннен берабер сеяаткъа чыкъа ве олар чешит ерлерге баралар. Шеэрлернинъ бирисинде бир эвде мусафир олып къалалар. Пакъыл киби бу эв йигитнинъ озь бабасынынъ эви олмасынмы? Саба йигит бетини ювгъанда, бабасы онынъ элине сув тёке, анасы онъа юзьбез тута. Чюнки олар осип буюген озь баласыны танымайлар. Йигит исе оларны таный ве озюни де таныттыра.

Энди меджалсызлангъан эки къарт балаларына бир вакъытта япкъан феналыкъларына пек пешман олалар.

Йигит исе оларны аджып гонъюллерини ала, къучакълап-къучакълап one. Насыл олса да, сиз меним ана-бабамсынъыз, мен сизге омюр бою борджлым дей, оларны озюнен берабер алып кете ве омюрлерининъ сонъуна къадар бакъа.

## Бешсалкъым бей

Яш бир чобан озь эвининъ огюнде юзюм кутюги отурта. Бир къач йылдан сонъ бу кутюкнинъ устюнде бир салкъым юзюм пейда ола. Лякин юзюм салкъымы пишейим деп тургъанда, насылдыр бир джанавар оны ашап кете. Экинджи йылы кутюкте эки салкъым юзюм пейда ола. Лякин юзюмлерни кене де джанавар ашай. Бир къач йыллар шай текрарлана. Бешинджи йылы деген де, кутюкте беш салкъым юзюм пейда ола.

— Энди бу йыл ягъма ёкъ, джанаварны мытлакъа тутарым,— деп чобан геджелери кутюк башында къаравул ята. Юзюм салкъымлары алтын киби сарарып, немалына келеяткъан бир вакъытта ымпыс-тымпыс юрип, Тильки келе ве башыны узатып, юзюмлерни ашамагъа азырлана. Азырлана амма, Тилькининъ келеяткъаныны дуйгъан чобан, оны аман къуйругъындан къапычлай, бир къач керелер авагъа котерип ерге шыпыртып ура.

— Чобан агъа, этме-эйлеме, меним де санъа бир эйилигим олур,— деп инсан тилинен ялвармагъа башлай.— Менден не истесенъ исте, эписини япарым, тек мени ольдюрме.

Тилькининъ инсанджасына сёйленгенине шашкъан чобан:

— Яхшы, Тильки акъай, джанынъны сакъламагъа разым, амма бунынъ къаршылыгъына манъа падиша къызыны алып берирсинъ,— дей.— Лякин акъылда тут: башкъа тилькилер киби айнеджилик япып, мени алдатмакъ истесенъ, мен сени кене тутар да, теринъден чекмениме якъа япарым, къафа тасынъны да кутюк устюне къоярым.

— Меним сёзюм — сёздир,— дей Тильки акъай.— Мен асылзаде тилькилерденим. Айткъанымны япарым, амма бу эйилигим ичюн кутюктеки юзюмлерни де эр йыл мен ашарым.

Чобан бутюн бу айтылгъанларнен разы олып, Тильки акъайны бошатып йибере. Тильки исе, бир баш олып, догъру падишанынъ сарайына кете ве къапы бекчилерине:

— Мен дюньянынъ энъ зенгинлеринден бири олгъан Бешсалкъым бейден падишанынъ къызына къуда олып кельдим. Падиша азретлерине хабер этинъиз мени къабул этсин,— дей.

Падиша, бу хаберни эшиткенинен, Тильки акъайны къабул этмеге азыр олгъаныны бильдире. Тильки акъай исе, дёрт букленип падишагъа теменна эте ве тилини балландырып, нуткъыны башлай:

— Эй, падишаларнынъ падишасы! Мени сизинъ узурынъызгъа Бешсалкъым бей ёллады. Зенгинликте дюнья юзюнде акъраны олмагъан бу а дам, къызынъызны къадын этип алмакъ истей. Бейимнинъ байлыкъларынынъ сынъыры олмагъаны киби, зенгинлигининъ де эсабы ёкъ. Девелерининъ сайысы къыркъ бинъдир, эшеклери элли бинъдир, атлары алтмыш бинъдир, къойлары етмиш бинъдир, эчкилери исе, беш йылдан берли сайып турсалар да, шу куньгедже сонъуна чыкъамадылар. Алтын ве кумюшлерини сорама, олар чувал-чувал олып ахырда туралар. Эй, падишам, Бешсалкъым бейнинъ зенгпнликлерини айтмакъ ичюн ай ве йыллар да азлыкъ этер.

Падиша, Тильки акъайнынъ баллы сёзлерини дикъкъатнен диньлеп, шойле бир джевап бере:

— Яхшы. Бешсалкъым бейге къызымны бермеге разым ве лякин бу йигит тойдан эвель озюнинъ батырлыгъыны косьтермек керек. Бар, бейинъе айт, ачкозь девни тутып, еди башыны да кесип, манъа алып кельсин. Бу дев мемлекетимизге аман бермей ве гедже-куньдюз бизлерни раатсызлап тура.

— Яхшы. падишам, арасы учь кунь биле кечмез, девнинъ еди башы да сарайгъа кетирилир,— деп Тильки акъай эвге къайтып кете.

Ёлда Тильки акъайнынъ огюне копеклеринен авгъа кетеяткъан бир авджы расткеле. Тильки акъай дубарадан къуртулайым, деп аман къоба ичине кирип кете. Кире, амма копек урювлери эп якъынлашмакъта. Тильки акъай джаныны сакъламакъ ичюн артына-огюне бакъмадан къоба бойлап кетебере. Азмы кете, чокъмы кете, бир даа бакъса не корьсин, падишанынъ айткъан анавы еди башлы деви къобаны толдурып ятмакъта экен. Дев еди башы устюндеки козьлерини Тильки акъайгъа тикип:

— A-а, озь аякъларынънен юрип кельдинъми? — деп, еди агъызнен бир вакъытта окюрип-сызгъырып, аякъкъа тура.— Чокъ яхшы, чокъ яхшы, къарным ачыкъкъан эди, шимди мен сени...

Дев, бу сёзлерни айтып, Тильки акъайны къуйругъынен сарып ала да, яваш-яваш агъызына кетире. Къалтырап къалгъан Тильки акъай:

— Эй, къоркъунчлы джанаварлар падишасы! Сенинъ де сонъки кунюнъ етти. Эджелинъ сени беклеп тура. Мен санъа хабер кетирдим. Олюмден къуртулмакъ даа кеч дегиль. Бираз къуйругъымны бошат да, айтаджагъымны айтайым. Шимди мени динълемесенъ, сонъ кеч олур,— дей.

Бу сёзлерни эшиткен дев, неге огърагъаныны бильмейип, аман къуйругъыны бошай.

— Тез ол, айт, насыл олюмдир, мени ким ольдюрмек истей?

— Падиша азретлери мемлекетиндеки бутюн аскерлерини топлап, сенинъ ерасты сарайынъны сарып алды. Сени ольдюрмек ве эбедиен сенден къуртулмакъ истей. Мына шимди бу аскерлер озьлерининъ кескин балта ве сюнгюлеринен сарайгъа кирсджеклер ве сенинъ еди башынъны да кесип, падишагъа алып бараджакълар. Падиша азретлери сенинъ башларынъны сарай алдында къазыкъларгъа отуртып къояджакъ. Тез ол, вакъыт кечирме, гизлен.

— Акъыл бер, сен акъыллы бир айвансынъ, къайда сакъланайым? — дей дев.

— Къайда деп тургъанынъ не я? Фуруннынъ ичине кир, нефес алма, къыбырданма, онынъ ичинден сени кимсе тапамаз.

Дев, Тильки акъайнынъ сёзюне уйып, фуруннынъ ичине кире. Тильки акъай исе, девни гизлегенден олып, фуруннынъ агъызыны тобаннен толдура да, алевлетип йибере. Дев, тютюнге богъулып, яткъан еринде олип, джайылып къала.

Тильки акъай кене ёлуна реван ола. Ёлда расткельген туджджарларгъа Бешсалкъым бейнинъ зенгинликлерини макътай, онынъ эвинде мусафир олгъанларгъа чувал-чувал алтын багъышлагъаныны айта. Ёл бою макътавларыны сачып, ниает Тильки акъай чобаннынъ эвине къайтып келе.

— Шорбаджым! Аваленъни ерине кетирдим: падиша азретлери къызыны санъа бермеге разы олды, лякин тойдан эвель ерасты падишасы девнинъ еди башыны ве терисини алып кельменъни эмир этти.

— Э-э, Тильки акъай, бойле бир ишни беджермеге меним меджалым етерми?

— Шорбаджым! Бу о къадар зор бир иш дегильдир. Мен ярдым этерим. Лякин, мен ольген сонъ, меним джеседимни ач шакалларгъа ташламайджагъынъа ант эт, сёз бер.

— Тильки акъай, сен ольген сонъ сенинъ джесединъни алтын къафеске къойып, сарайда озь одамнынъ тёпесине асьш тутаджагъыма ант этем, сёз берем.

— Айса къьфкъ деве ве бир де балта алып, меним пешиме тюш! — дей Тильки.

Чобан, къыркъ деве ве бир де балта алып, Тильки акъайнынъ пешине тюше. Бара, бара девнинъ къобасына барып кирелер. Къобанынъ ичи кесек-кесек алтын ве кумюш парчаларынен, чешит тюрлю къыйметли ташларнен толу экен. Отуз докъуз девеге алтын юклеселер де, къобадаки алтьшлар кене эксильмей.

— Энди, шорбаджы. балтанен пычагъынъны ал да, фурунгъа кир, девнинъ башларыны кесип, терисини сыдырып ал. Къоркъма, дев озюнинъ арам джаныны энди чокътан теслим этти.

Чобан, девнинъ еди башыны кесип, терисини сыдырып, ала да, буларны къыркъынджы девеге юклей, сонъ девелерни айдап, падишанынъ сарайына келелер. Падиша, алтын кжлю девелерни ве къоркъунч девнинъ башларынен терисини корил, Бешсалкъым бейнинъ зенгинлигине ве батырлыгъына шашып къала. Оны озь киеви ве вариси, деп илян эте.

Бутюн падишалыкъта къыркъ кунь, къыркъ гедже той-дюгюн чалына. Ич кимсеге белли олмагъан чобан, падишалыкъта баш везир ола. Бешсалкъым бей, деп намы бутюн мемлекетке даркъай.

Арадан бир къач йыл кече. Бешсалкъым бей озюне буюк эйиликлер япкъан Тильки акъайны текмиль эсинден чыкъара. Тильки акъайнынъ бунъа джаны агъырып, Бешсалкъым бейни денъеп бакъмакъ истей. Ымпыс-тымпыс сарай азбарына сокъулып, падиша одасынынъ пенджереси алдында джайылып ята: дерсинъ олип къалгъан! Падишанынъ хызметкярлары бу, хаберни деръал падишагъа бильдирелер. О исе:

— Не бакъып къалдынъыз? Тез ол, шу сасыкъ джесетни чёплюкке атынъыз! — деп эмир бере.

Тильки акъайны къуйругъындан тутып, чёплюк обасы ичине кетирип аталар. Аталар, амма Тильки акъай экинджи куню сабасы кене падишанынъ пенджереси алдында джайылып ята. Бу хаберни эшиткен падиша:

— Бу не маразнынъ тилькиси, сасымагъа башкъа бир ер тапмадымы? -дей.— Тез ол, шу сасыкъ, джесетни ач шакалларгъа ташланъыз, бир даа оны козюм корьмесин.

Тильки акъайны къуйругъындан тутып, орман ичине атсалар да, учюнджи куню сабасы кене падишанынъ пенджереси алдында пейда олып, джайылып ята. Энди учюнджи кере айны бир хаберни эшиткен падиша пек яман ачувланып:

— Тез ол, бу сасыкъ лешни алынъыз да, терен бир чукъургъа комюнъиз! — дей.— Эгер о, меним пенджерем алдында бир даа пейда олса, эм тилькини, эм де сизни къуюгъа ташлатып, устюнъизни ташнен къапаттырырым.

Падиша, бу сёзлерни айтмакъта олгъан арада, Тильки акъай джанланып, эки аягъы устюне тура да:

— Эй, чобан огълу чобан! — дей.— Берген сёзюнъни унуттынъмы? Ольген сонъ мени алтын къафесте тутаджакъ сен дегильми эдинъ? Эйиликке къаршылыгъынъ кемликми? Чобан эдинъ, кене де чобан олып къал! — дей.

Тильки акъай бу сёзлерни айта да, гъайып олып кете. Бир ань ичинде сарай чобаннынъ эвине чевириле. Бешсалкъым бей де кене эвельки киби чобан олып къала.

## Туварджынынъ акъыллы къызы

Куньлерден бир кунь падишалардан бири халкъны топлап:

— Дюньяда къаттыдан къатты, кучьлюден де кучьлю, татлыдан да татлы недир? — деп сорай.

Падиша бу суаллерге догъру джевап берген адамгъа буюк бахшыш адай.

Озюни эр кимден акъыллы деп сайгъан баш везир:

— Падишам, демир эр шейден къаттыдыр, арслан эр кестен кучьлюдир, шекер эр шейден татлыдыр,— дей.

Падиша бу джеваптан къанаатленмеген. Онынъ янына шу везирден башкъа даа чокъ адамлар келип, суаллерге озьлериндже джевап берелер. Лякин падиша кимсенинъ айткъанына къанмай. Бу хабер энди аман-аман эр ерге джайрай. Узакъ койлернинъ биринде яшагъан бир туварджы да падишанынъ бу суалини зшите ве келип озь къорантасына айта. О туварджынынъ он алты-он еди яшларында дюльбер бир къызы бар экен. Бу къыз падишанынъ суалини эшиткенинен, бабасьна:

— Бабам, мен бу суаллерге джевап берейим. Лякин сиз падишагъа барып айткъанда, падиша «буны кимден огрендинъ?» — деп сораса, меним айткъанымны айтманъыз, озюм тюшюнип таптым, дерсинъиз,— дей.

Бабасы:

— Я падиша къабул этерми, къызым? — дегенде, къызы:

— Къабул этер. Тек сиз меним айткъанымны айтмазсынъыз,— дей.

Туварджы, къызынынъ айткъанына разы олып:

— Айды, айт бакъайым,— дей.

Къыз джевапларыны айтып башлай:

— Дюньяда, къаттыдан къатты — атнынъ туягъыдыр. Кучьлюден кучьлю — ельдир, татлыдан да татлы — тильдир.

Бабасы буларны эзберлеп, падишагъа кете. Изин алып, онынъ узурына кире де:

— Падишам, эмир этсенъиз сизинъ суаллеринъизге джевап берир эдим,— дей.

Падиша:

— Къана, айт туварджы — деп разылыкъ эмирини бере.

— Падишам, дюньяда къаттыдан къатты — атнынъ туягъыдыр, кучьлюден кучьлю — ельдир, татлыдан татлы тильдир,— дей.

Падиша туварджынынъ джевапларындан къанаатленип:

— Бу джевапларны санъа ким огретти. Сен оларны къайдан огрендинъ? — деп сорай.

Туварджы озю бильгенини, озю тюшюнип тапкъаныны, ич бир кимсенинъ огретмегенини айта. Амма, падиша онъа инанмакъ истемей, «эгер сен догърусыны айтсанъ, санъа алтын багъышларым» — дей. Къарт, падишанынъ зорлагъанына даяналмайып, догърусыны айтмагъа къарар бере.

— Догърусыны айтсам, бу джевапларны маньа къызым огретти.— дей.

Падиша туварджыгъа бир торба алтын бере де, къызыны сарайгъа кетирмесини эмир эте. Туварджы эвине къайтып, къызыиа падишанынъ эмирини бильдире. Амма къызы кетмеге разы олмай.

Туварджы падишагъа барып. Къызынынъ кельмек истемегенини айга. Падиша къызгъа везирини ёллай. Онынъ макъсады шу акъыллы къызны озюне къадын этип алмакъ экен.

Везир туварджынынъ эвине барып. Къызгъа:

— Къызым, падиша азретлери санъа эвленмек истей, сен пек бахтияр оладжакъсынъ,— дей.— Сен падишагъа бармакъ керексинъ. Падишагъа ред этмек олмаз, сен ич бир шексиз бу ишке разы олурсынъ.

Къыз:

— Яхшы. лякин меним падиша дан истеклерим бар. Эгер падиша оларны ерине кетирсе, мен онъа бармагъа разылыкъ беририм,— дей.

Везир:

— Не истеклеринъ бар, къызым? — дей.

Къыз:

— Падишагъа барсанъыз, айтынъыз, о манъа: он беш бала, йигирми дживан, отуз дели, къыркъ акъыллы, элли къоюн, алтмыш таякъ, етмиш тавукъ, сексен сыгъыр, докъсан палий, юз йымырта берсин. Мына меним падишадан истеклерим булардыр,— дей.

Везир:

— Эй къызым, бойле уфакъ-тюфек шейлерни тапмакъ падиша ичюн зор иш дегильдир,— дей де, шу ерден чыкъып кете.

Везир падишагъа барып, къызнынъ истеклерини айта. Падиша истеклернинъ манасыны анълай. О, туварджынынъ къызына ачувлана, лякин везирге ич бир шей айтмай.

Везир, шимди падишанынъ эмири олур — деп беклеп тура, амма падиша ич бир джевап бермей. Везир бунъа раатсызланып, бир даа
падишагъа бара.

— Падишам, сиз бу шейлернинъ чаресини тапмайсынъызмы ёкъса? О, бир къыйын шей дегиль де, мен буны озь бойнума алайым,— дей.

Падиша даа зияде ачувланып:

— Сен асыл да бу лафларнынъ манасыны анъладынъмы? — деп сорай.

Везир

— Бу лафларнынъ манасы ойле агъыр дегиль де, гъалиба, падишам,— дей.

Падиша:

— Сен отур да, динъле, анъларсынъ,— дей.

Везир отурып падишаны динълей.

Падиша:

— Он беш бала дегени — он беште бала эдинъ демектир. Йигирми дживан дегени — йигирмиде дживан эдинъ демектир. Отуз дели дегени — отузда деликъанлы эдинъ; къыркъ акъыллы дегени — къыркъта акъылбалигъ олдынъ, элли къоюн дегени — эллиде къойдайын ювашландынъ; алтмыш таякъ дегени — алтмышта таякъны элинъе алдынъ; етмиш тавукъ дегени — етмиште тавукъ къадар такъатынъ оладжакъ; сексен сыгъыр дегени — сексенде сыгъыр киби матювлешеджексинъ; докъсан папий дегени — докъсанда папийдайын кепек ашайджакъсынъ; юз йымырта дегени — юзге киргенде йымырта киби тез гъайып оладжакъсынъ демектир. Бу лафларынен о, манъа кельмек истемегенини бильдирген,— дей.

Падиша бу сёзлерни айткъаны киби бир даа къашларыны сыта ве везирине хытап этип:

— Сен, къабакъбаш бу сёзлернинъ манасыны анъламадынъмы — Дей.

Везир исе, адий бир туварджынынъ къызындан биле акъылсыз олгъаныны анълап:

— Энди анъладым, падишам,— дей де, утангъанындан, ер ярылса, ернинъ тюбюне кирмеге разы олгъан дереджеге келе.

## Ахмакъ къашкъыр

Бир заманда бар экен, бир заманда ёкъ экен, бир ахмакъ къашкъыр бар экен. Бу ахмакъ къашкъыр койден узакъ буюк дагъларда юре, не расткетирсе эписини тутып ашай экен.

Азмы кече, чокъмы кече, куньлерден бир кунь о, пек яман хасталана. Хасталыгъынынъ себеби, дигер айванларны ынджыткъаным ичюндир, деп тюшюне ве озь-озюне:

— Хасталыкътан турсам, ич бир айванны ынджытмам,— дей. Чокъ кечмей, о яхшы ола. Шундан сонъ, хаста олгъанда берген сёзюни бутюн айванларгъа бильдирмеге къарар бере. Кете-кете дагъда бир алан ичинде отлап тургъан бир бузавгъа расткеле. Бузав ондан къоркъып къачмагъа ынтылгъанда. къашкъыр онынъ огюне чыкъып:

— Къоркъма, достум, мен артыкъ сизни ынджытмамагъа сёз бердим,— дей. Бузавнынъ бунъа чокъ инанаджагъы кельмей. Амма къашкъыр сагълыкълашып кеткен сонъ инана.

Къашкъыр бираз даа кеткен сонъ, эки къочкъаргъа, сонъ бир аткъа расткеле. Оларгъа да, артыкъ ич бирисини ынджытмай-джагъыны айтып, сёз берип къайта. Къашкъыр догъру къобасына келе. Баягъы ял алгъан сонъ, о озюнинъ зияде такъкъаттан тюшкенини, пекъ ач олгъаныны, къурсагъынынъ гъырылдагъаныны дуя.

Не япайым экен, деп тюшюне:

— Бабам, дедем ойле яшал ольген де, мен не ичюн бу къадар мерхаметли олам я,— деп къайтып, атны ашамагъа къарар бере.

Къашкъыр артыкъ ич бир шейге къулакъ асмай, догъру аткъа кете. Ат кене эвельки еринде отлай экен. О, къашкъырны корьгенинен, меселени анълай ве бир айнеджилик тюшюне.

Къашкъыр онынъ янына келип:

— Мен сени ашамагъа къарар бердим,— дей.

Ат къашкъыргъа:

— Ашасанъ аша, лякин арт аягъыма бир мых кирди, о мени чокътан раатсызлай, башта оны чыкъарманъны риджа этем,— дей.

Къашкъыр бунъа разы ола. Атнынъ аягъындан мыхны чыкъармакъ ичюн арт аякъларына якълаша, шу арада ат къашкъыргъа яхшы бир тепме яндыра, ахмакъ къашкъыр юварланып кете. Баягъы вакъыткъа къадар эсини топлап оламай ята. Бираз эси башына келе башлагъан сонъ, тентир-ментир еринден турып кете. Кете-кете. къочкъарларгъа расткеле. Энди оларны ашайджакъ ола. Къочкъарлар экиси бири-биринен тюртюшип отура экенлер. Бир даа бакъсалар, къашкъырнынъ кельгенини корип, меселени анълайлар, амма тюртюшмекни вазгечмейлер.

Къашкъыр догъру оларнынъ янына келип:

— Сизни ашамагъа къарар бердим,— дей.

Къочкъарларнынъ бириси:

— Гузель амма, сен башта бизни акълаштыр да, сонъ ашасанъ аша. Мына бу бизим бабамыздан асабалыкъ къалгъан топракъ. Биз оны пайлашмакъ ичюн чекишемиз. Риджа этемиз, болип беринъиз.— дей.

Къашкъыр разы ола ве топракъны больмек ичюн, къочкъарларнынъ арасына кире, къочкъарлар бундан файдаланып, экиси эки тарафтан озьлерининъ сюйрю бойнузларынен къашкъырны тюр тип, эсини ала ве озьлери къачьш кетелер.

Къашкъырнынъ алы пек феналаша. О, зайыфлаша, сонъ дередже такъаттан кесиле. Сонъки ишанчы олгъан бузавгъа кете. Баргъан сонъ, бузавгъа да, оны ашайджагъыны айта.

Бузав:

— Бойнузымнынъ янында бир яра бар, башта оны къопарып ташла да, сонъ аша, хасталанмазсынъ,— дей. Къашкъыр разы олып, онынъ бойнузынынъ янына башыны узаткъанда, бузав бутюн кучюни топлап, бойнузларынен къашкъырны къакъыштырып йибере ве къачып кете.

Юварланып, джайылып къалгъан къашкъыр тап акъшам устю, кунеш къонайым деген бир вакъытта озюне келе ве эсини топлай. Энди о, аштан да вазгече, тек джаныны къуртарып, къобасына барып етмекни арзулай. Арзулай амма, бир даа бакъса не корьсин, бир сюрю чобан копеги авулдап, онъа къаршы келелер. Къашкъыргъа ине делиги бинъ алтын олып корюне. О, дос-догъру тавшангъа чапып бара.

— Тавшанчыкъ, тавшанчыкъ, джаным-козюм тавшанчыкъ, ач къапынъны, мени ювагъа ал,— дей.— Ант-емин этем, сени богъмам, парчаламам. Копеклер келе, мени бу йыртыджылардан къуртар, сени омюрбилля унутмам.

Къоркъусындан къалтырап къалгъан тавшан, къапысыны даа зияде пеките де:

— Къоркътынъмы, къашкъыр агъа? — деп эриштире.— Сенинъ панджанъа тюшкенде биз де шай къоркъа эдик.

Шу арада келип еткен чобан копеклери къашкъырны парча-кесек этип ташлайлар.

## Инджи сачкъан адам

Джинаетчи ханнынъ хазинесини хырсызлай. О чокътан-чокъ алтын ве чокъ къыйметли шейлерни алып къача. Эписинден зияде хан апайынынъ боюнджагъына окюне, чюнки онынъ ичинде энъ къыйметли инджилер ве башкъа дюльбер ташчыкълар бар экен.

— Джинаетчини тапып, джезаламасам, мен хан дегилим,— дей о озь озюне.

Ондан сонъ, о, бутюн хансарайнынъ къаравулларыны, озюнинъ динълеийджилерини ве козьчюлерини топлай да, шойле эмир эте:

— Не япсанъыз япынъыз, лякин джинаетчини тапынъыз! Таима санъыз — башыиъызны кесерим!

Бутюн къаравуллар, динълейиджилер ве козьчюлер дюньянынъ чевречетини араштырып башладылар. Лякин джинаетчини тапмадылар. Козьчюлернинъ бириси къыйметли юзюкли ве юзюгининъ устюнде пек дюльбер эльмаз олгъан адамнен расткелише. Озюнинъ башыны къутармакъ ичюн, динълейиджи джинаетчини якъалап сарайгъа алып кете.

Везирлерини топлап, хан джинаетчини соргъугъа тута:

— Сен бу юзюкни къаерден алдынъ? Догърусыны айт. Айтсанъ, мен сени азат этерим ве къыйметли бахшыш берерим. Айтмасанъ,— пешман этерсинъ!

— Энъ икметли хан! Алланынъ адынен емин этем ки, мен намуслы кишим ве догърусыны айтарым. Бу юзюкни мен базар да ят адамдан сатын алдым. Сизнинъ юзюгинъиз олгъаныны бильген олсам, ич бир вакъыт сатын алмаз эдим. О адамны сизге кетирир эдим ве о, сизге эписини айтар эди. Мен исе ич бир шей бильмейим.

Хан онъа инанмады ве бичарени джезалады. Укюм этиледжекни мейдангъа кетирдилер, джеллят балтасыны къайрады. Бу вакъыт бичаре бакъыра:

— Языкъ ки, шимди мен къабаатсыз оледжем! Мен ойле бир шей билем ки — оны ич кимсе япып олмаз!

— Сенинъ бильгенинъ недир? Недир? — деп сорадылар баш везир ве къады.

— Мен ерге инджи экмеге билем,— деди бичаре. Манъа джан багъышласанъыз, хан чокъ парагъа инджи сатын алмагъа меджбур олмаз я да денъизден чомуп инджи арамагъа чомуджыларны кира этмеге буюк масраф этмез.

Буны эшитип, везир ве къады олюм джезасыны токътаталар ве аджайип хаберни хангъа илян этелер. Хан исе бу адамны озюне тез кетирте.

— Сенинъ айткъанынъ догъру олса, мен озюмнинъ эмиримни ред этермен ве сени ольдюрмем, лякин сен манъа озюнънинъ усталыгъынъны, санатынъны косьтереджексинъ.

Бу аджайип сачувны корьмек ичюн хан ве онынъ везирлери чельге келелер.

— Манъа эки огюз, сабан, тырнавуч ве айдавджы балачыкъ беринъиз,— дей укюмлю.

Истегенини алгъан сонъ, о ерни сюре ве тырнай. Ондан сонъ хангъа:

— Энди инджини сачмакъ мумкюн, лякин буны тек намуслы адам япаджакъ. О озюнинъ омюринде кимседен ич бир шей хырсызламагъан, ич кимнинъ акъкъыны ашамагъан, ич бир вакъыт хиянетлик япмагъан адам оладжакътыр. Мен исе — ич бир вакъыт хырсызламадым, лякин шимди мени ханнынъ хазинесинден къыйметли шейлерини алып къачты деп къабаатлайлар. Онынъ ичюн инджи сачмагъа меним акъкъым ёкъ.

Бундан сонъ, сачувны баш везирге теклиф эте. Лякин о, озюнинъ гунасыз олмагъаныны билип, ред этип башлады:

— Меним ханым, мен омюримде экиннен мешгъуль олмадым. Инджи дегиль, богъдай биле экмедим. Мен къоркъам бойле укюмет ишини бозмагъа. Онынъ ичюн, бу эмиетли иштен мени бошатынъыз.

— Яхшы, онынъ ичюн инджини сайгъылы ве итибарлы къады эксин, деди хан.

— Энъ акъыллыларнынъ акъыллысы,— деди къады. Къадылар ич бир вакъыт экмедилер, не ашайт, не инджи. Меним ишим — къадылыкъ. Къадылар гунасыз дегиллер, дей халкъ. Меселя, инджи чыкъмаса, осьмесе — ким инаныр махкеменинъ догърулыгъына? Ёкъ, ёкъ, ёкъ, манъа риджа этменъиз. Алланен риджа этем. Мени бу шерефтен къуртарынъыз.

— Муфтийге бакъып, сиз, энъ намуслы, энъ инсафлы адамсыз, онынъ ичюн сиз экеджексинъиз инджини! — деди хан.

Лякин муфтий де салмакълы, эсаслы сылтав тапа ред этмеге.

Бундан сонъ хан башкъа ярдымджыларына ве везирлерине риджа этмеге меджбур ола.

— Бизнинъ улу, къудретли ве адалетли ханымыз! — деди энъ зийрекли ве акъыллы везирлерининъ бириси,— сиз озюнъизнинъ мераметинъизнен ве алидженаплыгъынъызнен бизге буюк ишанч, шан эттинъиз,— бу девлет ишини бизге теклиф этип. Лякин биз истеймиз ки,— сиз озюнъиз джумерт къолунъызнен бу инджини махсуллы тарлагъа эгинъиз!

Энди ханнынъ озю бу игренч алдан чыкъмагъа меджбур олды. О озюнинъ везирлери, къадылары ве муфтийлери киби, гунасыз дегиль эди. Онынъ ичюн озю де меджбур олды ред этмеге.

Ондан сонъ къабаатлангъан адам хангъа риджа эте:

— Улу ве адалетли хан! Корьгениме ве анълагъаныма коре, сизнинъ бутюн везирлеринъиз ве башкъа ярдымджыларынъыз — намуссыз, видждансыз адамлар экен. Лякин мени, намуслы ве къабаатсыз, ич яманлыкъ этмеген адамны, сиз ольдюрмеге истейсиз! Бу адалетли ишми?

— Яхшы. Мен озюмнинъ эмиримни лягъу этем,— деди хан. Эльбетте, сен намуслы ве къабаатсыз адамсынъ, онынъ ичюн бар эк инджини.

Бу адам сюрюльген тарлагъа бара ве инджи эке.

Ишини битирген сонъ, о хангъа айта:

— Энди мен озюмнинъ экинимни къорчалайджам, чюнки джинаетчилер я да къушлар хырсызламасынлар. Даа, манъа учь ай керек бу инджи тарласыны козьлемеге ве къорчаламагъа. Учь айдан мында тюрлю ве къыйметли инджи осер.

Шу арада хан къулларына эмир этип, тарланынъ ортасьшда чалаш яптырта ве онынъ янына къаравул къоя — инджи сачувджы адам къачмасын, деп.

Бир къач кунь кечкен сонъ, инджи сачкъан адам къача. Гедже о къаравулны юкълаткъан иляджнен сыйлай ве башкъа мемлекетке къача. О яхшы биле эди ки, инджи ич бир вакъыт осьмейджек, чюнки инджини отьмек киби осьтюрмеге имкян оладжагъына инангъан адам,— акъылсыз кишидир!

## Васиет

Бир заманда бар экен, бир заманда ёкъ экен, Къарасувбазар шеэри янында, Акъ-къая дагъынынъ этегинде уста бир чёльмекчи яшагъан экен. Бу чёльмекчининъ ясагъан аджайип бардакъларына буллюр чокъракъ сувуны толдурып, бир афта, бир ай, бир йыл тутсанъ биле, о кене, чокъракътаки киби, буллюр, салкъын ве лезетли къала экен.

Чёльмекчи бардакъларыны зенгинлерге бир кумюшке, фукъарелерге исе бир капикке саткъаны ичюн де севе ве урьмет эте экенлер.

Бу чёльмекчининъ бирден-бир огълу бар экен. О, огълуна, балалыкъ чагъындан башлап, усталыгъьшынъ сырларыны огреткен. Уста чёльмекчи, кунь сайын дегиль, саат сайын оськен огълуна бакъар экен, ишини девам эттиреджек адамы олгъанына къувангъан.

Куньлернинъ биринде чёльмекчи агъыр хасталыкъкъа огърагъан. Олюм янына келип, шойле деген:

— Сен омюр бою адамларгъа яхшылыкъ япып кельген адамсынъ, шунынъ ичюн озюнънинъ ердеки ишлеринъни битирмеге даа бир кунь багъышлайым...

Уста олюмден къоркъмады, тек муляйим-муляйим кулюмсиреди. О, омюри ичинде о къадар аджайип савутлар ясагъан да, онынъ ясагъан савутлары деерлик эр эвде бар. Адамлар олардан къуллангъандже оны хатырлайджакъ, адыны анъаджакълар...

Чёльмекчини тек бир шей раатсызлай экен — бу да озюнинъ огълу. Сонъки вакъытларда огълу ишине эхмаллыкънен янаша экен. Сыкъ-сыкъ шеэрге кете, вакъытыны анда кечире экен.Чёльмекчи огълуны янына чагъырып:

— Огълум, тезден мен оледжем,— деген.— Бу дюньяны терк этем. Мен санъа озь усталыгъымны ашладым, урьметнен анъылгъан адымны санъа къалдырам, урьметимни джойма, адым адамларнынъ анъындан силинмесине ёл берме. Мына бу сандыкъ ичинде мени сонъки ёлума озгъармакъ ичюн бутюн керекли шейлер бар. Анавы бардакъ ичинде исе омюр бою чалышып топлагъан параларым бар. Сен де яхшы чалышсанъ, бу пара санъа янъы эв къурмагъа да, эвленмеге де, балаларынъны осьтюрип буютмеге де етер. Дюньяда эр шей ола. Агъыр вазиетке къалгъан киби олсанъ, санъа ярдым керек олса, Зейнеп аланъа бар, о санъа ярдым этер.

Экинджи куню уста кечинген. Оны адетлеримиз боюнджа урьметнен дефн эткенлер. Онынънен сагълыкълашмакъ, сонъки ёлуна озгъармакъ, яхшы сёзлернен анъмакъ ичюн пек чокъ адам топлангъан.

Бабасынынъ дувалары кечирильген сонъ, огълу, ишини девам эттирмек ерине, бардакътаки параларны алып, шеэрге кеткен. Анда озюне фаэтон, атлар, паалы урбалар сатын алгъан, янъы достларны пейда эткен ве бол-сал, истегени киби яшап башлагъан. Чалгъыджыларны тутып, янъы достларынен фаэтонда кезинип юрген, бабасы агъыр эмекнен къазангъан параларыны аджымай, сепип-сачып, джойгъан.

Арадан бир йыл кечер-кечмез, бабасьшынъ паралары биткен. Парасы биткенинен, достлары да онъа сыртларыны чевиргенлер, ондан четленип юрмеге башлагъанлар. Йигит фаэтоныны, атларыны саткъан, амма бу паралар да чокъкъа етмеген. Атта бир пите сатын алмагъа парасы къалмагъан кунь де кельген... Бойле къара куньге огърагъан йигит Зейнеп аласыны хатырлагъан. О тувгъан коюне къайтып, догърудан-догъру Зейнеп аласынынъ эвине баргъан, онъа бабасынынъ васиетини айткъан. Аласы сандыкътан анахтар чыкъарып, огълангъа узаткъан ве шойле деген:

— Эвинъизде кучюк бир одачыкъ бар, бабанъ анда озюнинъ иш урбаларыны сакълай эди. Оданынъ къапысыны ачып, ичине кир, къалгъаныны озюнъ тапарсынъ.

Огълан бабасынынъ эвине барып еткен, килитни ачып одагъа кирген, бакъса, не корьсин: оданынъ ортасында курьсю тура, онынъ узеринде исе тавандан асылгъан йип... Огълан бабасынынъ сонъки сёзлерини хатырлагъан: «Эмекнен къазанылгъан параларны билип масраф этмеге огрен, эгер огренмесенъ, сенден адам олмаз...» Огълан ичинден: «Демек, бабам, эгер адам олмасанъ, озь-озюнъни асмакътан гъайры башкъа ёлунъ ёкъ»,— демеге истеген.

Огълан курьсюге минген, башыны ильмекке кечирген — ве асылгъан!

Лякин джаны ичинден чыкъып етиштирмеген, йип узюльген, огълан ерге йыкъылгъан, таванда пейда олгъан тешиктен исе алтынлар тёкюлип башлагъан...

Огъланнынъ эси башына кельгенинен, параларны джыймагъа башлагъан ве, бабасынынъ диваргъа асылгъан оглюгине бакъып, ярындан башлап, янъы омюр башлайджагъына ант эткен. О да, бабасы киби, Акъ къая дагъы этегиндеки топракъны къазып чыкъараджакъ, чамур азырлайджакъ, ве ойле чанакъ-чёльмек ясайджакъ ки, адамлар оларгъа бакъып, эм бабасынынъ адыны анъаджакълар, эм: «Бакъынъыз, къарт чёльмекчининъ огълу да акъикъий уста олгъан!» — деп айтаджакълар.

## Акъыллы къыз

Бир ханнынъ огълу озюне къыз къыдырып, ёлгъа чыкъа. Бир чокъ шеэр ве койлерни кечкен сонъ, кучюджик бир эвнинъ алдында агъач парлап отургъан бир къызны расткетире. Сорамадан-сокъмадан азбаргъа кире. Къыз, чагъырылмагъан бу мусафирни корьгенинен:

— Ой, бу къулакъсыз эвнинъ Алла белясыны берсин,— дей.

Хан огълу бу сёзнинъ манасыны анълап оламай, лякин сорап бильмекни озю ичюн ляйыкъсыз бир шей таный. О, къызнынъ янына барып:

— Бабанъ къайда, ананъ къайда, не пиширесинъ? — деп сорай.

Къыз:

— Бабам ер девирмеге, анам бирни эки этмеге кетти,— дей. Пиширген ашым беши минер, беши энердир.

Хан огълу бу сёзлернинъ манасыны анълап бильмек ичюн чокъ тюшюнип бакъса да, акъыл кестиралмай ве азбардан чыкъып кетмеге меджбур ола.

Кете-кете, озен янында сабан сюрген бир къартчыкъны расткетире. Селямлашалар. Хан огълу эшиткен сёзлерини къартчыкъкъа айта ве маналарыны анълатып бермесини риджа эте.

— Эй, огълум, бойле адий шейнинъ манасыны да анълап оламадьнъмы? — деп кулюмсирей къарт.— Къыз, сени сынап бакъкъан, сен исе тильсиз эшек киби къулакъларынъны салындырып, агъыз ачып къалгъансынъ. Динъле! Къулакъсыз эв — копексиз эв демектир. Эвде копек олгъанда сен сорамадан-сокъмадан азбаргъа кирмез эдинъ. Бабасы ер девирмеге, яни сабан сюрмеге кеткен, анасы да бирини эки этмеге, яни эбанайлыкъкъа кеткен. Беши энер, беши минер дегени де, бакъла шорбасы пиширем демектир. Бакъла пишеяткъанда, онынъ ярысы энер, ярысы да сув устюне чыкъар. Сонъ, насыл, анъладынъмы?

Хан огълу шу дередже адий шейлернинъ асылына озь акъылынен иришмегенине утанып, ёлуна реван ола. Козь огюне къызны кетирип тюшюнген сайын, къызгъа муаббети арта.

Хан огълу сарайгъа къайтып кельген сонъ, везирлерден энъ акъыллысы деп эсаплангъан бирини чагъыра да:

— Алтыны не яптынъ? — деп сорай.

Везир, хан огълунынъ къыз алдында шашып къалгъаны киби къулакъларыны салындыра да:

— Насыл алтыны? Анълап оламайым, ачыкъ айтынъыз,— дей.

— Эй сени, даа везирлернинъ энъ акъыллысы эсаплана,— дей хан огълу. Озю исе «Раббиге шукюр, менден де акъылсызлар бар экен», деп къувана. Сонъ сёзюни девам этип: — Айды, бойле шейни тюшюнип тапмакъ сенинъ акъыл ишинъ дегиль, бар да фелянча ердеки койлюден сорап биль, о везир олмаса да, санъа баягъы акъыл огрете билир,— дей.

Везир неге огърагъаныны бильмей, ёлгъа чыкъа. Экинджи кумю сабанджы койлюнинъ янына барып токътала. Агъыз арамакъ макъсадынен:

— Сен алтыны не яптынъ? — деп сорай.

Къарт озюни сыкъмадан, джевабыны такъыштыра:

— Алтыны тарттым, создым, он экиге етиштиралмадым; дагъларны бувакъ басты, ашагъысына туман чёкти, дегирменим де бозулды, алым пек мушкюль олды,— дей.

Везир бу сёзлернинъ манасыны анъламакъ ичюн чокъ тюшюне, лякин акъыл кестиралмай ве ахыр-сонъу койлюнинъ озюнден сорап бильмеге меджбур ола:

— Къартым, бу сёзлернинъ манасы недир? — дей.

Къарт кулюмсиреп:

— Мийсизлерден бири де сен экенсинъ де, къардашым,— дей.— Бойле адий шейлерни анълап оламагъанынъ худжур бир шей. Ана отькен кунь де тыпкъы сенинъ киби бир анъкъав кельген эди. Айттым, лякин анъладымы-ёкъмы, бильмейим.

Везир, сёз хан огълу акъкъында кеткенини дуйып, юректен къувана. «Токъта сен, огълан, мени масхара эттинъ, мен де сени дубарагъа огъратырым», деп тюшюне.

— Айт, къартым, эр бир сёзюнъиз ичюн беш алтындан тёлерим, истесенъиз, мына пешин беш алтын берейим,— дей.

Къартчыкъ озюне узатылгъан алтын кисесини кери итеп:

— Акъыл базарда сатылып алынгъан бир шей дегильдир,— дей де, сёзюни девам эте: — Алтынынъ манасы алты айдыр: алтыны тарттым, создым, он экиге етиштиралмадым дегеним де, алты ай чалыштым, он экиге етиштиралмадым, демектир. Дагъларны бувакъ басты дегеним, мына башымнынъ сачлары агъарды, демектир. Ашагъысына туман чёкти дегеним, козьлерим арув корьмей, туманлы коре башладым демектир. Эбет де бундан сонъ меним алым мушкюль олмай насыл олсун?

Везир, къартчыкънынъ джевапларыны эшитип, шашып къала. Сагълыкълашкъанда мерагъыны къандырмакъ макъсадынен:

— Къартым, якъынларда сизинъ койге бир яш йигит келип кетмедими? — деп сорай.

— Санъа ошагъан бир матюв келип кеткен эди. О. меним къызым Теслиенен лаф этмеге ынтылгъан. Къызнынъ айткъанларындан бир шей анълап оламагъанындан, манъа келип акъыл танышты.

Везир, сарайгъа къайтып келе. Алгъан джевабыны хан огълуна айта. Хан огълу везирнинъ якъасыны кене де бошамай:

— О къарткъа бар да, шу койнинъ энъ акъыллы къызынынъ адыны билип кель,— дей.

Везир къопая берип:

— О къызнынъ ады Теслиедир,— дей.

— Я бабасы ким экен?

Везир хан огълуны мыскъыллап:

— Онынъ бабасы сизге акъыл огреткен сабанджы койлюдир,— деп джеваплана.

Хан огълу, утангъанындан, ер ярылса, ернинъ астына кирип кетмек дереджесине келе, ачувлана, везирни айдап йибереджек ола, лякин насыл да олса, озюни эльге ала, бираз тынчлангъан сонъ:

— Мен сени шу къызгъа къудалыкъкъа йиберем,— дей.— Барып о къызнынъ бабасына айт, къызыны келин этип сарайгъа тюшюрмек истейим. Эминим, койлю къызы бойле бир теклифке къувана-къувана разылыкъ берир.

Везир кете. Шу куню сабанджынынъ эвинде къонып, не ичюн кельгенини айта. Везир:

— Ана, къартлыгъынъда хан огълунынъ къайнатасы оладжакъсьнъ,— деп иляве эте.

Къартчыкъ къуванмай, чырайыны сытып, тюшюнджелерге дала. Сонъ, везирге айланып:

— Къызымдан сорайыкъ, о не десе, шу олур,— дей де къызыны чагъырта. Къызына хан огълунынъ теклифини бильдире.

Везир:

— Хан огълу даа якъынларда сизинъ эвинъизге келип кеткен эди, сени корип дели-диване олып къалды,—дей.

Къыз, бабасыньнъ алдьнда тиз чёкип:

— Бабай, чокътан ёкъкъа бармам, ёкътан чокъкъа учып барырым,— дей де, эвден чыкъып кете.

Везир къартчыкътан:

— Къызынъыз не айтты, хан огълуна бармагъа разылыкъ бердими? — деп сорай.

Къартчыкъ анълата:

— Къызым: чокътан ёкъкъа бармам деди, яни малы чокъкъа, акъылы ёкъкъа эрге чыкъмам, деди. Ёкътан чокъкъа учып барырым, деди, яни малы ёкъкъа къуванып эрге тиерим, деди.

Шай этип сабанджы къызы хан огълунынъ къудасыны къайтарып йибере.

## Койлю ве шейтан

Бир заманда бар экен, бир заманда ёкъ экен, бир койде бир койлю бар экен. Онынъ да бир тарласы бар экен. Къыш битип, баарь де келе, койлюнинъ исе экмек ичюн урлукъ сатын алмагъа парасы ёкъ экен. Бичаре койлю тарланынъ бир четинде отурып, агъыр кокюс кечире. Шу арада бу ерде шейтан пейда ола, о, койлюнинъ янында токътап ондан сорай:

— Хайыр ола, мухтерем койлю, не бу къадар агъыр кокюс кечиресинъ?

— Урлукъ алмагъа парам олгъанда, топрагъым ёкъ эди. Энди топрагъым бар, амма урлукъ алмагъа парам ёкъ,— дей койлю.

— Эгер мен санъа урлукълыкъ пара берсем, сен манъа оладжакъ берекетнинъ ярысыны берирсинъми?-деп сорай шейтан.

Койлю тюшюнип бакъа ве разы ола. Олар тарлагъа мысырбогъдай экелер. Мысырбогъдай осе, пише. Энди етишкен берекетни насыл пайлаштырсалар да, бирисининъ джаны агъырмаса?

— Къайсы ерини зияде бегенесинъ, оны ал,— дей койлю шейтангъа.

Шейтан мысырбогъдайгъа бакъа, сабакълары чокъ, олар узун ве къалын, къочанлары исе аз, эр бир сабакъта экишер, учер дане. «Зияде олгъан къысмыны алайым» — деген къараргъа келе шейтан.

Берекетни пайлаштыралар: шейтан бир оба сабакъны ала, койлю исе бир маджар къочан юклеп алып кете. Койлю мысырбогъдайны базаргъа чыкъара ве яхшы акъчагъа сата. Шейтангъа исе бир оба сабакъ ичюн бир къач капик берелер.

Шейтаннынъ джаны агъырып:

— Сенде намус деген шей ёкъ экен, мени алдаттынъ,— дей койлюге.

Койлю исе:

— Я сен озюнъ сайладынъ, бегенгенинъни алдынъ да. Айды, джанынъ агъырмасын, бир даа берабер экейик де, джанынъ истегенини алырсынъ — дей.

Анълашып тарлагъа сарымсакъ экелер. Баарь энди кучьке кире, тарлада исе сарымсакънынъ сабакълары ем-ешиль олып котерилелер. Берекетни пайлашмакъ вакъыты келе. Шейтан:

— Бу кереси мен озюме топракънынъ устюнде оськен тарафыны аладжам,— дей.

— Яхшы, манъа тамырлары да етер,— разы ола койлю.

Шейтан сарымсакънынъ сапларыны кесип, оларны дестелеп багълай ве базаргъа алып бара. Койлю исе сарымсакъны чыкъарып, сепетлерге толдура, къышта сарымсакъ паалы олгъанда, оны базаргъа чыкъарып сата.

Шейтан кене джёремеге огърай, бир капик биле къазанмай. Бутюн кунь базарда отурып бир багъ сабакъ биле саталмай. «Эй, ахмакъ шейтан, я сарымсагъынъ къайда?» — деп эриштирелер муштерилер.

Койлю оны бу кереси де алдаткъаныны анълагъан шейтан, оны ёлда тутьш, алекет котере:

— Виджданынъ ёкъ! Мен санъа эки йыл хызмет эттим, амма бир капик къазанмадым! — дей.

Шейтан койлюни джезаламакъ къарарына келе. Ёлнынъ кенарында балабан бир таш ята экен, шейтан о ташны котерип ала, амма ерге ташлап етиштиралмай. Койлю таш къапаткъан чукъурда бардакъ яткъаныны коре ве аман чапып барып бардакъны ала. Бакъсалар — бардакъ алтын толу экен!

— Айды, алтынны экиге пайлаштырайыкъ! — теклиф эте койлю.

— Ёкъ,— дей шейтан,— бу кереси алтынны ким букш олса, о аладжакъ! Мен сенден буюк, демек, бардакъ меним олмакъ керек.

— Я сен къач яшындасынъ? — деп сорай койлю.

— Бу йыл тамам эки юз яшыны толдурдым! — дей гъурурнен шейтан.

— Олгъаны-оладжагъымы?! — тааджиплене койлю.— Хаберинъ олсун, эки юз йыл эвельси ольген меним энъ кучюк къардашым тамам юз яшында эди!

— Мен сенинъ тарланъда эки йыл чалыштым. Демек, эки кере сайламагъа акъкъым бар! Меним сонъки сёзюм — айды, бири-биримизни невбетнен аркъаларымызда алып юрейик ве йырлайыкъ. Ким енъсе, алтыннынъ эписи онынъки олур,— дей шейтан.

Койлю шейтаннен давалашып отурмай, оны омузларына отурта да сокъачыкъ бойлап адымлай. Шейтан учь кунь ве учь гедже койлюнинъ омузларында отурып йырлай. Дёртюнджи кунь сусып къала. Шейтан бильген йырларынынъ эписини йырлап битире.

Энди койлю шейтаннынъ елькесине отура. Ёл дагъ этеклери бойлап созула, койлю де озь йырыны соза:

Аяй-ай, дагъ башлана.
Аяй-ай, дагъда дагъ осе.
Аяй-ай, дагъда къызылчыкъ пише...

Бутюн кунь шейтан дагъ бойлап кете, койлю де бутюн кунь дагъда корьген, бильген шейлери акъкъында уйдурып йырлай. Экинджи куню ёл озен бойлап созула. Койлю де бутюн кунь озен акъкъында, онынъ салкъын сувлары, аджайип балыкълары акъкъында йырлай. Сонъ олар чёль ичинден кечелер, койлю кене корьген шейлери акъкъында: «Аяй-ай, бу чёллернинъ гузеллиги...» деп озь йырларыны соза.

Бешинджи куню шейтаннынъ сабыр-такъаты бите:

— Тюш, етер! Сенинъ йырларынъдан къулакъларым чынълай! — дей.

Койлю исе:

— Шаштынъмы шу?! Мен бильген йырларым бир йылгъа етеджек. Юр, ёлумызны девам этейик,— дей.

Шейтан койлюни аркъасындан ташлап, сёгюне-сёгюне, артына-огюне бакъмай къача. Бунынънен оларнынъ достлугъы бите. Алтын толу бардакъ да койлюге къала.

## Чобан огълы

Бир заманда бар экен, бир заманда ёкъ экен, бир падишанынъ учь къызы бар экен. Бир кунь падишагъа везири учь къавун кетире.

— Падиша азретлери! — дей везир.— Чобатар къавун пишкен, шыралангъан, оны кечиктирмей ашамакъ керек. Бундан сонь чытла къавун да пишип етишеджегине шубе ёкъ. Сонъра багъарпитин къавуны пишер. Бу махсуллар вакъытында орькенден узюлип, ашалмаса, тургъан еринде солып, бурюшип къалырлар.

— Не демек истейсинъ? Фикиринъни ачыкъ айт! — дей падиша.

— Сизинь учь къызынъыз бар, падиша азретлери. Уйкени чагъына кельди. Оны эвлендирмек керек. Сонь ортанджысынынь, даа сонъра кучюгининь тойыны япмалы.

Падиша бунъа разы олгъан сонь, деллял онынь ферманыны бутюн мемлекетке бильдирген: «Эй, адамлар, сонъундан, эшитмедим деменъиз. Падишалыкънынь эр бир сакини падиша къызларынынь сарайы огюнден кечмеси эмир этиле. Падишанынь уйкен къызы кимни алтын топнен урса, о йигит падишанынь киеви оладжакътыр!»

Бойледже, падишанынь уйкен къызы алтын топнен ургъан йигитке нишанланып, къыркъ кунь, къыркъ гедже той этип, эрге чыкъа. Олар дост-муаббет яшайлар.

Невбет ортанджы къызына келе. О да аптеси киби, бегенген йигитини топнен ура. Оларнынь тойларыны да япып, эки генчни бири-биринен къавуштыралар.

Вакъыт кечтикче падишанынь кучюк къызы да чагъына ете. Кене деллял багъыртыла. Сарай огюнден мемлекетнинь бутюн эалиси кече. Лякин къыз ич кимсени бегенмей.

— Бу насыл олды? Ёкъса сарай огюнден кечмегенлер къалдымы,— дей падиша.

— Къаз кумесини темизлеген тазбаш огълан къалды,— дейлер.

О да эмир муджиби, сарай огюнден кечеяткъанда, падишанынь кучюк къызы таз огъланнынь башына алтын топнен ура. Буны шу саат падишагъа бильдирелер. Падиша тааджиплене ве:

— Олмайджакъ шей, къызым янълышкъандыр. Падишалыкънынь бутюн эалиси бир кере даа сарай огюнден кечирильсин! — деп эмир бере. Лякин экинджи кересинде де, падишагъа, къызы топнен таз огъланны ургъаныны айталар. Баба къызыны узурына чагъыртып:

— Сен озюнъе кимни ляйыкъ корьдинь, къомшу мемлекетлернинь падишалары мени куледжеклерини, акъаретлейджеклерини тюшюнмединъми? — дей.

— Такъдир ойле экен, баба. Меним борджым таби олмакъ,— дей къызы.

— Такъдирге баш эгмек истесенъ, бар къаз кумесине. Санъа той япмам, джиез бермем! — дей падиша.

— Сагълыкънен къалынъыз, баба! — дей къыз ве башкъа бир сёз айтмадан, сарайдан чыкъып кете.

Кунеш дагълар артына сакълангъан сонь «тазбаш огълан» башындаки ишкенбени чыкъарып, дюльдюлине минип, байырлар этегинде, гуль багъчалар четинде джесаретликлер косьтере. Буны дефаларджа сейир эткен къыз, къоркъу бильмез йигитнинь гурь сия сачларыны, далфидан боюны бегенген, онъа гизлиден севда олгъан экен.

— Мен кельдим,— дей къыз араба къапы огюнде токътап.— Бабам той япмайджакъ, джиез бермейджек. Къабул этсень, апайынь олурым!

— Ичери киринъиз. Ляйыкъ корьсенъиз, сизни апайым этип алмагъа разым,— дей огълан.

Къыз, йигитнинь дегенине коне ве ичериге кире.

Арадан азмы кече, чокъмы кече, куньлернинь биринде къомшу къыралдан бу падишалыкъкъа дженк илян этильгени акъкъында хабер келе. Падиша аскерлерини дженкке азырлай. Эки киеви де дженкке кетмек тедаригини корелер.

«Тазбаш огълан» апайына:

— Барып бабанъа айт, манъа, дженкке кетмек ичюн бир ат берсин,— дей.

Къыз бабасына келип, къоджасынынь истегини бильдире.

— Анда, эски аранда, къарт мали оладжакъ. Оны алсын да, къайда истесе анда кетсин! — дей падиша.

Йигит къарт малиге минип, ёней ве ёлда бир батакълыкъ ичинде аселет батып къала. Падишанынъ киевлери ве аскерлери онынь янындан куле-куле кечип кетелер. О исе, орман ичинде сакълы тургъан дюльдюлине атланып, учурымлы бир юксекликтен урушны сейир эте. Къырал къуветлери эп огге йылышалар. Падишанынь аскерлери кери чекилип, магълюбиетке огърайджакъ бир вакъытта, дженк мейданында учар ат устюнде бельгисиз бир йигит пейда ола.

О, падиша аскерлерини кериде къалдырып, къырал аскерлерини сагъына-солына къакъыштырып, къырып башлай. Тап сонъунда душман аскерлери уруш мейданындан къачмагъа меджбур олалар. Падиша: «Эшкъ олсун пельвангъа. Учь киевим олгъандже, бир дане бойле огълум олгъан олса эди»,— ден тюшюне.

Падишагъа, пельван сол элинден яралангъаныны бильдирелер. О, пельваннынь ярасыны багъламакъ ичюн озь пошусыны берип йибере.

Падиша гъалебе къазанып, аскерлеринен берабер къайтаяткъанда, «Тазбаш огълан батакълыкъ ичинден чыкъалмай, салланьш тургъаныны коре. Падиша, онынь уйкен киевлери, аскерлер огъланны мыскъыллап, чешит куфюр сёзлернен акъаретлеп, онынь янындан куле-куле кечип кетелер.

Йигит къаз кумесине къайтып кельген сонь, эки кунь турмадан юкълай. Къарысы, онынь джебинден корюнип тургъан, бабасынынь пошусыны таный ве пошуны догъру сарайгъа, бабасьша алып бара да:

— Мынавы пошунъызны акъайымнынь джебинден таптым,— дей.

Падиша айретте къала:

— Бу насыл ола я? Къана/тез ол, акъайынъны чагъыр, мында кельсин! — дей.

Къары-къоджа падиша узурына келелер.

— Бу пошуны сен кимден алдынъ? — деп сорай падиша «Тазбаш» киевинден.

— Кимседен. Дженкте сол элимден яраландым. О вакъытта кимдир кетирип багълады,— дей киеви.

— Сол элинънинь ярасыны косьтерчи!

Ишнинь асылыны анълагъан падиша:

— Сен озюнь ким оласынъ? — деп сорай.

— Темиркъая чобаннынь огълы Бектемир олам, дей огълан.

— Аферин бабанъа. Мемлекетке садыкъ йигит тербиелеген. Тиле мырадынъны, джанынь не истей? — дей падиша.

— Бизге ич бир шей керекмей. Бизим зенгинлигимиз, бири-биримизге олгъан севгимиздир,— дей йигит.

Падишанынь текрар талабына джевап оларакъ:

— Ойле исе, падишалыкъта зулумлыкъ екъ этилип, эр ким мусавий укъукъта яшамасыны истерим. Истегим будыр,— дей Бектемир.

Падиша йигитнинь истегини ерине кетирмеге сез берген. Лякин, сёзюне садыкъ падишалар ялынъыз масалларда олгъан, дейлер.

## Ким акъыллыджа?

Бир заманда бар экен, бир заманда ёкъ экен, бир падиша яшагъан экен, онынъ везири исе къарт ве пек акъыллы адам экен. Вакъты кельгенде, бу везир ольген ве падишагъа янъы везирни къарт везирнинъ эки ярдымджысындан бирисини сайламакъ керек олгъан экен. Падиша, къайсы бирисини къояйым экен деп, чокъ тюшюнген. Сечип алгъан адамында янъылса, озю пешман этеджек. Асылзаделеринен де меслеатлашмагъа чокъ истемеген. Дегерли везирни сечип алмагъа падишанынъ озюнде акъылы етмеген, деп айтырлар.

Падиша сыпав кечирмек къарарына кельди. О, къарт везирнинъ ярдымджыларыны янына чагъырып, шойле бир суаль бере:

— Омюрде байлыкъмы ёкъса талий биринджи ерде тура? Сиз насыл фикирдесинъиз?

Асылзаделер тюшюнджеге далгъанлар. Сонъ бириси шойле деген:

— Эбет байлыкъ, падишам. Сиз мемлекетимизнинъ энъ зенгин адамысынъыз шунынъ ичюн де мемлекетимиз чечекленмекте. Сизинъ боллугъынъыз акъкъында шурет чокъ мемлекетлерге етти. Икметлилер исе: «Саип зенгин ве джумерт олса, хызметчилери де бахыт ве эйиаллылыкъта яшайлар»,— дегенлер.

Экинджи асылзаде тюшюнген сонъ шойле деген:

— Мен исе. Алий азретимиз, омюрде талий байлыкътан муимдир, деп саям. Бабанъызны хатырланъыз. О, тахткъа отургъанда, мемлекетимизде ачлыкъ ве къалабалыкълар укюм сюре эдилер. Эр бир бай озюни хан деп сайгъан ве падишагъа бойсунмагъа истемеген. Амма бабанъыз, акъылы ве талийи саесинде боюнларыны эгмеге истемеген байларны енъди ве мемлекетни бирлештирип олды. Эр шейде талий онъа ярдым этти: урушларда да, тиджаретте де, тек озь адамларынынъ дегиль къомшуларынынъ ишанчыны къазанувда да. Бабанъыз, акъылы ве талийи саесинде Сизге кучьлю ве зенгин девлет къалдырды...

Падиша кимнинъ тарафыны аладжагъы акъкъында тюшюнджеге далгъан. Козю пенджереге тюшкенде, сарайынынъ ашханесине эр кунь о дун ташыгъан одунджыны корьди.

— Барсын, экинъизнинъ аранъыздаки бу даваны бу адам чезсин,— деген падиша.— Оны сынап бакъынъыз.

Биринджи олып, одунджынынъ янына омюрде энъ муим шей байлыкъ деп сайгъан асылзаде баргъан. Одунджыгъа бир алтын динар багъышлагъан. Одунджы онъа узатылгъан динарны корип, тааджипленген:

— Бу мукяфатны манъа не ичюн бересинъиз? — деп сорагъан о асылзадеден.

— Пек эмексевер ве гъайретли адам олгъанынъ ичюн.— деп джевап берген асылзаде.— Сен чокъ йыллардан берли — ягъмур, къар ягъамы, сувукъмы, сыджакъмы — сарайгъа одун ташыйсынъ, сарай ашханесини бир кунь биле одунсыз къалдырмадынъ. Бу агъыр ишинъден сени бошатам. Азачыкъ раатлан, истегенинъ киби яша.

Асылзаде сарайгъа къайткъан сонъ шойле деген:

— Мен бу адамгъа олгъаны-оладжагъы бир алтын динар багъышладым. Фукъаре ичюн бу буюк байлыкъ. Ярын о мында энди кельмез...

Падиша:

— Айса, ярынгъадже беклейик,— деген.

Одунджы исе о арада омузындаки агъыр юкни ташлап, эвине къайтаджакъ олгъан. Ёлда адам бир тюкянгъа кирген, сатыджыгъа алтыныны берип, бир кумюшлик чешит тюрлю лезетли шейлер бермесини риджа эткен.

Сатыджы онынъ айткъанларыны эписини теразеде чекип азырлагъан. Одунджы бу шейлерни торбасына къояджакъта, сатыджы:

— Малым ичюн башта парасыны оде, сонъ алырсынъ,— деген.

Одунджы сымарлагъан малы ичюн параны энди бергенини не къадар исбатлайджакъ олса да, онъа кимсе инанмагъан. Эр кес онынъ устюнден кулип, тюкяндан къувып чыкъаргъанлар.

Экинджи куннинъ сабасына одунджы кене ормангъа баргъан, одун кесип топлагъан ве кене сарайгъа алып баргъан. Оны къапы янында тааджипленген асылзаде къаршылап алгъан ве алтыныны неге масраф эткенини сорагъан. Одунджы онъа эр шейни олгъаны киби айткъан сонъ, о онъа энди бинъ дане кумюш динар багъышлагъан.

Одунджы кумюш толу торбасыны аркъасына урып, эвине къайтаджакъ олгъан. Ёл бою ярын къадынынен берабер базаргъа бараджагъы, бу парагъа ашаладжакъ шейлерни, урба, ат, сыгъыр ве къойлар, тавукъ алып эвге кельген сонъ, бахытлы ве эйиаллылыкъта яшайджакълары акъкъында хаяллангъан. Одунджы энди эвине якъынлашаяткъанда, тёпеден устюне къартал атылып, аркъасындаки торбасыны чекип алгъан ве кене тёпеге учып кеткен торбаны тавшан беллеген.

Сабасына одунджы кене сарайгъа одун алып кетмеге меджбур олгъан. Сарайнынъ къапысы огюнде оны кене тааджипленген асылзаде къаршылап алгъан. Одунджы онъа эр шейни олгъаны киби айтып берген, бир шейни гизлемеген. Бундан сонъ асылзаде хызметчисине яхшы бир атны кетирмеге эмир эткен, атнен берабер одунджыгъа бир торба алтын да берген.

Одунджы атны алгъан ве югенинден тутып, эвине тараф ёл алгъан. Эм кете. Эм хаяллана. Янъы эв къураджагъы, зенгин урбалар аладжагъы, бутюн къомшулары, атта энъ зенгин сойлары биле онынъ янындан кечкенде башларындаки къалпакъларыны чыкъараджакълары акъкъында хаяллангъан...

Одунджы орман ичинден кете экен. Апансыздан тереклер арасында къашкъыр чапып чыкъкъан, ат къоркъкъанындан одунджынынъ къолундаки югенни узип, къачып кеткен. Одунджы атны чокъ арагъан, амма ойле де тапмагъан. Эм атсыз, эм парасыз къалгъан.

Дёртюнджи куню одунджы омузындаки одунларнен кене сарайгъа кельгенини корьген падиша шойле деген:

— Бу адам учь кере бизден къолунда байлыкънен къайтты, амма ойле де зенгин ве бахытлы олгъангъа ошамай. Энди онъа талийини сынамакъ невбет кельди.

Экинджи асылзаде одунджынынъ янына келип, онъа кетирген одунлары ичюн бир кумюш берген ве шойле деген:

— Бахтынъны сына да бакъ, бу парагъа ёлунъда биринджи расткельген шейни сатын алып бакъ.

Одунджы эвине къайтаяткъанда, ёлунда агълап отургъан бир яш чобанны расткетирген. Одунджы ондан:

— Санъа не олды? Не ичюн агълайсынъ?

Яш чобан шойле джевап берген:

— Шорбаджым базаргъа къой сюрюсини айдап кетирмекни авале этти. Гедже исе чёльде сюрюмизге къашкъырлар атылды, бутюн сюрюм дарма-дагъын олды, къойлар къачып кеттилер. Энди бутюн байлыгъым — мына бу чобан таягъы...

Одунджы асылзаденинъ айткъаныны хатырлагъан ве чобангъа деген:

— Бу таягъынъны манъа сат, мен санъа онынъ ичюн бир кумюш берерим.

Одунджы таякъны сатын алып, омузына къойып кете, эвинде оны ач къорантасы беклегени, къомшу байгъа барып ялвармакъ керек оладжагъы акъкъында тюшюне экен. Ормандан, къарт алма тереги янында кечкенде, бир къач алма аладжакъ олып, таякъ аткъан, бакъса, не корьсин, алма ерине огюне кумюш динарларнен толу кисе тюшкен. Албу ки, къартал алып къачкъан кисеси экен.

Одунджы параны эвине алып кельген, къадыны исе:

— Бу талий, оны санъа Алла берди,— деген.— Ярын джума, къомшу койдеки джамиге намазгъа барьш, Аллагъа дуа эт, бергенлерине сагъ ол, де.

Одунджы къадыны айткъаныны динълеген. эртеси куню танъ аткъанынен къомшу койге ёл алгъан. Ёлуны къыскъартмакъ ичюн тарла ичинден кеткен. Чалылар янындан кечкен вакъытта ат кишнегенини эшиткен. Одунджы чалыларны ачып бакъса, не корьсин! Онъа багъышлангъан ат тура, аякълары йипке сарылгъан, янында исе от устюнде торбасы ята. Одунджы атны бошатты, торбаны устюне юкледи, озю де аткъа минип, эвине къайтты.

Падиша одунджыны учь кунь беклеген, амма о ойле де бир даа сарайда корюнмеген. Иште, бундан сонъ падиша везирликни биринджи ерге талийни къойгъан асылзадеге ишангъан...

## Бахт арайыджылар

Бу пек чокъ заманлар эвельси олып кечкен вакъиа олгъанына бакъмадан акъикъатен де олдымы, ёкъмы, шимди айтмакъ кучь, амма, койлернинъ биринде учь йигит, учь дост яшагъан экен. Олар, койлернинъ чокъусы сакинлери киби, пек фукъаре экенлер. Араларында энъ яш сою пек эмексевер ве чокъ пара къазанып, эки ат, эки огюз, эки сыгъыр сатын алмакъ, эв къурмакъ арз эткен олса, къалгъан эки досту ёлдан алтын ве къыйметли ташларнен толу киселерни тапып, койлеринде энъ зенгин ве намлы адамлар олмакъны арз эте экенлер.

Шу эки йигит ёлларында алтын ве къыйметли ташчыкъларнен толу киселерни тапмагъан сонъ, озьлерине къысмет ве бахыт араштырмакъ ниетинен дюньяны доланмакъ къарарына кельгенлер. Учюнджи, энъ яш союны, къандырмакъ ичюн чокъ тырышкъанлар, ниает, о да разы олгъан.

Арадан азмы, чокъмы вакъыт кечкен, белли дегиль, чокъ мемлекетлерни, чокъ диярларны айланып корьгенлер, куньлернинъ биринде исе буюк бир шеэрге келип чыкъкъанлар. Ёлларында биринджи расткельген къавеге кирип, къалгъан параларына бирер фильджанчыкъ къаве сымарлагъанлар, бираз раатлангъан сонъ исе бахыт ве къысмет акъкъында лаф этип башлагъанлар.

— Эй, достчыкъларым,— деген араларындан энъ буюги,— бу мемлекетнинъ падишасы пек зенгин, деп айталар. Мукъаддес девенинъ бу огълу мени мусафирликке чагъырып: «Билем, Али, сен пек, пек фукъаресинъ. Менден бахшыш оларакъ мына бу къыйметли ташларнен толу кисени ве бу атны санъа багъышламагъа истейим. Бунынъ киби атны бутюн падишалыгъымда башкъа тапмазсынъ!» — деген олса эди. Кисени алып, аткъа минер де бир къач куньден сонъ эвимде олур эдим!

Экинджиси достуны дикъкъатнен динълеген сонъ, шойле деген:

— Бу делибаш мени сарайына чагъыртып: «Эй, Османнынъ огълу, хазинемден санъа бир торба алтын ве аремимден яш эсиремни санъа багъышлайым. Ал да, эвинъе къайт!» — деген олса, не олур эди.

Учюнджиси, араларында энъ яш сою, кулюмсиреген де, шойле деген:

— Дюньяда бу энъ къызгъаныч чакал сизинъ истеклеринъизни ерине кетириреджегине инанасынъызмы?!

Учь достнынъ бу мемлекет падишасынынъ ярамай бир адети олгъанындан хаберлери ёкъ экен. Падиша исе устюне адий эснаф урбасыны кийип, шеэрни кезинмеге, хызметкярлары онынъ акъкъында нелер айткъанларыны динълемеге севе экен. Иште, оларнынъ бахытсызлыкъларына, шу куню де падиша везиринен берабер шу къаведе, къомшу къона башында отурып, къаве иче, бахыт арайыджыларнынъ лафларыны динълей экенлер.

Эртеси куню сарай бекчилерининъ эмири оларны тапып, шойле деген:

— Падишамыз мемлекетине учь задекян эджнебий кельгенини эшиткен ве онынъ мусафирченлигини ред этмеменъизни риджа эте.

Достларнынъ уйкенлери къоркъкъанларындан къалтырап башласалар да, зенгин олмакъ истеклери пек буюк олгъанындан учюнджи достларыны да къандырып, бекчилернинъ эмири артындан мазлум олып кеткенлер.

Падиша оларны къабул эткен, мусафирченлигини косьтеререк, шойле деген:

— Боллугъым акъкъында эшиткен олсанъыз керек, узакътан кельген мусафирлерим, сиз менден не алмагъа истейсинъиз?

Достларнынъ уйкени шойле деген:

— Эй, мусульманларнынъ эмири! Биз фукъаре адамлармыз, диярымыздаки яшайышымыз пек агъыр олды, шунынъ ичюн де бахт арап, сизинъ мубарек падишалыгъынъызгъа кельдик. Мен мукъаддес къолунъыздан къыйметли ташларнен толу кисени ве ель киби чапкъан атны бахшыш алмакъ истер эдим...

— Я тюневин къаведе бу бахшышынъны алмакъ истеген адамны насыл адландырдынъ? - деп сорагъан падиша.

— Гуналарны багъышламакъ — эмирлернинъ такъдири,— ялварды достлардан уйкени, падишанынъ аякъларына йыкъылып.— Мерхаметли олунъыз, аджынъыз мени, мен сизге мукъаддес девенинъ огълу дедим.

— Беринъиз онъа истегенини,— эмир эткен падиша.

Соруджыгъа къыйметли ташларнен толу кисени ве падишанынъ атханесинден яхшы, Арабистандан кетирильген атны кетирип бергенлер.

— Я сен не истейсинъ? — деп сорагъан падиша экинджисинден.

— Эй, падишаларнынъ улусы! Амма-Тааля манъа эв, садыкъ къадын бермеди. Сизден бир кисе алтыннен, дюльбер къулларынъызнынъ бирисини сорамакъ истер эдим...

— Истегенинъни алырсынъ, амма башта тюневин къаведе мени насыл адландыргъанынъны айтырсынъ!

— Мераметлигинъ боллугъынъдан да арткъач олсун! — ялваргъан соруджы.— Алидженап гъадабынънынъ къыгъылчымлары манъа токъунмасынлар. Мен сизге Делибаш дедим. Алла-Тааля манъа бу ахмакълыгъымны багъьшшасын!

— Беринъиз онъа истегенини,— эмир эткен падиша.

Учь достнынъ экинджисине алтын толу торбанен падишанынъ ареминден къыз ве атта даа бир атны кетирип бергенлер.

— Энди менден бахшыш сорамагъа сенинъ невбетинъ кельди,— деп мураджаат эткен падиша учюнджи досткъа.— Санъа да дегерли бахшыш бермек керек, гъалиба.

— Манъа сизден бир шей керекмей,— деген йигит дегерликнен.

— Етти, утанмаз быралкъы! — багъыргъан падиша.— Арам аякъларынъа юз таякъ урулмасы акъкъында арз этесинъ, гъалиба! Итегенинъни алырсынъ!

Падишанынъ хызметкярлары йигитни тутып сюйреп алып кеткенлер ве табанларына юз таякъ юргъанлар.

Учь дост шеэр къапысындан чыкъып кеткенлер. Биринджиси Арабистандан кетирильген ат устюнде, къойнунда къыйметли ташларнен толу кисенен. Экинджиси де ат устюнде, огюнде дюльбер къыз, янбашындан асылгъан торбанынъ ичинде исе алтынлар чынъылдай. Учюнджиси исе вуджудында падишанынъ зенгин бахшышыны алып кетерек, зорнен адым ата.

Уйкени кучюк достуны аджыгъан да, атындан тюшип устюне яралы достуны отурткъан. Озю исе янында, атны югенинден тутып кеткен.

Падиша башыны огюнде эгмеге истемеген йигиттен ахтыманыны алгъан олса да, тынчланмагъан, къатты юрекли падишанынъ гъадабы сёнмеген. Эдждатларынынъ адетлери мусафирни шеэр сынъырларында ольдюрмеге имкян бермегенлер. О, бекчилернинъ бирисини чагъырып, ёлджуларнынъ артындан етмеге эмир эткен.

— Шеэримизнинъ къапысы артында учь ёлджуны корерсинъ: экиси ат устюнде, учюнджиси исе джаяв кете. Оны етип, ольдюрирсинъ!

Бекчи, ат устюне минип, ёлджулар артындан ёлгъа чыкъкъан. Шеэрден чыкъкъанынен оларны еткен ве ат янында джаяв кеткеннинъ башыны къылычынен кескен.

— Мына санъа падишанынъ бахшышы,— деген кучюги достунынъ къабири устюне таш парчасыны ерлештиререк.

Бекчи исе сарайгъа къайтып, падишагъа эмирини эда эткени акъкъында бильдирген. Лякин падиша ольдюрмеге истеген адамы ерине башкъасы эляк олгъаныны анълагъан.

— Не гунасы бар,— деп кульген падиша,— бар да, кене артларындан етип, ат устюнде янъгъыз, янында къызсыз кеткен союны ольдюр! — деп эмир эткен.

Бекчи кене ёлджулырнынъ артындан ёлгъа чыкъкъан.

Достлар исе баягъы ёл кечкен сонъ атлары болдургъанларыны дуйып, бираз токъталгъанлар.

— Къыз азачыкъ сенинъ атынъ устюнде отурсынъ,— деген.— Атым ёрулды, бираз раатлансын.

Олар энди ёлларыны девам эткенлер, артларындан бекчи еткен де, ат устюнде янъгъыз олгъан атлыны къылычынен урып, башыны кескен ве кери айланып кеткен.

— Падиша мерхаметининъ сынъыры ёкъ экен...— мугъайып айткъан кучюги, доступы къабирге къояракъ.

Бойледже, олар къызнен берабер ёлларыны девам эткенлер.

Кунь къонып башлагъан, энди геджелемек ичюн ер араштырмакъ керек олгъан. Ёлджулар ёлдан бираз авлакъта бир къобаны корьгенлер ве онъа кирип, ятмагъа тедарик корьгенлер. Гедженинъ бир маалинде йигит юкъу арасы насылдыр фысылды эшитип, уянгъан: «Чыкъар мени мындан, мерхаметли ёлджу...» Йигит яткъан еринден аякъкъа атылып тургъан — сес-солукъ ёкъ. Кене ятаджакъ олып, энди башыны ташкъа таяндыргъанынен. Кене фысылды! Йигит таш устюне яйдыргъан кийизни четке чекип, къулагъыны ташкъа тийдирген ве фысылды таш ичинден чыкъкъаныны анълагъан.

Йигит, ташны къоба ичинден тышкъа чыкъарып, къаягъа атьш, экиге сындыргъан. Шу анъ таш ичинден пармакъ буюклюгинде бир адамчыкъ чыкъкъан ве йигитнинъ козю алдында бир тирсек къадар оськен.

— Я сен кимсинъ? — тааджипленип сорагъан йигит.— Сени бу таш ичине ким сакълап къойды?

— Меним адым Кичкене. Адамларгъа ярамайлыкъ япмагъа имкян бермегеним ичюн къарт Джин мени тылсымлады.— деген Кичкене.— Мени эсирликтен азат эткенинъ ичюн сагъ ол! Таш ичинде пек чокъ вакъыт отургъаным ве тылсымларнынъ чокъусыны унуткъаным. Амма бириси акъылымда къалды. Шунынъ ичюн энъ буюк истегинъни ерине кетире билем!

Йигит бираз тюшюнген сонъ, шойле деген:

— Бy мемлекетнинъ падишасы саба юкъусындан уянып, кузьгюге бакъкъанда, озюнинъ юзю ерине узун къулакълы къатырны корьгенини истейим...

Кичкене къолларыны бири-бирине ышкълагъан, устьлерине уфюрген ве насылдыр тылсымлы сёзлерни фысылдагъан. Шу ань къоллары арасында атешчик алевленген де, сёнген.

— Истегинъни ерине кетирдим,— деген Кичкене ве козьден гъайып олгъан.

Йигит исе къызнен берабер эвине къайткъан, бутюн алтынлары ве ташларыны учь тенъ къысымгъа больген, экисини достларынынъ ана-бабаларына алып кетип берген. Озь къысымына исе эв къургъан, озюнен берабер кетирген къызгъа эвленген, топракъ сатын алгъан ве багъча асрап башлагъан, богъдай осьтюрген, балкъурт асрап, бал чыкъаргъан. Куньлернинъ биринде оларнынъ коюне якъын шеэрге мал сатын алмакъ ичюн базаргъа баргъан, анда бир базиргяннен таныш олгъан. Шу базиргян къомшу мемлекетте яшай экен. Йигит падиша акъкъында сорагъан. Базиргян исе шойле джевап берген:

— Эки йыл эвельси падишамыз гъайып олды! Айткъанларына коре, кимдир узакъ дагъда онъа таштан юксек бир къале къургъан ве гъарез падишаны анда тута экен. Падишанынъ башы гъадабындан джанавар башына чевирильген, козьлери атеш киби парылдай, башында исе бойнузлары ве къатыр къулакълары бар.

Йигит Кичкенени миннетдарлыкънен хатырлап, кулюмсиреген.

## Къызгъаныч ве хасис

Бир заманларда койлернинъ биринде бир бай адам яшагъан. Онынъ лагъабы Къызгъаныч экен. Лагъабыны бойле деп нафиле къоймагъанлар: ягъмурлы куньде ондан бир мешребе сув сорап алмакънынъ биле чареси ёкъ экен. Узакътан мусафирлер кельсе, бир пите чыкъара, оны уфачыкъ парчачыкъларгъа болип, оларны сыйлай, бу питени бир сюрю къойгъа сатын алгъаны, оны азиз бир адамдан сатын алгъаны, бу адам онъа питени бергенде онынънен бинъ адамны тойдурмакъ мумкюн деп, ишандыргъаны акъкъында айта экен.

— Ашанъыз, азиз мусафирлерим, сыйланынъыз,— дей экен о кулюмсиререк.— Ашанъыз да, айтынъыз, бу азиз адам пите коктен сепильген ундан пиширильди деп, мени алдатмагъанмы, оны ашап бакъкъан адамнынъ козьлери даа яхшы кореджек, къоллары даа кучьлю оладжакъ, череси исе даа дюльбер оладжакъ экен...

Мусафирлер къуру питени ашап-ашап, бири-бирине бакъа ве эр бириси, ичинден: «Керчек экен! Черем денъишип башлагъан, демек пите тесир этип башлагъан»,— деп тюшюне экен. Ве шорбаджыгъа бир агъыздан тойгъанларыны айтып, сыйлагъаны ичюн миннетдарлыкъларыны бильдире экенлер...

Куньлернинъ биринде бу Къызгъаныч Акъярда къызгъанычлыкъта ве хасисликте ондан кери къалмагъан бир адам яшагъаныны эшитип къалгъан ве акъикъатен де ойлеми экен деп, озю тешкерип бакъмакъ къарарына кельген. Устюне энъ яхшы джуббесини кийген, башына янъы сарыкъ саргъан, къолуна къыйметли орьнекли къолтаягъы алгъан ве ёлгъа чыкъкъан — барсын, бу хасис онъа мусафирликке олмайджакъ бир фукъаре дегиль де, намлы ве зенгин адам кельгенини анъласын.

Хасис мусафирни къуванчнен къаршылап алгъан, эвине кирсеткен, тёрге отурткъан, сагълыгъы, къорантасы, бала-чагъасы, торунлары, якъын ве узакъ сой-акърабалары, койлериндеки намлы адамлары, тарлалардаки ве багъ-багъчалардаки берекет, ава акъкъында сораштыргъан. Сораштырмагъа шей къалмагъан сонъ исе шойле деген:

— Сайгъылы мусафирим, сизни озь эвимде, ляйыгъынджа сыйламагъа истер эдим, амма чёюн къазаным чатлады, шеэримизнинъ энъ яхшы чёюнджыларына сымарлагъан къазаным исе даа азыр дегиль. Шунынъ ичюн сизни базарымызгъа давет этмеге истейим. Анда энъ яхшы ашчыларымызнынъ пиширген пилявлары, кебаплары, чибереклеринден, джанынъыз истеген шейлерден ашап бакъарсынъыз ве усталыкъларына къыймет кесерсинъиз...

Базаргъа кельгенлеринен, мусафир шойле деген:

— Азиз къонакъбай, базарынъызда энъ лезетли къатыкъ сатылгъаны акъкъында лаф та бизим коюмизге де етти, башта бу къатыкънынъ дамыны ашап бакъмакъ истер эдим...

Хасис базардаки къатыкъ сатыджысыны тапкъан ве:

— Бу намлы адам манъа мусафирликке узакълардан кельди, оны сенинъ аджайип къатыгъынънен сыйламагъа истейим,— деген.

— Мусафиринъизни манъа алып келип, догъру япкъансынъыз!- джевап берген къуванчнен къатыкъчы.— Меним къатыгъымнынъ намы бутюн Къырымгъа джайрагъан! Оны тек тазе къаймакънен тенъештирмек мумкюн!

— Тазе къаймакънен дейсинъми? — деп сорады Хасис. Эгер сен къатыгъынъны тазе къаймакънен тенъештирсенъ, демек къаймакъ къатыкътан яхшы экен де! Айса мусафиримни тазе къаймакънен сыйлайым. Азиз мусафир ичюн нелер япмазсынъ!

Хасис мусафирини къаймакъ сатыджысы янына алып баргъан ве:

— Мусафиримни энъ тазе, энъ татлы къаймакънен сыйламагъа истейм! — деген.

Къаймакъ сатыджысы муштериге къуванып:

— Меним къаймагъым киби къаймакъны бутюн базарны айлансанъыз, тапмазсынъыз,— деген.— Ондан да яхшы ве файдалы тек зейтун ягъы ола биле.

— Зейтун ягъы дейсинъми? — къувангъан Хасис.— Айса, сагълыкъ ичюн къаймакътан файдалы ве лезетли зейтун ягъы олса, азиз мусафиримни онынънен сыйлайджам!

Хасис мусафирини ягъ сатыджысы янына алып кельген ве шойле деген:

— Бизге энъ ягълы, сагълыкъ ичюн энъ файдалы ягъынъдан бер!-деген.

Сатыджы, къувангъанындан, шойле деген:

— Меним ягъым бутюн Къырымда сагълыкъ ичюн энъ файдалыдыр! О, дагъдаки чокъракъ суву киби, буллюр, ве темиз.

— Дагъ чокърагъындаки сув киби, дейсинъми?- деп сорагъан Хасис сатыджыдан ве мусафирини сув сатыджылары янына алып кеткен. Сув сатыджылары янына келип, дагъ чокърагъындан сув кимде бар?- деп сорагъан.

— Меним яныма келинъиз,— деген сувджыларнынъ бириси.— Сувны Демирджи дагънынъ этегиндеки кумюш чокъракътан алып келем. Бир мешребе сувумдан ичсенъиз, шу чокъракъ янында бир ютум нефес алгъан киби олурсынъыз!

— Демек, чокъракъ янында нефес алгъанынъ бир мешребе сувдан файдалы экен де? — Бир даа сорады Хасис сувджыдан ве кетмеге истемеген мусафирини дагънынъ этегине сюйрекледи.

Чокъмы кеттилер, азмы, ниает, дагъ чокърагъы янына келип еткенлер. Бираз раатланмакъ ичюн отургъанларында, оларны чокъракътан сув алгъан къарт корьген экен ве шойле деген:

— Дагънынъ тёпесине котерилип, анда бир ютум нефес алгъан олса эдинъиз, Къырымда энъ темиз, сагълыкъ ичюн энъ файдалы ава насыл олгъаныны анълар эдинъиз!

Хасис, мусафирине раатланып, нефесини ерине кетирмеге биле вакъыт бермеген ве енъинден тутып, дагънынъ тёпесине чекмеге башлагъан. Мусафирнинъ сабыры тюкенди, даянамагъанындан, ерге отургъан ве бираз озюне кельген сонъ шойле деген:

— Сайгъылы достум, санъа джумертлигинъ ичюн джан-юректен тешеккюр бильдирем! Эвиме къайткъан сонъ сенинъ мусафирченлигинъ акъкъында эр кеске айтырым.

Олар къучакълашкъанлар, бири-бирине сагълыкъ-селяметлик тилеп, эр бириси озь ёлуна мингенлер. Ач, болдургъан-талгъан Къызгъаныч ёл бою кете ве: «Дюньяда энъ къызгъаныч, энъ айнеджи адам меним деп, янълыш беллеген экеним»,— деп тюшюне экен.

## Алтын алма

Эвель заманда зенгин бир падиша узакъ бир мемлекеттен алтын алма терегини кетирип отурта. Терек алты-еди йылдан сонъ мейва берип башлай. Лякин терек йылда бир алма бере. О да энди сарарып, ярын узермиз дегенде ёкъ ола.

Къач йыллар бойле кече. Амма падиша бир кере биле алманынъ берекетини алып о ламай. Падишанынъ учь огълу бар экен. Бир кере, алма къувамына кельгенде, падиша буюк огълуны янына чагъырып:

— Огълум! Сен яхшы силялан, атынъа мин де, багъчагъа бар, алтын алманы къаравулла, ёкъса оны кене гъайып этермиз.— дей.

Огълу силяларыны такъып, атына мине ве багъчагъа кете. Бутюн гедже ат устюнде алтын алма терегининъ этрафында юре, лякин танъ маалинде пек юкъусы келип, ат устюнде беш-он дакъкъа юкълай. Козюни ачса, алма ёкъ. Башыны ашагъы асып, эвге къайтып келе. Бабасына меселени олгъаны киби айта. Баба пек эфкярлана.

Келеджек сене алма кене ола. Узьмек вакъыты кельгенде, экинджи огълу силяланып, атына минип кете. Алманы хырсызламакъ истеген киши терекке чыкъмагъа меджбур. Ойле олгъанда, терекнинъ этрафыны тикенлернен сармакъ керек деп, чокътан-чокъ тикенлер кетирип, терекнинъ этрафында юксек къора япа ве ятып юкълай.

Саба ачыла, йигит турып бакъса тикенлер тура. Оларгъа кимсе токъунмагъан. Амма теректе алма ёкъ. Бу огъул да башы ашагъы, эвге къайтып келе.

Падиша пек ачувлана. «Бир алманы къорчалап оламадынъаз» — деп ата-тута. Бир йыл даа кече. Энди алманы къорчаламагъа башкъа ишанчлы адам ёлламасам олмайджакъ,— дей. Буны эшиткен кендже огълу:

— Ёкъ, баба, бу йыл алманы къорчаламагъа мен кетеджегим,— дей.

Падиша:

— Ёкъ, огълум, агъаларынъ бир шей япып оламадылар, сен исе яшсынъ, къач йылдан берли алтын алманы гъайып этемиз, бу сефер беджерикли бир адам ёллап, алманы алып кельмек керек,— дей.

Огълу бабасына:

— Сиз мени пек севем дейсинъиз, амма севмейсинъиз,— дей.— Севсенъиз нечюн алтын алманы кетирмеге мени ёлламайсынъыз?

Акъикъатен де, падиша кендже огълуны пек севе ве онынъ сёзюнден чыкъмай эди.

— Айды, огълум, анълашылды, алманы бу йыл да алмайджакъмыз,—дей.— Бар, сен де бир алма гъайып этип кель!

Вакъты-саати келе. Кендже огъул силяланып, аткъа мине, багъчагъа барып, терекнинъ этрафында айланып юре. Танъ маалинде оны да юкъу баса. Юкъуны къачырмакъ ичюн, къылычыны чыкъара, бир пармагъыны аз-бучукъ кесе, яранынъ устюне туз сепе, онынъ аджджысы юкъуны къачыра, саба ярыкъланып башлай. Кендже огъул козюни теректен алмай, бакъып тура. Бир даа бакъса, коктен терек узерине бир булут якъынлаша. Булутнынъ ичин ден бир къол чыкъа. Узанып алтын алманы узе, шу арада кендже огъул тюфекнен къолны козьлеп ата. Къол булуткъа кирип кетсе де, къаны акъа-акъа кете, кендже огъул да онынъ пешинден кете. Кунеш догъа, котериле, кендже огъул эвге къайтып кельмей. Агъалары атларына минип, къардашыны къыдырып кетелер. Багъчагъа келелер. Не къардашлары бар, не де алма. Терек астында къан корелер. Къан тамлап кеткен тарафкъа кетелер. Атларыны айдаштырып. кендженинъ артындан етелер, кендже агъаларыны корип, токътай. «Не кельдинъиз? Къайтынъыз! — дей.— мен душманны яраладым, шимди пешинден кетем. Ишнинъ астындан озюм чыкъарым. Сиз къайтынъыз».

Агъалары ондан буюк олып, бир иш беджералмагъанларындан утанып, кери къайтмагъа истемейлер. «Ёкъ, биз сенинънен берабер кетип, санъа ярдым этмек керекмиз» — деп, кендженен кетелер.

Акъшам якъынлагъанда, къан изи терен къуюгъа тюшкенини сезелер.

Кендже агъаларына:

— Мен бу ерде къаравуллап турайым, сиз къайдан олса да энъ аздан йигирми къулач йип тапып кетиринъиз,— дей.

Агъалары кетип. Койден йип кетирелер. Уйкен огъул йипни белине багълай ве «къуюгъа мени йиберинъиз» — дей. Ииберелер. Къуюнынъ ярысына тюшмезден эвель: «Чыкъарынъыз мени! — Яндым! — деп къычыра. Оны тёпеге чекип чыкъаралар.

— Къую ичинде пек сыджакъ, чыдамакънынъ чареси ёкъ,—дей о.

Экинджи агъасы:

— Мени йиберинъиз.— дей.

Къуюгъа оны тюшюрелер. Он къулач кече, о да:

— Мени мындан чыкъарынъыз,— деп къычыра. Оны да чекип чыкъаралар. Йипни белине кендже огъул багълай.

— Бельки мен де, даяналмай, къычырырым. лякин къулакъ асманъыз, къана йиберинъиз мени. Сиз шу ерде беклеп турынъыз,— деп къуюгъа тюше.

Йигирми къулач йип бите, аягъы ерге тие, буюк бир магъара бою кете. Бакъса. бир къапы...оны ачып, ичериге кире. Дюнья дюльбери бир къыз нагъыш нагъышлап отура.

— Меним душманым къайда? — деп сорай огълан.

— Бильмейим,— дей къыз.— бильсе, къардашым биледжек, бираз даа кетсенъиз, онынъ одасыны корерсинъиз,—дей. Бираз даа кете. Оданы тапып, ичериге кире. Козьлерни къамаштырыджы дюльбер къыз, элинде алтын алма. Онынънен ойнап отура.

— Меним душманым къайда? Манъа оны косьтеринъиз,— дей кендже.

— Бильмейим, дей къыз.— Бильсе, къардашым биледжек. Ондан соранъыз. Янашада онынъ одасы.

Кендже огъул кете. Оданы тапып, ичериге кире. Бакъса, айнынъ он дёрти киби гузель бир къыз, элинде алтын алма...оны тёпеге атып-тутып, ойнамакъта.

— Меним душманым къайда? — деп сорай кендже огълан.

Къыз йигитни корип, айретте къала:

— Сиз мында насыл кельдинъиз? — дей.— Бу, учь башлы девнинъ ватаны. О, шимди яраланып кельди, юкълай! Биз, учь апте-къардаш къызлармыз. Дев бизни озюне эсир алды. Ялварам сизге, тез мындан къачынъыз, озюнъизни телеф этменъиз. Девни ольдюрмек мумкюн дегиль. Оны къыркъ парча этсенъ де ольмей. Кене яшай...

— Гузель къыз, ялварам сизге, манъа ярдым этинъиз. Бир шей этип, онынъ олюм сырыны билинъиз. Мен оны ольдюрейим, сизлерни де бу азаптан къуртарайым. Девнинъ янына барынъыз. Окюр-окюр агъланъыз. О, не ичюн агълайсынъ деп сорар, сиз онъа, джаным дуя, бириси келип, сизни ольдюреджек, сиз ольсенъиз, мен сизсиз насыл яшарым, денъиз. О, бельки сизге озюнинъ ольмезлик сырыны ачар.

Къыз бара. Дев уянгъан. Раатланмакъта экен. Къыз девнинъ огюнде агълап башлай.

Дев:

— Санъа не олды, джаным, не ичюн агълайсынъ? — деп сорай.

Къыз:

— Сонъ вакъытларда менде бир къоркъу пейда олды. Санки бириси келип сизни ольдюреджек. Мен сизсиз насыл яшарым,— дей.

— Сен раатсызланма, дюньяда мени ольдюреджек къувет ёкъ, чюнки мен джанымны янымда алып юрмейим,— дей дев.— Бу сырымны тек санъа айтам, бундан кимсенинъ хабери олмасын. Меним джаным магъаранынъ сонъунда, бир одада тешикли сандыкъ ичинде бир гогерджин олып тура. Не вакъыт о гогерджиннинъ башы кесилир, о вакъыт мен олерим. Оны ким япып оладжакъ? Бу магъарагъа кимсе кирип оламаз, мени ольдюралмаз. Сен къасевет этме, яшагъанынъ киби шенъ яшайбер. Мен сенинъ джанынъ истеген шейлерни кетирем ве кетиреджегим.

Къыз келип, бу лафларны кендже огълангъа айта. О, аман магъаранынъ сонъундаки оданы тапа. Сандыкъны урып парлай. Гогерджиннинъ башыны кесип ата, дев исе ятакъ одасында олип къала. Кендже огълан къызларны къуюгъа кетире. Буюк къызнынъ белинден багълап, тёпеге — буюк агъасына:

— Бу сенинъ къысметинъ. Чек! — деп къычыра.

Экинджи къызнынъ белинден багълай да кучюк агъасына:

— Чек агъа, бу сенинъ къысметинъ!- деп къычыра.

Ниает, йипни кендже къызнынъ белине багълайджакъта къыз:

— Тёпеге башта сиз чыкъынъыз, сонъ мени чыкъарырсынъыз. Ёкъса, агъаларынъыз мени корьселер, сизни мындан чыкъармазлар десе де кендже огълан:

— Ёкъ, олар меним догъмуш агъаларым. Бойле иш япмазлар,— деп йипни къызнынъ белине багълай ве:

— Чекинъиз! Бу да меним къысметим,— деп къычыра.

Агъалар къызны тёпеге чекип чыкъаралар. Оньшъ дюльберлигине шашып, сейир этип къалалар. Эки агъа аман мушавере этелер: биз оны юкъарыгъа чыкъарсакъ, озюнинъ япкъан къараманлыкъларыны бабагъа айтыр, бизни масхара этер. О себептен, къардашымыз къуюда къалмакъ керек. Биз бабамызгъа хырсызны таптыкъ, онынънен урушкъанда къардашымыз ольди, дермиз. Бабамыз бунъа инаныр, дейлер. Къызларны да бабагъа ойле демеге меджбур этелер. Эвге къайтып келелер. Баба:

— Меним кенджем къайда? — деп сорай.

Уйкен огъуллары агъламсырап:

— Алтын алманы хырсызлагъан учь башлы девнинъ озю магъарада яшай экен. Учюмиз де онынънен уруштыкъ, шу вакъытта къардашымыз эляк олды. Биз девни ольдюрдик. Бy къызларны да азат эттик. Дев бу къызларны хырсызлап алып кеткен, магъарада тутмакъта эди.— дейлер.

Падиша севимли огълу эляк олгъанына пек ынджына, агълай-сызлай, башыны къайда ураджагъыны бильмей. Онынъ ичюн яс тута.

Бу якъта кендже огълан, агъаларым йипни йибереджек деп, чокъ беклесе де, къую тюбюне йип тюшмей. Къыз догърусыны айткъан экен.

— Не ичюн мен онынъ сёзюни динълемеген экеним,— деп эфкярлана. Лякин энди кеч ола. Къайтып магъарагъа келе, оны яхшы этип козьден кечире. Бир къапыны ачып, ичериге кире. Бакъса, бир акъ сакъаллы адам дюньяда корюльмеген дюльбер бир къара атны темизлемекте. О, кендже огъланны корип, шашып къала.

— Огълум, сен бу ерге насыл кирдинъ? Мында алты адамдан башкъа кимсе аякъ баскъаны ёкъ. Эгер сени дев корьсе, шу дакъкъада парча-парча этер,— дей.

Кендже огълан кулюмсирей.

— Мен девни ольдюрдим, магъарадаки къызларны ер юзюне чыкъардым. Лякин озюм магъарада къалдым. Манъа сизинъ ярдымынъыз керек, мындан чыкъмакъ ичюн къуюдан башкъа ер бармы? Оны айтыныъыз,—дей.

Къарт:

— Биз мында учь агъа-къардашмыз.— дей.— Бильсе энъ кучюгимиз биледжек, чюнки о девнен бир къач керелер авгъа барды. Янаша одада ортанджы къардашымыз яшай. Бар да, ондан сора. О, санъа кенджемизнинъ одасыны косьтерир.

Янашадаки одагъа кире. Анда сачы-сакъалы оськен адам кумюш тюсли бир атны темизлеп тура экен. Бу да таныш олмагъан адамны корип, шашып къала. Девнинъ ольдюрильгенини эшитип, пек севине. Сонъра къардашынынъ одасыны косьтере. О, алтын тюсте дюльбер атны темизлемекте ола. Кендже огълан онынънен селямлаша. Олып кечкен вакъиаларны айта. О да, девнинъ ольдюрильгенини эшитип, пек къувана ве:

— Мен магъарадан чыкъув ёлуны билем.— дей. Агъаларыны топлап, эписи бирден магъарадан чыкъалар. Кендже огълан оларгъа, артыкъ азат экенлерини бильдире. Сакъаллы агъа-къардашлар севинелер. Кендженинъ бетинден-козюнден опелер.

— Огълум! Сен бизге буюк эйилик яптынъ, бизни дев эсаретинден къуртардынъ, биз де санъа бир яхшылыкъ япмакъ керекмиз. Биз пери несилинденмиз. Къолумыздан эр тюрлю иш келе. Къана, айт, не истегинъ бар,— дейлер.

Кендже:

— Сагъ олунъыз, шимдилик башкъа истегим ёкъ,— дей.

— Ойле олса, биз санъа сакъалларымыздан бирер тель берейик, санъа ярдым керек вакъытта ангимизни чагъырмакъ истесенъ, сачны якъарсынъ, шу дакъкъада сенинъ янынъда олурмыз ве не истегинъ олса, оны ерине кетирирмиз,— дейлер.

Кендже сачларнынъ учюни учь джебине сакълай. Сагълыкълашып, озь эвине кете. Ёлда бир чобангъа расткеле. Пек ач олгъанындан, чобангъа бир алтын берип, къана, бир къозунъны сойса, ашайыкъ, дей. Чобан аман бир семиз къозуны сойып, къавура, бу арада кендже огълан къозунынъ къарыныны темизлеп, ондан озюне бир такъие тике де, башына кие. Санки бир таз огълан ола. Сонъра чобангъа озюнинъ къыйметли урбасыны берип, чобаннынъ урбасыны алып кие, сагълыкълашып шеэрге таба ёл ала.

Азмы кете, чокъмы кете, ахыр сонъу шеэрге келип ете. Таз бала олып келювден макъсады — агъаларынынъ не ишнен огърашкъанларыны бильмек эди. Чокъ вакъыт иш къыдырып юре. Кимсе кенджени ишке алмай. Юре-юре, таз баланынъ урбалары кир-кифос ола. Корьген адам ондан игрене. Ниает, къарт бир налбанд оны тамакъ токълугъына корюк чекмеге ала.

Бир кунь деллял шеэр сокъакъларына чыкъып, джума куню падишанынъ уйкен огълу эвленеджегини, бу себептен эр кес мейданлыкъта топланмакъ кереклигини бильдире.

Ниает, джума куню де келип ете. Налбанд къарт тойгъа кетмеге азырлана ве огълангъа:

— Айды, огълум, мейдангъа барайыкъ, тойны сейир этейик,— дей.

— Ёкъ, баба,— дей кендже, меним урбаларым ярамай, озюм де тазым. Мени эр кес кулер. Сиз барсанъыз, корьгенинъизни манъа да айтырсьшъыз. Мен де барып корьген киби олурым.

Къарт кете. Таз огълан аман шеэр кенарына чыкъа, магъарада къара атны бакъкъан къартнынъ сакъал телини якъа. Шу дакъкъада огюнде къарт пейда ола.

— Не истегинъ бар, огълум,— деп сорай къарт.

— Сизинъ магъарадаки къара атны эм де онъа ярашыкъ урба ве силя истейим,— дей кендже.

— Баш устюне, огълум! Шимди... — деп къарт гъайып ола. Эки дакъкъадан сонъ бу истек эда олуна. Огълан аман кийине, къушана, аткъа минип, мейдангъа келе.

Адет муджиби, келинни юксек бир ерге отурта экенлер. Киев аткъа минип, къызны косьтерип, иште, джемаат, мен бу къызгъа эвленем, эгер кимнинъ де бу къызгъа гонъюли олса, чыкъсын мейдангъа, дер экен.

Киев шу сёзлерни айткъанынен, къара атлы йигит мейданнынъ ортасына чыкъа. Эр кес тааджиплене. Падишанынъ огълу бу йигитке окъ ата. Кендже бир усулыны тапып, окътан къуртула. Невбет кендженинъ озюне келе. О, токъал уджлы окъ атып, агъасыны яралай. Агъасы аттан йыкъыла. Шу арада кендже козьден гъайып олып кете. Кетирип урбаларыны ве атыны сабысына теслим эте, озюнинъ урбаларыны кийип келип, тюкянгъа кирип отура. Чокъкъа бармай налбанд къарт да келе.

— Эй, огълум, бугунь дюньяда ич корюльмеген иш олды. Баргъан олсанъ, озь козюнънен корер эдинъ,— дей къарт.

— Не олды, я баба? — деп сорай кендже.

— Не оладжакъ, дюньяда падиша огълуна къаршы чыкъкъан адам олмагъан эди, бутунь къара аткъа минген бир йигит чыкъты. Падишанынъ огълунен окъ атыштылар. Падиша огълунынъ бир эткен хайыры олса керек, къара атлы огълан оны окънынъ токъал уджунен атты, падиша огълу аттан йыкъылды. Эгер сюйрю тарафынен аткъан олса, о ерде ольдюреджек эди. Озю де йылдырым киби козьден ёкъ олып кетти,— дей къарт.

Той бир афта девам эте. Экинджи афтасы деллял кене чыкъып къычыра:

— Огюмиздеки джума куню падишанынъ экинджи огълу эвлене, онынъ тоюна бутюн шеэр эалиси давет этиле,— дей.

Джума куню де келе. Падиша, шу йигит кене келебилир деп, мейданны чокътан-чокъ атлы аскерлернен сарып ала. Йигит келысе, оны якъалайджакълар.

Налбанд бу дефа огълангъа чокъ ялвара, юр, барайыкъ, бельки шу йигит кене келир, сен де корерсинъ, десе де, ёкъ баба, мен бу къыяфетнен барып, озюмни кульдиртмем, сизинъ корьгенинъиз манъа да олур деп, кетмей.

Къарт кете, огълан кене шеэр кенарына чыкъа. Экинджи, кумюш тюсли атны бакъкъан къартнынъ сакъал телини якъа. Къарт етип келе. Ондан шу атны ве онъа ляйыкъ урбанен силя истей. Истеген шейлери деръал азыр ола. Кендже кийинип, мейдангъа якъын бир аралыкъта гизленип тура.

Падишанынъ экинджи огълу къоркъа-къоркъа мейдангъа чыкъа.

— Мен шу къызгъа эвленем, менден башкъа онъа гонъюли олса, чыкъсын мейдангъа, дегенинен, таз огълан атына бир къамчы ура. Ат бир сычрагъанда аскерлернинъ башлары устюнден кечип, кендже агъасынынъ огюнде пейда ола. Агъасы оны козьлеп окъ ата. Лякин кендже атнынъ астына айланып, окътан къуртула. Озю исе токъал уджлу окъ атып, агъасыны яралай. Агъасы аттан йыкъыла. Кендже исе йылдырым тезлигинен къачып кете. Падиша аскерлери онынъ атынынъ аякълары астындаки тозны корип къалалар.

Кендже атны ве урбаларыны сабысына теслим этип. Озюнинъ джарты урбасыны кийип, тюкянына келип отура.

Къарт келе. Эй, огълум, бугунь башкъа бир йигит кумюш киби йылтырагъан ат устюнде кельди, урбалары десенъ, козьлерни къамаштыра эди. О да падишанынъ огълуна токъал уджлы окъ атып яралады. Киев аттан йыкъылды. Падиша аскерлери буны да тутамадылар, йылдырым тезлигинде къачып кетти, дей.

Артыкъ невбет учюнджи къызгъа келе. Оны къомшу падишанынъ огълуна нишанлагъанлар. Той куню тайин олуна. Деллял кене де шеэр бою юрип, тойгъа чагъыра. Кечкен тойларда меджхуль йигитнинъ япкъан ишлери бутюн мемлекеттке дагъыла. Бу сонъки тойгъа о къадар чокъ адам топлана ки, мейдангъа сыгъмай. Къарт таз огълангъа:

— Айды, огълум, бу, падишанынъ сонъки тою, барайыкъ, сен де бир сейир эт, бельки шу йигит кене келир, сен де корерсинъ десе де, таз огълан кене, ёкъ баба, мен бармайым, сиз барынъыз. Кельген сонъ манъа айтырсыььыз, мен де корьгеним киби олурым, дей.

Къарт кете, таз огълан аман шеэр четине чыкъа ве магъарада алтын атны темизлеген къартны чагъыра. Атны ве онъа келишкен урбанен силя азырлап бермесини истей. Къарт онынъ истегини ерине кетире, огълан кийинип-къушанып, мейдангъа келе. Мейдан учь сыра аскерлернен сарылгъан. Киев ат устюнде мейдангъа чыкъа.

Мен шу къызгъа эвленем. Менден башкъа бу къызгъа кимнинъ де гонъюли олса, ортагъа чыкъсын дегенде, кендже огълан атына бир къамчы ура, ат аскерлернинъ устюнден атлап, мейданнынъ ортасына чыкъа. Киев онъа окъ ата, кендже чабикликнен кене атнынъ астына айлана, окътан къуртула. Аман кевдесини догърултып, киевге ойле кучьлю окъ йибере ки, кокюсинден кирип, аркъасындан чыкъа.

Аскерлер алтын тюс атнынъ устюндеки кишини тутмакъ ичюн мейданны сарып алалар. Кендже исе догъру падишанынъ огюне барып, атындан тюше, тиз чёкип, сагъ элини кокюси устюне къойып, башыны эге. Экиси къучакълашалар.

— Я, огълум, агъаларынъ сени магъарада душман къолундан шейит кетти дедилер де, сен исе сагъ-селяметсинъ,— дей.

— Сагъ-селяметим, баба! Мен душманны яраладым, сонъра ольдюрдим. Учь къызны эбедий эсирликтен къуртардым. Агъаларым мени олюмге махкюм этип, магъарада къалдырды, севген къызымны алып кеттилер. Шу къыз бугунь башкъасына къоджагъа чыкъмакъта. О себептен мен киевни ольдюрдим. Мен озь кучюмнен азат эттигим къызгъа эвленмек истейим, мен онынъ ичюн джанымны аямадым,— дей кендже огъул.

Падиша буюк огъулларынынъ кенджеге япкъан феналыгъына пек ачувлана. Оларны дарагъачкъа астырмакъ истей. Кендже разы олмай.

— Ёкъ, баба, олар сизинъ огъулларынъыз, меним агъаларым,— дей.— Оларны дарагъачкъа астырманъыз! Эльбетте, агъаларымнынъ япкъаны пек агъыр джинает, лякин оларны астырсанъыз, ондан озюнъиз ве падишалыгъымыз не файда кореджек? Ёкъ, баба, сизинъ падишалыгъынъызда кимсе асылмасын ве кесильмесин.

— Я къанун? Тертип? Низам? Булар олмаса, адамлар бири бири  нинъ гъыртлагъыны кемирип битирирлер — дей баба.

— Къанун, тертип, низам...джеза деген шейлер олсун. Ольдюрюн лер олмасын...

Баба суса. Чокъ тюшюне. Сонъра огълундан:

— Шимди менден истегинъ не? — деп сорай.

— Меним истегим къызгъа эвленюв! — дей кендже огъул.

Шу куню мейданда кендженинъ тою ола.

## Бир къашыкъ туз

Бир заманда бар экен, бир заманда ёкъ экен, бир падишанынъ учь къызы бар экен. Куньлернинъ биринде падиша озюнинъ энъ буюк къызыны чагъырткъан да, ондан:

— Къызым, сен мени не къадар севесинъ? — деп сорагъан.

Къызы бабасына:

— Баба, мен сизни бир дюнья къадар севем,— деген.

Эртеси куню падиша ортанджы къызына да айны шу суальни берген.

— Мен сизни бутюн дюньядан да зияде севем,— деп джевап берген ортанджысы.

Падиша учюнджи куню энъ кучюк къызындан сорагъан:

— Къызым, я сен мени не къадар севесинъ?

— Бабачыгъым, мен сизни бир къашыкъ туз къадар севем,- деп джеваплангъан кучюк къызы.

Падиша энъ севимли къызынынъ джевабыны эшитип, онъа пек джаны агъыргъан ве ачувлангъан. О, озюнинъ везирине:

— Саба сарайгъа биринджи ким де тиленип кельсе, кучюк къызымны онъа беринъиз! — деп эмир эткен.

Эртеси куню сабадан падишанынъ сарайы огюнде бир йигит пейда олгъан. Къызны меджбур этип, онъа бергенлер. Бойледже, йигит къызны озь эвине алып кельген. Къыз йигитке бир алтын берген де, онъа:

— Базардан ашамагъа бир шейлер алып кель,— деген.

Йигит онынъ айткъаны киби япкъан. Бундан сонъ олар яхшы бир эв къургъанлар ве муаббет яшап башлагъанлар. Оларнынъ бир огъланчыкълары олгъан.

Бала бираз буюген сонъ сарайгъа, къартбабасына къатнап башлагъан. Бир кунь о, къартбабасына шойле деген:

— Къартбаба! Мен сизге пек чокъ келем, я сиз бизге не ичюн ич кельмейсинъиз?

Падиша торунынынъ сёзюне тааджипленип, онъа:

— Сиз мени мусафир этип оламазсынъыз,— деген.— Чюнки манъа, эвинъизге везирлерим, аскерлеримнен берабер бармакъ керек оладжакъ...

Бала эвге келип, къартбабасы не деген олса, эписини анасына айткъан. Анасы исе огълуна:

— Картбабанъа барып айт, о не къадар адамнен кельсе кельсин, оларнынъ эписи мемнюн олып къайтырлар,— деп тенбиелеген.

Падиша торунындан къызынынъ теклифини эшитип, оларнынъ эвине бармагъа разы олгъан.

Къызы бабасынынъ келеджек кунюне къыркъ тюрлю емек пишире. Емеклернинъ отуз докъузыны пек лезетли азырлагъан, къыркъынджысыны исе тузсыз пиширген.

Падиша келип отургъанынен, онынъ огюне шу тузсыз пиширильген ашны кетирип къойгъанлар.

Падиша ондан бир къашыкъ къапкъанынен, къашыгъыны софра устюне ташлагъан. Бу арада одада къызы пейда олгъан.

— Баба, не ичюн ашкъа буюрмайсынъыз? — деп сорагъан.

Падиша къызына:

— Не, сен мени масхара этмек ичюн чагъырдынъмы? — дей.

Къызы исе озюни сыкъмадан:

— Не ичюн бойле дейсинъиз? — деген.— Мен сизни аслы да масхара этмек истемедим, аксине, сизге бир къашыкъ тузнынъ къыйметини анълатмакъ истедим.

Шундан сонъ падиша озюнинъ янълышыны анълап, къызындан афу сорагъан ве буюк той япкъан.

## Уста йигитке етмиш унер де азлыкъ этер

Бир заманда бар экен, бир заманда ёкъ экен, эвель бир заманларда Солхат деген шеэрде бир туджджар яшай экен. Онынъ Алим адлы бирден-бир огълу бар экен. Огъланчыкъ пек зеинли ве зийрек олып осе. Не ичюн кунеш къыздыра, ай исе къыздырмай? Ель не ичюн эсе, о, кучьни къайдан ала? Не ичюн озеннинъ суву татлы, денъизнинъ суву исе тузлу? Огъланчыкъ буларнынъ эписини бильмеге истей, эписине джевап къыдыра.

Огълу он алты яшыны толдургъан сонъ, бабасы онъа бинъ алтын бере ве керван иле узакъ диярларгъа озгъара. Барсын йигит дюньяны корьсин, алыш-вериш япмагъа огренсин, бабасынынъ байлыгъына байлыкъ къошсын, дей бабасы. Азмы кете, чокъмы кете, бир заманда керван етмиш эснаф ве санат гурьлеген бир шеэрге келип токътай.

Унер огренмек, аджайип шейлер яратмакъ санатыны менимсемек ичюн адамлар бу шеэрге бутюн дюньядан келелер. Мында язмагъа, сызмагъа, окъумагъа, чалгъы алетлери чалмагъа, демир дёгмеге, джесюр аскер олмагъа огренмек мумкюн экен. Он йылда бир кере шеэрнинъ башы — халиф ярыш отькере: етмиш кунь ичинде инсан озюнинъ етмиш унерини, хусусан шахмат оюнында санатыны нумайыш этмек керек экен.

Бу шеэрде белли усталар яшайлар, эр бир эснафнынъ озь цехи, эр бир цехнинъ салефнамеси, озь байрагъы, озь тамгъасы, мусафир къабул эткен эвлери, озь базарлары бар экен.

Тудджарлар керван сарайда токътайлар ве эр бири озюне керек олгъан базаргъа ёл ала. Йигит исе шеэрни сейир этмеге истей. О, шеэр бойлап кезингенде дюльбер пармакълыкънен къоралангъан бир багъчанынъ янында токътай. Багъчада чокъ чыракълар яна, масалар башында отургъан йигитлер насылдыр оймалы шекиллерни сюрип ойнайлар. Алим къапы огюнде тургъан хызметкярдан сорай:

— Агъа, айтсанъыз, багъчада отургъанлар кимлер ве олар не япалар я?

— Бу йигитлер шахмат ойнамагъа огренелер,— дей хызметкяр.

— Я бу мектепке насыл этип кирмек мумкюн?

— Мында кирмек мумкюн, амма окъумакъ ичюн чокъ пара тёлемек керек. Юз кунь ичюн юз алтын! Бир кунюнъ — бир алтын! Бундан сонъки юз кунь ичюн куньде эки алтын бермек керек. Учюнджи юз кунь ичюн куньде учь алтын ве иляхре.

Алим багъчагъа кире, юз алтын берип, чебер устанынъ реберлигинде шахмат ойнамагъа огренип башлай. Бойлеликнен юз кунь кече, мектепнинъ энъ айтувлы усталарынынъ бириси биле Алимни енъип оламай. Мектепнинъ башы йигитни янына чагъырып, догъма Солхат шеэринден олгъан Алим юксек уста унванына наиль олгъаны акъкъында онъа Фетва — Диплом такъдим эте.

Бойлеликнен, Алим беш йыл девамында бир мектептен дигер мектепке авушып, чокъ унер огрене, кисесинде бир алтын къалгъанда исе деведжи олып бир керваннен эвлерине къайта. Устюнде чул-чубур, къолунда таягъынен кельген огълуны корьген бабасы пек кедерлене:

— Мен сенинъ элинъе арттырырсынъ деген умютнен байлыкъ бердим, сен исе тиленджи олып къайттынъ! Мен о параларны фукъарелерге даркъаткъан олсам, эйи олур эди,— дей афакъанланып.

Куньлернинъ биринде баба ве огъул эснаф сыралары бойлап юрелер. Демирджилернинъ янына баралар, бабасы демирджининъ не къадар чеберликнен чалышкъаныны сейир этип:

— Сени демирджиге шегиртликке бермек керек эди! Бельки, сен де яхшы демирджи олып чыкъардынъ,— дей.

Огълу индемей. О, демирджининъ янына барып, онынъ къолундан чокъмарыны ве къызгъан демирни ала ве ондан гуль ясай! Йигитнинъ усталыгъына демирджи уста биле шашып къала:

— Бизим шеэрде экинджи бойле устаны тапмазсынъ,— дей о.

Баба ве огъул чалгъы алетлери ясагъан усталарнынъ янына баралар. Огълу кеманени къолуна алып бир ава чала. Сантырны ала — сантыр чала, сазны ала — саз чала, къавалны ала — къавал чала,   сонъра усталаргъа бакъып:

— Алетлеринъизнинъ сеси ярамай! — дей.

О, усталар азырлагъан тахтачыкъларны ала, олар туткъал ве лакны насыл къайнаткъанларыны козете де, оларнынъ янълышларыны косьтере, оларгъа бу ишлерни насыл япмакъ кереклигини анълата. Усталар айретте къалып, бу улу уста къайдан кельгенини туджджардан сорайлар.

Баба ве огъул джанбазлар ве курешчилер озь усталыкъларыны нумайыш эткен мейдандан кечелер. Батыр адлы пельван озь ракъиплерининъ куреклерини ерге мыхлагъаныны сейир этелер. Пельван эр кесни енъе, курешни алып барыджы кисесинден бир алтын чыкъарып:

— Мен бу алтынны енъильмез Батырнынъ куреклерини учь сефер ерге тийсеткен адамгъа береджем,— дей.

Бабасы чевирилип бакъкъандже огълу энди даиреге чыкъа. О, пельваннынъ къаршысында санки эркекнинъ къаршысындаки бала киби тура. Олар къол тутушалар, бабасы исе къоркъусындан козьлерини юма. Козьлерини ачып бакъса не корьсин — пельван ерде ята. Курешни сейир эткен адамлар агъызларыны ачып да етиштиралмайлар. Пельван учь сефер де ракъибине къаршылыкъ косьтереджек ола, лякин учь сефер де ерге мыхлана.

Огълу бабасынынъ янына келе де, алтынны онъа узатып:

— Баба, мени бакъыр бир капик биле къазанып оламайджакъ, дие къоркъкъан эдинъ,— дей.

Олар эвлерине къайтып келелер, бабасы сандыкътан бинъ алтын чыкъарып огълуна дей:

— Мен санъа берген параларны зая масраф этмегенинъни корем. Амма сен меним бирден-бир огълумсынъ. Дедем туджджар, къартбабам туджджар, бабам туджджар эди, сен де сюлялемизнинъ ишини девам эттирмек керексинъ. Мен санъа кене бинъ алтын берем. Ёлунъа реван ол да, озь несилинъе мунасип олгъанынъны исбат эт.

Бу куньлерде зенгин бир туджджарнынъ керваны Солхаттан Къытайгъа кете экен, иште, о туджджар Алимни озюне ярдымджы этип алмагъа разы ола.

Чин мемлекетине алып баргъан ёл туджджарнынъ тувгъан шеэринден кече экен. Керван келип мында токътай. Туджджар Алимни озь эвине давет эте, къадыны ве къызынен таныш эте. Алим къызны корьгенинен онъа севда ола. Бир афтадан сонъ, керван шеэрден кетеяткъанда, бабасыны озгъармакъ ичюн къыз анасынен берабер ёлгъа чыкъып, керваннынъ артындан чокъ вакъыткъадже явлугъыны саллай... Деве айдавджыларындан бириси Алимге бакъып:

— Шорбаджымызнынъ къызы бабасыны бойле сыджакълыкънен озгъаргъаны биринджи кередир,— дей. Бу къарт хызметкяр къызнынъ кимге явлукъ саллагъаныны анълай, эбет.

Гедже, керван эснафлар шеэринден кечеяткъанда, Алим къарт хызметкяргъа, мында къалгъанымны шорбаджынъа айтырсынъ, деп риджа эте ве керванны терк эте.

Алим даа бир къач йыл девамында янъы эснаф ве санатларны огрене. Акъчасы биткен сонъ кене эвлерине къайтаджакъ ола. О, базаргъа барып озюне ат алмагъа истей ве мейдандан кечеяткъанда хаберджининъ сесини эшите:

— Гузель шеэримизнинъ сакинлери! Эшитмедим, деменъиз. Бизим халиф, Алла ондан разы олсун, онынъ къыйметли омюрини узун этсин, шеэримизге дюньянынъ энъ яхшы шахматчыларыны давет этти! Ярын ярыш башлана, бу оюнда усталыгъы коклерге котерильген шеэрлилернинъ эписи бу мейдангъа келип, ярышта иш тирак этебиле. Ярышны юткъан озюнинъ чекиси къадар алтын мукяфат аладжакъ. Ярышнынъ гъалиби халифнинъ озюнен тутуш магъа разы олса, о, халифнинъ къыймети мисильсиз олгъан шахматларынен мукяфатланаджакъ! — деп багъыра хаберджи.

Экинджи куню Алим озюнинъ энъ яхшы урбаларыны кие, къолуна шахмат эснафында берильген весикъа иле мейдангъа таба ёл ала. Алим ярышлашаджакъ шахматчыларнынъ джедвелинде къыркъынджысы ола. Ярыш къыркъ кунь ве къыркъ гедже девам эте. Алим дюньянынъ энъ айтувлы шахматчыларыны енъе, энди халифнен тутушмакъ вакъыты келе. Хаберджи, шахмат къыралларынынъ тутушувы учюнджи гъалебегедже девам этиледжегини бильдире.

Биринджи оюнны — Алим, экинджисини халиф юта. Учюнджи оюнны — Алим, дёртюнджиси кене халиф юта. Аль этиджи бешинджи оюн бутюн кунь девам эте, Алим гъалип чыкъа! Халиф аджайип оюн ичюн Алимге озь шахсий шахматларыны эдие эте. Бундан да гъайры, о буюк ве кучьлю бир деве кетирмекни ве онынъ устюне котергени къадар алтын ве зийнетлер юклемекни эмир эте.

Алим халифнинъ къолундан мукяфатлар алгъан куню шеэрге Алимни мында кетирген туджджар келе. О, Алимге онынъ керванына къошулып эвлерине къайтмасыны теклиф эте. Алим разы ола. Экинджи куню туджджар бу шеэрде озь ишлеринен бираз вакъыт къалмасы керек олгъаны анълашыла. О, Алимге кервангъа баш олып, оны туджджар яшагъан шеэрге алып бармасыны теклиф эте. Бундан да гъайры, о, Алимге онынъ къызына эвленип, онынъ вариси олмасыны да теклиф эте. Бу йыллар девамында яш къызны хатырлап тургъан Алим бу теклифлерге къуванчнен разы ола. Туджджар къадынына мектюп ёллай ве къадыным тойгъа азырлансын, деп яздым, дей Алимге.

Алим ёлгъа чыкъа. Бараджакъ шеэрлерине бир куньлюк ёл къалгъанда Алим къоюн джебинден мектюпни чыкъара, не ичюндир бу мектюп Алимни бутюн ёл раатсызлай. Туджджар оны оплап, пек ялтакъланды, бунда бир сыр бар, гъалиба, деп шубелене. Алим мектюпни ачып окъуй ве шашкъанындан агъызы ачылып къала! Туджджар къадынына алтын акъкъында хабер этип, баргъан геджеси мусафирни гъайып этмесини эмир эткен...

Алим бу мектюпнинъ ерине башкъасыны яза, онда, мени беклемей къызымызны зенгин мусафирге къоджагъа бер, дей туджджар. Алим аман-эсен шеэрге етип келе, мектюпни бере, бу йыллар девамында оны беклеген къызнен корюше. Къызнынъ анасы бабасынынъ мектюпте бильдирген истегини ерине кетире... Той къыркъ кунь ве къыркъ гедже девам эте, къыркъ биринджи кунь дегенде туджджар да къайтып келе. Олгъан шейге разы олып, киевинден афу сорамакътан гъайры башкъа чареси къалмай.

Арадан ярым йыл кечкен сонъ, Алим яш къадыны иле тувгъан Солхат шеэрине къайта. Бабасы онынъ къыйметли бахшышларындан айретте къала. Эр шейден зияде исе ана-баба оларнынъ гонълюне яткъан яш келинге къуваналар. Бу вакъытта узакъ Мысырдан Солхат шеэрине айтувлы эким келе. О, Алимнен якъынджа таныш олгъан сонъ, оны озюне ярдымджы этип ала. Бир йыл шегиртликтен сонъ, Алим озюнинъ намлы оджасындан бир шейде артта къалмай. Бабасы исе, санъа етмиш унер азлыкъ этип, энди етмиш биринджисини огренесинъ, дие сёйлене экен.

Бизим Солхат шеэримизде, уста йигитке етмиш унер де азлыкъ этер, деген аталар сёзю, иште, о вакъыт пейда олгъандыр.

## Аджы ве йымыртаджы

Эвель заманда адамларнынъ бириси аджылыкъкъа кете экен. Пароходгъа минеджек вакъытта бир йымыртаджыдан он дане йымырта сатын ала. Онынъ парасы пек теренде экен. Шу аньде пароход кочеджек олгъанындан йымырталарнынъ парасыны берип етиштиралмай, чапып пароходгъа мине де, ёнеп кете.

О, адам Меккеге бара, аджы адыны ала. Лякин он йымыртанынъ акъчасыны берип оламагъанына пек раатсызлана, видждан азабы чеке.

Аджылыкътан къайткъанда кене шу шеэрге тюше, онъа йымырта саткъан адамны араштырып тала. О вакъыт акъчасыны бералмагъаны ичюн йымыртаджыдан афу сорап, онъа он йымырта ичюн 50 капик бере.

Йымыртаджы исе аджыдан он къат зияде пара сорай. Аджы бунынъ себебини сорагъанда, йымыртаджы шойле джевап бере:

— Мен о он йымыртадан он чипче чыкъарыр эдим, он чипче исе шимди он дане тавукъ олур эди, дей.

Аджынен йымыртаджынынъ давасы макемеге тюше. Олар экиси де къадыгъа баралар.

Къады оларнынъ давасы неден ибарет олгъаныны динълеп, озю буларнынъ бир де-бириси къабар бермезми экен деп, оларнынъ козьлерине джылпын-джылпын къарай ве айны заманда дава китабыны акътара.

Къады не къадар тюшюнсе де, китабыны не къадар акътарса да, даваны чезип оламай.

Ниет, даванынъ бакъылмасы муфтиге авале олуна. Муфти даваджыларны динълей, чокъ тюшюне-ташына, амма даваны о да чезип оламай.

Даванынъ чезильмегенинден видждан азабы чеккен Аджы ёлгъа чыкъамай. Йымыртаджы да онынъ якъасыны бошамай. Бу дава чокъ узангъанынындан себеп бутюн мемлекетке даркъай. Эр кеснинъ агъызында юре.

Куньлерден бир кунь муфти шеэрде кезингенде бир сюрю балагъа расткеле. Балалар озь аралары насыл оюн ойнамасыны тюшюне экенлер. Араларындан бириси тура да:

— Айдынъыз, аджынен йымыртаджынынъ давасыны ойнайыкъ,— дей.

Балаларнынъ эписи разы олалар. Энъ акъыллысыны къады сайлайлар, эки даваджы айырыла ве къалгъанлары даваны динълемеге отуралар. Бунен меракълангъан муфти де бир кенарда отурып, балаларнынъ оюныны сейир этмеге башлай.

Къады олгъан бала аджыдан сорай:

— Аджы эфенди! Сиз меним узурыма насыл бир анълашылмагъан ишнен кельдинъиз?

«Аджы» бала:

— Къады эфенди, мен аджылыкъкъа кете эдим. Гемимиз ёнейджекте шу йымыртаджыдан он дане йымырта алдым. Йымырталарнынъ акъкъыны — 50 капик акъчаны берип етиштиралмадым. Чюнки шу арада геми ёнеп кетти. Аджылыкътан къайткъанда иште шу йымырталарнынъ акъчасыны берем. О исе алмакъ истемей. Менден йымырталар ичюн он къат зияде истей. Сизге риджа этем, бу меселени акълыджа аль этинъиз.

«Къады» бала, «аджы»гъа бакъып шойле дей:

— Бир кимсенинъ акъкъьшы ашамакъ истемеген акъиъкий аджы экенсиз. Меккеге аджылыкъкъа барып, башына сарыкъ саргъанларнынъ чокъусы аджы дегиль де, гаджидир. Бабаларымыз да шай дейлер.

Сонъра йымыртаджы баладан сорай:

— Йымыртаджы! Сёйле бакъайым, сен не себептен он къат зияде акъ истейсинъ?

Йымыртаджы бала дей:

— Къады эфенди, эгер бу аджы шу он дане йымыртаны менден алмагъан олса, мен он йымыртадан он дане чипче алыр эдим, олар да шимди он дане тавукъ олур эдилер. Шунынъ ичюн.

— Я сенинъ бу аджыгъа саткъан йымырталарынъ пишкен эдими, чий эдими?

— Пишкен эди, къады эфенди.

Къады балагъа ачувланып багъыра:

— Ой сени, ахмакъ! Не, акъылынъны ойнаттынъмы? Пишкен йымыртадан чипче чыкъармы?

Динълеп тургъан балалар шу ерде йымыртаджы баланы тутып силелер.

Балаларнынъ оюнларыны кенардан сейир эткен муфти аман алель-аджеле озюнинъ дава бакъкъан ерине ашыкъа ве даваджы йымыртаджынен аджыны озь узурына чагъыра. Олар етишип келелер ве муфти оларгъа даваларынынъ текрар бакъыладжагъыны анълата.

Муфти йымыртаджыдан сорай:

— Йымыртаджы! Бу аджыгъа саткъан йымырталарынъыз пишкен эдими, чий эдими?

— Пишкен эди, муфти эфенди,— дей йымыртаджы.

Муфти бу кересинде ачувнен:

— Ах сени, ахмакъ эриф! Пишкен йымыртадан чипче чыкъкъаныны сен не вакъыт корьдинъ? — деп, йымыртаджыгъа ерсиз давасы ичюн джеза берильмесини укюм эте.

## Асан огълу Усеин

Бир заманда бар экен, бир заманда ёкъ экен. Падишалыкъларнынъ биринде Асан деген адам яшай экен. Онынъ Усеин деген огълу бар экен. Усеиннинъ зенааты: дагъдан кийик айванлар авлап, озюне кечиниш чыкъара экен.

Куньлернинъ биринде, эр вакъыттаки киби, Усеин окъыны алып, дагъгъа авджылыкъкъа кете. Чокъ вакъыт дагъ ичинде долана. Амма урмагъа бир къуш биле тапмай. Артыкъ умютини кесип башлагъан вакъытта, бир терекнинъ устюнде мисли корюльмез аджайип къушны корип къала. Усеин, окънынъ яйыны чекип, къушкъа козьлеп ата ве къанатындан урыл яралай. Къушны урдым беллеп, алмакъ ичюн чапып баргъанда, къуш инсан киби сёйленмеге башлай:

— Эй, мераметли авджы! Санъа ялварам, мени ольдюрме. Меним джанымны багъышла, бельки сенинъ бир керегинъе ярарым. Мен етмиш эки бучукъ тюрлю тиль билем. Эгер сен мени падишагъа сатсанъ, къаршылыгъына чокъ алтын алырсынъ.

Къушнынъ бойле сёйленгенине Усеин тааджиплене. О, аджайип къушны алып, догъру падишанынъ сарайына бара. Падиша къушны корип, онынъ гузеллигине, етмиш эки бучукъ тиль бильгенине айретте къала. Усеинге къушнынъ агъырлыгъы къадар алтын берип ала. Озюни де сарайда хызмет ичюн алып къала ве бутюн хызметчилери устюне баш тайин эте. Арадан азмы, чокъмы вакъыт кече, Усеиннинъ сарайда къазангъан сайгъы ве итибарыны сарай халкъы, везирлер куньлеп, оны падишанынъ козюнден чыкъармагъа чаре арап башлайлар.

Бир кунь везирлерден бири, фурсат тапып, падишанынъ къулагъына:

— Эй, падишам, сен бу къушчыкъкъа агъырлыгъы къадар алтьш бердинъ, ич олмаса онынъ эвельки саиби санъа филь тишинден бир сарай ясатсын,— деген.

Бу фикир падишагъа пек хош кельген. О, Усеинни узурына чагъыртып, онъа филь тишинден бир сарай яптырмасыны эмир эткен. Эгер яптырмаса, башыны джеллят этеджегини айткъан. Авджы Усеин падишанынъ бу сёзлерине пек къасеветленген. Чаре тапмай къанатлы доступа барып, падишанынъ эмирини анълаткъан.

Къуш Усеинге:

— Сен ич де кедерленме, меним мераметли шорбаджым, бу ойле кучь меселе дегиль. Дагъ ичиндеки гольден бир чокъ филь сюрюлери келип сув ичелер. Сен падишадан юз къопкъа шарап истеп ал ве шу гольнинъ ичине тёк. Филлер о шарапны ичкенлери киби, саргъушланып йыкъылырлар. Сен къыркъ адам алып, оларнынъ тишлерини къырып топларсынъ. Къырылгъан тишлерден падишагъа истеген сарайыны яптырырсынъ,—деген.

Асан огълу Усеин къушнынъ сёзлерини динълеп, айткъанларыны япа ве озю де къыркъ адамнен чалылар арасына сакъланып, филь сюрюлерининъ кельмесини беклей.

Чокъ вакъыт кечмеден бинълернен филь сюрю-сюрю, гольге янашып, татлы шарап къарышыкъ сувны къана-къана ичкенлер. Ичип тойгъан сонъ аякъта турмагъа меджаллары къалмайып, ерге йыкъылалар. Чалылар арасында сакъланып тургъан авджы Усеин озь адамларынен бирликте чыкъып бинълернен фильнинъ къыйметли тишлерини пычып алгъанлар.

Усеин булардан ойле бир сарай яптыргъан ки, оны сейир этмек ичюн узакъ мемелектлерден биле падишалар кельгенлер. Бундан сонъ падиша Усеинни даа зияде севген, озюне даа якъын туткъан. Лякин везирлернинъ козьлеринден даа зияде чыкъкъан.

Куньлернинъ биринде везирлер падишагъа:

— Эй, къараларнынъ, дерьяларнынъ саиби, севгили падишамыз! Сен дюньянынъ энъ гузель къызларыны озюнъе никях этип алмакъ керексинъ. Джин падишасынынъ дюнья гузели киби дюльбер къызы бар экен. Эбет, сен оны озь ареминъе алмакъ керексинъ. Усеинге эмир этсенъ о, санъа джин падишасынынъ шу къызыны кетире билир.

Хан, везирлернинъ сёзюне къанып, Усеинни узурына чагъыргъан. Онъа джин падишасынынъ къызыны кетирмекни эмир эткен. Усеин бунъа эвелькисинден да зияде элем эте, чюнки бу эмирни ич де эда этмек мумкюн дегиль.

Усеин догъру къанатлы достуна барып, меселени анълатмагъа меджбур ола.

— Эй, меним джанымны багъышлагъан къыйметли достум, къасеветленме,— дей онъа къуш.— Бу иш о бириден къыйынджа, лякин дюньяда чареси тапылмагъан бир шей ёкъ. Бар падишадан беш юз къантар эт, беш юз къантар бал исте. Джин падишасына еткенде, ёлда бир сюрю шаин къушларына расткелирсинъ, оларны бу этнен сыйларсынъ. Бираз даа кеткен сонъ, бинъ кере бинъ дане къырмыскъагъа растелирсинъ. Оларгъа бу тарыны сеперсинъ. Даа о якъкъа кеткен сонъ бинъ балкъурткъа. Оларны да бу балнен тойдурырсынъ.

Усеин падишагъа барып, ондан бу шейлерни истеген. Падиша онъа беш юз къантар эт, беш юз къантар тары, беш юз къантар бал берген. Усеин буларнынъ эписини алып, аммалларгъа юклеп, ёлгъа чыкъкъан. О, джин падишасынынъ къызыны тапып кетирмек ичюн кеткен.

Усеин ёл бою кете ве бир кунь юрген сонъ дагъ ичиндеки аланлыкъ ерде кучюк эвге расткеле. Ичери киргенинен, анда фурунджынынъ оба-оба къалач пиширгенини коре.

— Достум, бу къадар чокъ къалачны кимге пиширесинъ я? — деп сорай.

— Мында ойле бир адам яшай, бир отурышта бир фурун къалачны ашап тура. Иште, мен бу къалачларны онъа азырлайым,— дей фурунджы.

Олар бойле лакъырды этип тургъанда, ичериге шу тоймаз эриф сюрип кире. Усеин онынъ омузьшы таптап, къалачларны косьтере ве:

— Аферин, батыр агъа! — дей.

Тоймаз батыр онъа:

— Асыл батыр Асан огълу Усеиндир,— деп джевап бере.

— Асан огълу Усеин дегенлери меним,— дей онъа Усеин.— Мен джин падишасынынъ къызыны арамагъа кетем.

— Ойле олса. Усеин батыр, мени де ал янынъа. Меним де санъа бир файдам тие биле,— дей Тоймаз батыр.

Усеин разы ола ве Тоймаз батыр зарланып, эки фурун къалачны тез-тез ашап берабер ёлгъа чыкъалар. Эки батыр азмы юрелер, чокъмы юрелер, еди кунь, еди гедже ёл юрген сонъ къаршыларына бир батыр даа чыкъа. Бу батыр бир юмрукънен буюк къаяны тоз-туфан эте экен. Ойле ура экен ки, эм парчасы он верст узакъкъа атыла экен.

— Аферин, батыр агъа! — деп къычыргъан Усеин онъа.

Дагъ девирген Усеинге айланып:

— Не айтасынъ сен, достум. Меним батырлыгъым не о? Батыр дегенде, Асан огълу Усеин батырдыр! Онъа аферин десенъ де ярашыр,— деген.

Авджы Усеин онъа:

— О сенинъ айттыгъынъ Асан огълу Усеин батырынъ меним. Биз мына бу Тоймаз батырнен экимиз джин падишасынынъ къызыны арамагъа кетемиз,— деген.

— Ойле исе, мени де озюнъизнен алынъыз,— дей Дагъ девирген батыр.

Бойледже, батырларнынъ учю де ёлгъа чыкъалар. Азмы кетелер, чокъмы кетелер, еди кунь-еди гедже ёл юрелер. Секизинджи куню ёлда бир сюрю шаин къушына расткелелер. Усеин батыр беш юз къантар этни оларгъа дагъыта ве къушлар этнинъ зерресини биле къалдырмай ашайлар. Этлерни ашагъан сонъ, шаинлернинъ бейи Усеин батырнынъ омузына келип къона.

— Эй, мераметли адам! Ашаткъанынъ ичюн тешеккюр этип, санъа биршаин къанаты багъышлайым. Эгер бир сыкълетке къалсанъ, бу къанатны учь кере къашларынъа силерсинъ. Мен къайда олсам да, о дакъкъада тайфамны алып имдаткъа етиширим,— дей о.

Усеин севинч иле шаиннинъ берген къанатыны алып ёлуны девам эте. Бираз вакъыт даа ёл юрген сонъ къаршыларына бинъ кере бинъден зияде къырмыскъа сюрюси чыкъа. Усеин оларны токътатып, беш юз къантар тарыны сепе ве къырмыскъалар тарыны бир къалдырмай ашайлар.

Араларындан етекчилери чыкъып:

— Эй, мераметли адам! Бу къырмыскъа чёпини ал. Эгер кеткен ёлунъда зорлукъкъа къалсанъ, бу чёпни учь кере къашынънынъ устюне сюртерсинъ. Мен къайда олсам да, о дакъкъада ярдымгъа етиширим,— дей ве Усеинге кучючик къырмыскъа чёпчигини узата.

Усеин батыр бу чёпчикни алып, ёлуны девам эте. Азмы кете, чокъмы кете, еди кунь, еди гедже юрелер. Секизинджи куню къаршыларына бинъ кере бинъден зияде балкъурт сюрюси чыкъа. Усеин оларгъа беш юз къантар балны бере. Балкъуртлар балны бир тамчысыны биле къалдырмай ашайлар. Балкъурт бейи Усеиннинъ къулагъы янына учып келе де:

— Эй, мераметли адам! Сенден Алла разы олсун! Бизни балнен сыйлагъанынъ ичюн санъа бу къанатны бахшыш берем. Меним ярдымым керек олса, оны къашларынъа сюртерсинъ, шу дакъкъада бутюн аскерлеримнен ярдымгъа учып келирим,— дей.

Усеин батыр бу къанатны да алып, аркъадашларынен берабер ёлуны девам эте. Азмы кете, чокъмы кете. Еди кунь, еди гедже даа юрелер. Секизинджи куню джин падишасынынъ сарайына барып чыкъалар. Усеин батыр падишагъа селям берип, къол къавуштыргъан сонъ:

— Эй, джин мемлекетининъ буюк падишасы! Мен ер падишасындан сенинъ къызынъа къудалыкъкъа кельдим, дей.

— Пек яхшы, батырлар, хош кельдинъиз, сефа кельдинъиз! — дей джин падишасы.— Мен онъа къызымны бермеге разым. Лякин ойле шартнен ки, мен сизге беш меселе беририм, оларны чезип олсанъыз, къызны алырсынъыз. Чезип оламасанъыз, къабаат озюнъизде олур. Учюнъизни де къазыкъкъа сапларым, пек къоркъунчлы, агъыр олюмнен олерсинъиз. Падиша къыркъ къопкъалыкъ чапчакъны косьтерип:

— Биринджи шартым, мына бу чапчакънынъ кягъытыны бир нефесте ашап битиреджексинъиз,— дей.

Тоймаз батыр огге чыкъып:

— Бу да ишми! Мен оны бир отурышта ялынъыз озюм ашарым ве дуймам биле,— дей.

Падиша агъызыны ачып етиштирмей, Тоймаз батыр бир отурышта чапчакънынъ кягъытыны сюзип ала.

Падиша Тоймаз батырнынъ бу унерине тааджипте къала.

— Эшкъ олсун батыргъа! Санъа дюньяда аш да етмейджек экен,— деп онынъ омузыны таптай.

— Ойле исе экинджи шартымны динъленъиз,— дей падиша.— Къаршыдаки къаяны коресинъизми? Иште, оны андан джояджакъсьшъыз. О къая тургъан ерни тегизлеп, анда богъдай экеджексинъиз.

Дагъ девирген батыр:

— Амма да меселе! Манъа о къаяны девирмек не? — деп, къаягъа бир юмрукъ яндыра ве къая тоз-туфан олып, парчалары он верст узакъкъа атылып кете. Ерини де аякъларынен тегизлеп, богъдай сачып бере.

Буны корьген падиша:

— Эшкъ олсун пельвангъа! Амма да такъатынъ бар экен! — деп, Дагъ девиргеннинъ аркъасыны таптай. Сен бутюн дагъларны да девиреджек экенсинъ. Айды, сиз эки меселени яхшы чездинъиз. Учюнджисини чезмек къолай беллейсинъизми? — Акъшам меним бир тайым олюм алында къатып къалды. Бугунь акъшамгъа къадар Меккеден земзем сувы кетирип, оны тирильтинъиз,— дей о.

Буны эшиткен батырлар тюшюнджеге далалар. Меселе керчектен де кучь. Лякин Усеиннинъ хатирине ёлда шаин къушынынъ берген къанаты тюше. О, къанатны къоюнындан чыкъарьш, учь кере къашына силе. Шу дакъкъада узакътан сия бир булут киби шаин сюрюси учып келе. Шаинлер о къадар чокъ экенлер ки, атта кунеш ярыгъы кесилип, орталыкъ къараныкълаша. Усеин шаинлернинъ бейине Меккеден земзем сувы кетирмек ичюн ярдым сорап риджа эте. Шаинлер сюрюси шу ер де Мекке де земзем сувы кетирмеге кете. Олар акъшамгъа къадар агъызларына земзем сувы алып келелер. Усеин бу сувны чапчакъкъа топлап, къатып къалгъан тайнынъ устюне тёккени киби, тай тирилип тура. Джин падишасы бу ишни корип, айретте къала ве энди батырлардан къоркъып башлай.

Падиша Усеинге дёртюнджи шартны сейлей:

— Мына сизге он чувал тары берем. Буларны сабагъа къадар ич бир янълышсыз сайьш чувалларгъа толдураджакъсынъыз,— дей.

Усеин, гъает кучь бу меселени насыл япмалы деп, чокъ тюшюнген, ташынгъан. Тап сонъу къырмыскъалар етекчиси берген чепчик хатирине тюше. Усеин батыр къоюнындан чёпни чыкъарап. къашынынъ устюне сюрте ве шу дакъкъада булут киби олып, къырмыскъалар сюрюси келип чыкъа. Оларнынъ етекчиси Усеиннинъ огюне келип:

— Эмиринъизге азырым.— дей.

— Эй, къырмыскъалар падишасы, мени бир зорлукътан къуртар,—дей Усеин.— Джин падишасы бу он чувал тарыны сабагъа къадар сайып чувалларгъа толдурмакъны эмир эте. Къырмыскъалар тары обасына уджюм этелер ве эписи агъызларына бирер тары алгъанда, ерде бир шей къалмай. Къырмыскъалар агъызларындаки тарыларны шу ердеки чувалларгъа толдуралар. Етекчи озь аскерлерининъ сайысыны бильгенинден, он чувалда къач тары олгъаныны айта.

Джин падишасы бу ишке даа зияде шаша. Энди ортагъа энъ агъыр бешинджи меселени къоя.

— Ярын мен сизге докъуз юз докъсан къыз косьтеририм. Меним къызым да оларнынъ арасында оладжакъ. Сен оларнынъ ичинден бир доланышта меним къызымны сечип алсанъ, оны падишанъызгъа алып кетерсинъ, сечалмасанъ, бутюн япкъан ишлеринъиз нафиле олур. Сонъ мен сизни олюмнен джезаларым. Тюшюнмек ичюн бир гедже муддет берем,— дей Усеинге.

Асан огълу Усеин бу сонъки шартны эда этмек ичюн азмы тюшюнген, чокъмы тюшюнген, сонъ акъылына балкъурт берген къанат тюшкен. Усеин къоюнындан шу къанатны чыкъарып, учь кере къашына сюрткен. Козь юмып ачкъандже, булут киби олып, балкъурт сюрюси кельген. Вызылтылары къыркъ верст ерде эшитиле экен. Балкъуртлар келип Усеиннинъ къаршысына къоналар. Оларнынъ бейи:

— Эмир этинъиз, эфендимиз,— деген.

— Эй, балкъуртлар бейи, бизни белядан къуртар,— деп Усеин онъа падишанынъ шартыны анълата.

— Балкъурт бейи онъа:

— Эй, мераметли адам! Мен санъа севине-севине яр дым этерим. Лякин бильмейим. Меним ордумда падишанынъ къызыны бильген бармы, ёкъмы? — дей.

— Ёкъ, падишамыз, арамызда джин падишасынынъ къызыны бильген ёкътыр,— деп джевап берелер балкъуртлар.

— Ойле иce не япмалы?

— Падишамыз, мени багъышланъыз, сарайымызда меним анам, къарт топал къурт къалды. О, омюринде чокъ шей корьген, бельки джин падишасынынъ къызыны да корьгендир,— дей шу балкъуртчыкъ.

— Кетинъиз де, шу дакъкъасы оны омузларынъызгъа къойып алып келинъиз! — деп эмир эте балкъурт бейи.

Балкъуртлар шу саат сарайларына учып кетелер. Козь юмып ачкъандже къанатларынынъ устюне къойып къарт балкъуртны алып келелер.

Балкъурт бейи ондан:

— Эй, итибарлы къартийимиз! Сен джин падишасынынъ къызыны таныйсынъмы? — деп сорай.

— Насыл танымайым? Эбет, таныйым. Мен чечек-чечектен учып кезгенде джин падишасынынъ къызы чайырда чечек топлай эди,— дей къарт балкъурт.

— Ойле олса, санъа бир риджа. Ярын джин падишасы, бири-бирине бир тамчы сув киби бенъзеген докъуз юз докъсан докъуз къыз топлайджакъ. Буларнынъ арасындан сен падишанынъ къызыны сечип, бу батыргъа косьтерип олурсынъмы? — деп сорай балкъурт бейи ондан.

— Не ичюн япалмам? Эбет япарым, падишам. Мен къызны танып тапкъан сонъ, онынъ башы этрафында учь кере доланыр ве башына къонарым. Батыр меним корип, къызнынъ элинден тутып алып чыкъар,— деп джевап бере къарт балкъурт.

Эртеси куню сарайнынъ къапылары ачылгъанда, сарай ичинден бири-биринден дюльбер, бири-бирине бир тамчы сув киби бенъзеген, эписи бирдайын кийинген, бир къыяфетте докъуз юз докъсан докъуз къыз чыкъкъан. Буларнынъ арасындан падишанынъ къызыны Усеин дегиль, дюньяда ич кимсе сечип оламаз эди. Къарт топал балкъурт сюрюден айырылып чыкъа ве догъру падиша къызынынъ башы устюне учып бара. Онынъ этрафында учь кере айлана, Усеин балкъуртны корип, шу къызнынъ янына бара ве джебинден явлугъыны чыкъарып, къызнынъ омузы устюне къоя. Сонъра падишагъа айланып:

— Иште, падишам, сенинъ къызынъ будыр! — дей.

Джин падишасы отургъан еринде буз-бузлай. О, озь козьлерине инанмай. Чюнки бу къадар къызлар арасындан озь къызыны озю биле зорнен танып оладжакъ эди. Падиша къызынынъ эльден кетеджегине пек яна. Кедерлене, лякин не япсын, озю сёз берген. Падиша сёзю — пейгъамбер сёз, дегенлер.

Бойледже, батырлар джин падишасыны енъгенлер. Падишагъа артыкъ берген сёзюни ерине кетирмектен башкъа чаре къалмай. О, алтындан геми яптырып, къызыны ве учь батырны шу гемиге къойып ёлландыра.

Асан огълу Усеин ве аркъадашлары Тоймаз батыр, Дагъ девирген батыр джин падишасынынъ дюнья дюльбери къызыны алып, озь падишаларына келелер. Геми ялыгъа якъынлашкъанда, падиша озь везирлеринен берабер къыйметли мусафирлерни къаршылап чыкъа. Олар гемининъ янына кельгенлеринен везирлернинъ эписи бирден копек сыфатына чевирилип авламагъа башлайлар. Падишанынъ озю исе балабан домузгъа чевирилип юварланмагъа, хырылдамагъа башлай. Асан огълу Усеин оларнынъ эписини айдап денъизге ташлай. Джин падишасынынъ къызыны достлары батырларнен берабер сарайгъа алып келе. Сонъра сарай хызметчилерине буюк зияфет къурунъыз, бутюн халкъны чыгъырынъыз, деп эмир бере. Асан огълу Усеин къыркъ кунь, къыркъ гедже той япып, джин падишасынынъ къызына эвлене. Эки батыргъа да сарайдан бирер къыз берип, татлы омюр кечирелер.

## Тезек

Бир заманда бар экен, бир заманда ёкъ экен. Кениш чёльде бир къартнен къартийнинъ къорантасы яшагъан. Огъуллары къой, сыгъыр, деве сюрюлерини бакъып юргенлер. Келинлери малларны сагъа, сагъгъан сютлеринден къатыкъ, къумыс, пенир, ягъ япкъанлар, бавурсакълар пиширгенлер. Къарт терилерни сепилеп, олардан сыджакъ джуббелер, къалпакъ, чызма ве чарыкълар тиккен. Къартий торунларынен берабер чёльге чыкъып, мал кубресини топлагъан, тезеклер ясап оларны кунеште къуруткъан сонъ обалап къойгъан.

Къартий сонъки тезек обасыны эвден якъын бир ерде обалай. Энъ тёпесине тегиз союны дегиль де, къоюн юньлерине булгъалангъан томалакъ тезекни къоя. Ве онъа адий тезек демей, къолубокъ дегенлер, яни бокътан ясалгъан тезек.

Къышта сувукълар тюшкен сонъ, айванларны къошаргъа къапайлар, къоранта исе оджакъ этрафында топлана, оджакъта алевленип янгъан тезек эвни къыздыра.

Башта энъ узакътаки обаларнынъ тезеклерини якъалар ве тек эрте баарьде эвнинъ янындаки обаны якъьш башлайлар. Энъ сонъуна къолубокъны якъалар, иште, о вакъыт керчектен де баарь келе!

О йылы баарьнинъ башында шиддетли, сувукъ еллер уфюрте. Обанынъ тёпесиндеки томалакъ тезек ерге тюшип, санки къамчылангъан дандюрик киби чёль бойлап тыгъырып кете.

Тезек тыгъыра-тыгъыра кете, онынъ къаршысына исе ач Аюв чыкъа. Аюв дагъдан тюшип, чёльде озюне ем къыдыра. Аюв тезекни токътата, о оны томалакъ пенир беллей ве:

— Расткельгенимиз не къадар яхшы олды. Мен энди къач куньден берли ач юрем. Сени ашасам не ола я...— дей.

Тезек исе:

— Шаштынъмы шу, Аюв, мен ашалгъан шей дегилим... Устюм къоюн юнюнен къаплангъанына бакъма, ичим бокъ толу, мен адий тезек. Ашасанъ, олюрсинъ, балаларынъ исе орталыкъта бакъымсыз къалырл ар...

Аюв тезекни къокълап бакъа, керчектен де пенир къокъусы ёкъ. Демек, догърусыны айта. Аюв тезекке бир панджа ура. Томалакъ тезек тыгъырып кете.

Тезек тыгъыра-тыгъыра ёлуны девам эте. Онынъ къаршысына исе ач Къашкъыр чыкъа. Тезекни токътатып ондан сорай:

— Къайда ашыкъасынъ?

— Ель эскен тарафкъа,— дей тезек.

Къашкъыр исе:

— Мен бир къач куньден берли ач юрем, сен исе бир къасеветинъ ёкъ, чёль бойлап кезинесинъ. Яхшысы, мен сени ашайым,— дей.

Тезек онъа бойле джевап бере:

— Шаштынъмы шу, Къашкъыр агъа! Мен ашалгъан шей дегиль де. Устюм къой териси олгъанына бакъма, ичимдеки эт дегиль, адий кубре. Мен тезегим. Мени ашасанъ, зеэрленир олюрсинъ. балаларынъ оксюз къалырлар...

Къашкъыр тезекнинъ о ян бу яныны къокълай — эт къокъусыны дуймай. Тезекке бир тепме ура, гъарип тезекни ель тыгъыртып алып кете.

Тезек тыгъыра-тыгъыра ёлуны девам эте. Бир вакъыт онынъ къаршысына Тильки агъа чыкъа. О, тезекни токътатып, о яна бу яна чевирип бакъа ве дей:

— Мен къач куньден берли чёльде ач чапкъалап юрем, исленген бу эт парчасы исе бир гъамсыз тыгъырып юре. Шимди къапынырмыз!

Тезек исе онъа:

— Ашама сакъын! Мен ашалгъан шей дегилим. Мен адий тезек.

— Манъа масал айтма,— дей Тильки агъа.— Санки дерсинъ, мен исленген этни кубреден айырып оламайджам! — дей де тезекни ялмап юта. Ашай, юткъуна ве тааджиплене: — Худжур бир эт... Къуру, датсыз...

Тильки агъа ёлуны девам эте. Амма кеткен сайын ярамай ола. Юреги былана, къуса, ичи-ичеги узюле... Сув олса эди, амма якъын этрафта бир озенчик де ёкъ. Тильки агъа йыкъылып ятып къала, зорнен нефес ала. Бу вакъыт чёль узеринде Къартал учып юре. Тёпеден Тилькини корип онынъ устюне къона ве онынъ джеседини котерип, яш карталчыкълары беклеген ювасына алып кете. Бойлеликнен, Тильки агъанынъ озю ем ола.

Чёльде: «Эр бир тыгъыргъан шей джанлы олмай, эр бир къокъугъан шей ашалмай» деп нафиле айтмагъанлар.

## Падиша ве онынъ джуйрюги

Бир девлет падишасынынъ севимли джуйрюги бар экен. Бу джуйрюги байрам къошуларында эр кесни озып кельген, падишанынъ алып баргъан дженклеринде онынънен бирге олып, къач кере джаныны да къуртаргъан, авджылыкъта онъа ярдым эткен экен.

Кель заман, кет заман, бир кунь падишанынъ джуйрюги агъыр хасталана ве атбакъыджы оны не къадар чокъ бакъса да, бир шей файда бермей. Атбакъыджы падишагъа келип:

— Улу падишам! Сизинъ джуйрюгинъиз пек ярамай хасталанды ве оны энди кимсе къуртарып оламаз... — дей.

Падиша буны эшиткен сонъ:

— Мына бу алтыннен толу кисени ал да, энъ яхшы табиблерни чагъыр. Олар джуйрюгимни къуртарсынлар! Бакъ, джуйрюк ольсе, башсыз къалырсынъ. Джуйрюгим ольгени акъкъында ким хабер этсе, мен онынъ башыны кесип алып ташламагъа эмир береджем! — деп тенбиелей.

Куньлер, геджелер кече, джуйрюк исе даа бетер зайыфлаша. Табиблер дюнья къадар иляджлар бере экенлер — бир ярдымы олмай! Атбакъыджы энди башсыз къаладжагъындан къоркъып башлай. Падишагъа келип, джуйрюги ольгени акъкъында айтмакъ керек оладжагъыны анълай.

Атбакъыджыны куськюн алда корьген апайы:

— Санъа не олды, акъай, не ичюн кедерли юресинъ, кейфинъ де чокътан бозукъ, неден къоркъасынъ аджеба? — деп сорай.

Атбакъыджы падишанынъ севимли джуйрюги хасталангъаны акъкъында, барып да о ярын ольсе бу акъта хабер этеджек адамны падиша насыл джезалайджагъы акъкъында айтып бере. Атбакъыджынынъ апайы бутюн гедже козь юммай, акъайыны бу джезадан насыл къуртармакъны тюшюне.

Эртеси куню падишанынъ севимли джуйрюги джан бере.

Падиша озь хызметчилеринен кенъешкенде атбакъыджы сарайнынъ къапыларына келип янында тура. Падиша оны корип озюне чагъыра:

— Сонъ, севимли джуйрюгим тюзельдими? — деп сорай ондан падиша.

— Табиблер о, тюзелип башлады, деп айталар,— джеваплана атбакъыджы,— Лякин джуйрюгинъиз нечюндир бир шей ашамай, бир шей ичмей...

— Я не ичюн ашамай экен?

— Бельки де кунь бою янбашында яткъаны ичюн онъа ашамагъа да онъайтсыздыр.

— Янбашында ятамы? — деп тааджиплене падиша,— Я не олды онъа?

— Бильмейим,— джеваплана атбакъыджы,— О аякъларыны узатып индемей ята. Бельки де о аш-сувдан вазгечмеге ант эткендир. Бу пек акъыллы джуйрюк де, сизден башкъа онынъ устюнде даа кимсе отурмады...

— Я онъа не олды экен? — деп тааджиплене падиша ве,— Мени онынъ янына алып барынъыз! — деп эмир бере.— Мен онъа не олгъаныны озь козьлеримнен корьмек истейим!

Падиша ве онынъ хызметчилери ат аранына баралар. Падиша джуйрюги джансыз яткъаныны корип:

— Меним севимли джуйрюгим ольгени акъкъында нечюн манъа айтмадынъ? — деп атбакъыджыгъа ачувланып джекире.

Атбакъыджы исе:

— Эй, улу падишам, эгер де ким джуйрюгинъиз ольгени акъкъында айтса оньшъ башьшы кесмеге эмир береджегинъизни озюнъиз айткъан эдинъиз де! — деп джеваплана.

Падиша бираз тюшюнген сонъ:

— Демек, мен бу хаберни биринджи олып озюм айттым, шаймы... — деп кулип йибере.

Падишанынъ сёзлеринен янында тургъан бутюн хызметчилери разы олалар. Падиша атбакъыджыгъа бахшыш берип оны эвге сагъ-селямет озгъара.

## Таз баш Косе ве айнеджи Дели Хая

Бир заманда бар экен, бир заманда ёкъ экен, Чадыр дагънынъ тюбюнде пек ачкозь бир Таз Косе яшай экен. Куньлерден бир кунь бу Косенинъ эвине яш бир ыргъат келип, иш сорай. Косе:

— Я сен мында къайдан мараздан кельдинъ? — деп сорай.

— Къомшу койден кельдим,— дей ыргъат.

— Адынъ не?

— Адым Дели Хая.

Косе къурсагъына япышып, къакъылдап куле: «Ады Дели Хая олгъан сонъ, озю де Корбек эшеги киби ахмакъ бир махлюкъ олса керек. Эшек — эшектир, аш истемез, сув истемез, гедже-куньдюз ишлей берир».

Косе шойле тюшюнип, Дели Хаяны ыргъат тутмакъ ве бир къач айлар бедавадан ишлеттирмек истей.

— Я сен насыл бир ишке къадирсынъ?

Дели Хая чокъ тюшюнип отурмадан:

— Не айтсанъыз, оны япарым,— дей.

— Шай олгъанда, мени динъле! — дей Косе.— Гедже-куньдюз ишлерсинъ, айткъанымны япарсынь, бергенимни ашарсынъ. Берекетни мен йыгъып алырым, озюнъе исе, чыплакъ къаялар устюнде не оссе, оны алырсынъ. Агъыз ачмадан, сёз къайтармадан ишлемек керексинъ. Барып да ачувланаджакъ олсанъ, мен сенинъ еди къат теринъни сыдырып алырым. Эгер мен ачувлансам, сен меним ялынъыз бир къат теримни сыдырып алырсынъ. Сонъ насыл, разысынъмы?

Дели Хая:

— Разы олмай не япайым, шорбаджы? Сабадан берли агъызыма бир шей къоймадым, эбет разым,— деп джеваплана.

— Айса мына не: бу копекни ал да, оны чёль ичине йиберебер. Сонъ огюзлерни сабангъа екип, копек юрген ёл боюнджа сабан сюр.

Аш беклеген Дели Хая иш алып, чёльге кете ве бутюн кунь огюзлерни копек пешинден чаптырып, сабан сюре.

Къаш къаранлыгъы тюше башлагъанда къыр устюнде Косе пейда ола.

— Ал бу отьмекни де, аша! — деп къыр устюнден бир отьмек ташлай. Ташлай амма, Дели Хая етип кельгендже, отьмекни копек алып къача.

Косе, Дели Хаянынъ зытына басып:

— Тойдынъмы, Дели Хая? — деп сорай.— Манъа ачувланмайсынъмы?

— Тойдым, шорбаджы, тап кекирмеге башладым,— дей Дели Хая.— Сизге не ачувланайым, ашынъыз ичюн сагъ олунъыз.

Косе эвине къайта, Дели Хая исе бош къурсагъыны тутып, кене ач къала.

Не япмалы? Сабаны беклемелими?

Дели Хая эминликнен пычагъыны чыкъара, огюзлерден бирини соя ве балабан бир атеш якъып, кебапнен кейфлене. Ашап тойгъан сонъ огюзнинъ бир аягъыны ерге къадап къоя.

Сабасына Косе келип бакъса не корьсин, огюзлернинъ бири ёкъ олгъан.

— Эй, Дели Хая, анавы огюзни отавгъа йибердинъми? — деп сорай.

— Ёкъ, шорбаджы, экинджи огюз отавгъа дегиль де, о бир дюньягъа кетти. Гедже афатлы бир боран къопты, огюзни ерге йыкъты. Ачкозь топракъ оны аман ютып йиберди. Ана, коресинъми, аягъы корюнип тура,— дей Дели Хая.

Ачувындан къарпыз киби къызаргъан Косе, ыргъатыны урмакъ ичюн къолуны котере, лякин бирден къолуны кери тартып ала: ачувланып къавильде енъильгени алда, ыргъаты онынъ бир къат терисини сыдырып аладжакъ!

Дели Хая:

— Шорбаджы, бельки манъа ачувланадырсынъыз? — деп сорай.

Таз Косе зорнен ачувыны ятыштырып:

— Джаным, не ичюн ачувланайым я,— дей.— Айды, экинджи огюзнинъ ерине озюнъ екиль де, топракъны сюребер.

Дели Хая экинджи огюзнинъ ерине кечип, сабанны тарткъычламагъа башлай.

Акъшам Косе кене къайтып келе. Бакъса не корьсин. Энди биринджи огюзи де ёкъ, экинджиси де!

Косе афакъаннен:

— Копек огълу копек, меним сонъки огюзим къайда? — деп багъыра. Дели Хая:

— «Янъгъыз башыма яшап не япайым», деди де, биринджи огюзнинъ пешинден о бир дюньягъа кетти,— дей.— Не япмалы, эджель, бир кунь ола биз де оледжекмиз. Сен, шорбаджы, ачувланасынъ, гъалиба?

Делиге не айтырсынъ? Таз Косе, Дели Хаяны ыргъат туткъан дакъкъаларына лянетлер айтып:

— Джаным, неге ачувланайым я? — дей де, эвине къайтып кете. 

Эртеси куню Таз Косе, ыргъатыны чагъырып, онъа янъы иш авале эте.

— Огюзлеримиз гъайып олды,— дей.— Энди азбар ишлеринде чалышаджакъсынъ.

— Баш устюнде, шорбаджы, бутюн айткъанларынъызны сёзю-сёзюне беджермеге азырым. Эмир этинъиз!

— Кумеске бар да, козюнъе къайсы бир тавукъ къараса, оны сойып, мында кетир.

Дели Хая кумеске кире. Бакъса, бутюн тавукълар онъа бакъып туралар.

Дели Хая бутюн тавукъларны сойып чыкъа да, сыртына урып, шорбаджысына алып бара. Косе, ачувындан не япаджагъыны бильмей:

— Олян, серсем эриф, сен кене не яптынъ? — деп багъыракълай.

— Дели Хая озюни сыкъмадан:

— Не яптынъ дегенинъиз не я, шорбаджы, айткъанынъызны яптым даа! Мен бир тавукъны сояджакъ эдим. Бакъсам, эписининъ козьлери манъа тикильген. Бизлерни де сойынъыз, деп туралар. Мен оларны аджыдым, шунынъ ичюн эписининъ башыны кесип ташладым. Бельки сиз манъа ачувланадырсынъыз?

Таз Косе:

— Джаным, неге ачувланайым я? — дей де, теренден кокюс кечире.

Бир къач куньлерден сонъ Таз Косе, ыргъатына янъы бир иш авале эте.

— Къойларны янъы орюшке айдап бар. Яхшы бакъ, къойларны озенден кечиргенде аякъларындаки терилери сыланмасын!

Дели Хая:

— Баш устюнде, шорбаджы, айткъанларынъызны сёзю-сёзюне беджеририм,— дей де, къойларны янъы орюшке айдай, озен ялысына келип еткенде, бутюн къойларнынъ аякъ терилерини сыдырып котере ве озенден кечире. Экинджи ялыгъа чыкъкъан сонъ, терилерини кене къайтара.

Бир къач куньден орюшке Таз Косе келип:

— Сонъ, насыл, Дели Хая, къойлар озенден сагъ-селямет кечтилерми, аякълары сыланмадымы? — деп сорай.

— Эр шей ёлунда, шорбаджы, ич бир къоюнынъызнынъ терисине сув тиймеди. Косе тааджипленип:

— Я сен бу ишни насыл яптынъ? — дей.

— Озен ялысына келип, къолларымны котердим, дуа эттим, Алладан Джебраильни ярдымгъа йибермесини риджа эттим. Шу дакъкъасы башым устюне Джебраиль келип къонды. Атеш якъып озеннинъ сувуны къурутмакъ истедик. Бир къач ерде атеш якътыкъ. Языкъ ки, агъач етмеди. Бундан сонъ Джебраиль, меляикелерни чагъырайыкъ, деди. Кок юзюндеки бутюн мелиякелер ярдымгъа кельдилер. Олар, аммаллар киби, къойларны бир ялыдан экинджи ялыгъа ташыдылар. Акълары не керек, яхшы ишледилер.

Таз Косе къойларны озь козюнен корьмек истей. Бакъса не корьсин, къойларнынъ аякълары шишкен, иринлешкен, къангъа быланып къалгъан.

— Олян, сен не яптынъ шу, къойларнынъ аякъларына не олды?

Дели Хая озюни сыкъмадан джевап бере:

— Къулакъ асма, шорбаджы, олуджы шейдир. Меляикелер къойларны озенден кечиргенде, шу ахмакъ айванлар пек яман къоркътылар ве тюртюшип, аякъларыны ал къангъа боядылар.

Акъшамгъа таба къойлар текмиль алсызланып, къалалар. Таз Косе, къутургъан къашкъыр киби ачувланып, сюрю ичинде чапкъалап юре. Дели Хая исе, онынъ зытына басып:

— Шорбаджы, бельки сиз манъа ачувланадырсынъыз? — деп сорай.

Косе не айтсын, ачувлангъаныны бильдирип, озь терисини сыдыртсынмы? Зар-зорнен нефес алып:

— Джаным, неге ачувланайым я! — деп ташлай. Дели Хая къопаяберип:

— Эмин олунъыз, шорбаджы, мен келеджекте де намус ве ырызнен ишлерим,— дей.

Бир къач куньден сонъ Таз Косе Дели Хаяны кене эвине чагъырып:

— Огюзлер гъайып олды, къойлар ольдюлер,— дей.

Дели Хая шорбаджысынынъ кедерине къошулып:

— Э, не япайыкъ, эпимизнинъ сонъумыз шудыр,— дей.— Алла рахмет эйлесин!

— Энди сабангъа екмеге огюзимиз ёкъ, лячаре, огюз ерине озюнъ екиледжексинъ. Мына санъа бир бардакъ къаймакъ. Ишлегенде ашарсынъ. Лякин, акъылынъда тут, иштен къайткъанда, бардакъ кене толу олсун.

Таз Косе бир элинен бардакъны узата, экинджи элинен де Дели Хаягъа шамар яндыра.

Шашып къалгъан Дели Хая:

— Шорбаджы, шамарнен вакъытсыз сыйлагъанынъыз да не ичюн? — деп сорай.

Таз Косе:

— Бу шамар пейдир,— дей.— Бардакъны бош кетиргенинъ алда, энди учь шамар дегиль де, эки шамар ашарсынъ.

Дели Хая ачувлангъаныны бильдирмей, къаймакъ бардагъыны алып, ишке кете. Чокъракъ башында, эмен тереги тюбюнде багъдаш къурып, къаймакъны кейф чатып ашап битире ве акъшамгъа къадар сефа сюрип, байылып, салкъында юкълай. Акъшам устю бардакъны топракънен толдурып, Косенинъ эвине къайтып келе. Косе, Дели Хаяны корьгенинен:

— Бардакъ къайда? О, кене толумы? — деп сорай. Дели Хая:

— Бардакъ мында, о, айткъанынъыз киби, толу,— деп бардакъны Косеге узата.

Косе, топракъ толу бардакъны корип, текмиль шашмалай: бу ит огълу ит, гъалиба, меним башыма чыкъаджакъ, деп тюшюне.

Шорбаджысынынъ гъам ве къасеветини корьген Дели Хая:

— Шорбаджы! Бельки сиз манъа ачувланадырсынъыз? — деп сорай.

— Джаным, неге ачувланайым я? — дей Косе зорнен тилини арекетке кетирип.

Косе, не олса да, бу джинасирден еди дегиль де, он еди къат терисини сыдырып алмакъ керек,— деп тюшюне.

— Олян, Дели Хая! Ярын саба бугъаны маджаргъа ек де, агъачкъа кет. Эм унутма, агъачтан къайткъанда озюнъ къавал чаларсынъ, бугъа къавалдан кульсин, маджар да къайтарма ойнасын,— дей Косе.

Дели Хая:

— Баш устюнде, шорбаджы, айткъанларынъызны сёзю-сёзюнен эда этерим,— дей де ятмагъа кете.

Дели Хая, берильген эмирге бинаэн, экинджи куню танъ маалинде бугъаны маджаргъа екип, агъачкъа кете. Къаш къаранлыгъы тюшеяткъан бир вакъытта, бугъанынъ дудакъларыны кесе: барсын, бугъа да бираз кульсин, дей. Маджар копчеклерининъ обутларыны чыкъара: барсын, маджар да бираз къайтарма ойнасын, дей. Озю де къавакъ агъачындан бир къавал япып, чала-чала эвге къайта. Койлюлер, Дели Хаянынъ агъачтан къайткъаныны корип, кульмектен къатып къалалар. Ченъелери ачылып къалгъан бугъа куле, копчеклеринден обутлары чыкъарылгъан маджар ойнай. Дели Хая исе къавал чала. Бундан даа зевкълы бир шей олурмы?

Дели Хаянынъ агъачтан келеяткъаныны корьген Таз Косе, тургъан еринде къатып къала: бугъа яралангъан, маджар сакъатлангъан, Дели Хаянынъ озю де текмиль делирген.

— Олян, езит огълу езит, сен кене не яптынъ?

Дели Хая:

— Не яптынъ дегенинъ не я, шорбаджы? — дей.— Айткъанларынъызны яптым иште! Бугъагъа бакъ — о кульмейми? Маджаргъа бакъ — о ойнамаймы? Я мен ярамай чаламмы? Истесенъиз, маджаргъа минип, койни бир даа айланып чыкъайым. Бакъынъыз, кульмектен къарт-къуртнынъ, бала-чагъанынъ ичеклери къатты.

Таз Косенинъ чырайы, яшынлы ягъмур булутлары киби сытыла. О, не япаджагъыны бильмеден, азбарны дёрт долана. Буны корип Дели Хая:

— Шорбаджы, санъа не олды, бельки ачувланадырсынъ? — дей.

Э, бу дели огълу делиге не айтырсынъ? Ачувланам, деп Таз Косе озь терисини сыдыртсынмы?

— Джаным, неге ачувланайым я? — дей Косе.— Айды, бар, бугъаны тувар, пиченге багъла, башыны котермеден ашап турсын.

— Баш устюнде, шорбаджы!

Эр шейни тантиминен япмагъа севген Дели Хая, бугъаны тувара, пичен кебенине кетире ве башыны кесип, кебен ичине тыкъа.

Буны корьген Косе:

— Олян, пезевенк, сен не яптынъ? Меним сонъки айванымнынъ джаныны алдынъ да! — дей.

Дели Хая шорбаджысынынъ ачувына шашып:

— Не яптьнъ дегенинъ де не я, шорбаджы? — дей.— Айткъанынъны яптым да! Мерхум бугъанынъ джаны,— Алла рахмет эйлесин,— тобан ичине тыкъылды, энди о, башыны котермеден ашайберир. Шорбаджы, чырайынъыз пек агъаргъан, бельки манъа ачувланадырсынъыз?

Ачувы богъазына келип тыкъылгъан Косе, артыкъ не япаджагъыны бильмегенинден:

— Джаным, неге ачувланайым я? — дей.

Косе Дели Хаядан интикъам алмагъа ант эте. «Баре шуны ачтан ольдюрейим» — деген къараргъа келе. Дели Хаяны эвге чагъыра. Софра башына отуралар. Косенинъ къадыны къоджасынынъ огюне бир чанакъ сарма къоя. Дели Хаягъа бир тепси тюй шорбасы бере. Сармалар бири-бири артындан Косенинъ агъызына тюшкенлерини корьген ыргъатнынъ агъызындан силекийлери акъа. «Ёкъ, ыштынмай турмакъ олмаз, бир чаре корьмек керек», деп тюшюне Дели Хая ве софра башындан турып, азбаргъа чыкъып кете. Анда дам устюне чыкъып, деллял киби багъыра:

— Эй, джемаат! Къады эфендининъ эвине эйиликке буюрынъыз, эй!

Косе, деллялнынъ сесини эшиткенинен, чанагъыны кенаргъа сюрип, къадынынъ эвине чапып кете. Дели Хая исе, софра башына къайтып келе ве Косенинъ сармаларыны ашап битире.

Косе, бир баш олып, къадынынъ эвине келип ете. Чагъырылмагъан бу мусафирнинъ апансыздан пейда олмасына шашып къалгъан къады, низам ве интизам акъкъында, чагъырылмагъан ерге барувнынъ айванлыкъ дереджесинде бир шей олгъаны акъкъында саатлернен насиат окъуй. Заваллы Косе, ач къарныны къадынынъ насиатларынен тойдырып, гедженинъ дер маалинде зар-зорнен эвге къайтып келе. Бакъса не корьсин, дегиль сарма, тепсидеки тюй шорбасындан да эсер къалмагъан.

Ачувындан ве ачлыкътан такъаты кесильген Косе, тёшегине йыкъылып, байылып къала. Экинджи куню къушлукъ мааллерине къадар башыны ястыкътан алмай. Къушлукъ мааллеринде исе, деллял киби багъырып, оны къомшу койге тойгъа чагъыргъанлары акъкъында эшитип, Косе: «Э-е, бугун агълагъан, эртеси куню куле» — дегенлери догъру экен, деп къувана.

— Эй, Дели Хая, мен тойгъа кетем, сен эвде къаравул олып къалырсынъ, къапыдан эки козюнъни алма, сакът ол, хырсызлар эвни тонап кетмесинлер.

Дели Хая:

— Баш устюнде, шорбаджы, айткъанынъыз киби япарым, эки козюмни де къапыдан алмам,— дей.

Косе тойгъа кете. Дели Хая исе эки козюни къапыгъа тикип къала. Амма, тойдаки бутюн шенълик-шераметлик, лезетли ашлар асла козю алдындан кетмей. Ахыр-сонъу: «Косе тойда сефа сюре, мен исе мында джынлы киби отургъаным не я?! — деп тюшюне. Манъа, эки козюнънен къапыгъа бакъып тур,— дедилер. Къапыны озюмнен тойгъа алып барсам ве анда эки козюмнен онъа бакъып турсам, кене джаным, кене козюм олмазмы? — дей.

Дели Хая чокъ тюшюнип турмадан, къапыны чыкъарып ала, сыртына ура ве догъру тойгъа кете. Той эвине кирип, артта къалмадыммы экен, деп не тапса оны ашап башлай. Шу арада, кейфленип «Дисталгъа» ойнамакъта олгъан Косе, къапынен берабер софра башына чёккен Дели Хаяны коре. Мамурлиги аман кечип кете.

— Олян, дели огълу дели, сен мында не ичюн кельдинъ? Къапыны не ичюн кетирдинъ? — деп сорай. Джевапкъа азыр Дели Хая:

— Тойгъа тек сени дегиль де, эр кесни чагъырдылар. Шунынъ ичюн кельдим,— дей.— Озюмнен къапыны да алып кельдим. Чюнки сен, тойгъа кеткенде, эки козьнен къапыгъа бакъып тур, деген эдинъ. Мына, коресинъми, козьлерим къапыда, къолларым ашта. Къоркъманъыз, мен олгъанда бу къапыдан хырсыз дегиль, къуш биле кечмез.

Косе, меселенинъ чаталлашкъаныны дуйып, табана къувет, эвине догъру чапып кете. Кельсе не корьсин, хырсызлар эвнинъ ичини там-такъыр темизлеп кеткенлер. Косенинъ къадыны, къайнанасы баш сачларыны юлкъып, фигъан къопарып агълайлар.

— Келип, йиптен инеге баргъандже эр шейни джыйыштырып кеттилер, озюмизни де котекледилер,— дейлер.

Не япаджагъыны бильмеген Косе къадынынен къайнанасынынъ янына отурып, оларнен берабер озю де агълап башлай.

— Энди не япайыкъ, бу имансыздан насыл къуртулайыкъ? — деп тюшюнелер. Косенинъ къадыны:

— Сопа алып, яхшы котекле, сонъ, башымдан деф ол, деп къув да йибер,— дей.

— Сен не, Дели Хая теримни сыдырып алгъаныны истейсинъми? — дей Косе.— Биз къавиль эткен эдик. Къайсы биримиз башта ачувлансакъ, онынъ териси сыдырыладжакъ. Ондан къуртулмакъ ичюн башкъа чаре тапмакъ керек.

Олар учю де отурып, тюшюнмеге башлайлар. Азмы тюшюнелер, чокъмы тюшюнелер, ниает, къуртулмакънынъ чаресини тапкъан киби олалар. Таз Косе Дели Хаяны чагъырып:

— Ыргъатлыкъ вакъытынъ битеятыр,— дей.

— Битеятыр дейсинъизми, шорбаджы? — деп, Дели Хая пек тааджиплене.— Мен сизден пек мемнюним, шунынъ ичюн омюрбилля азбарынъызда къалмакъ истейим.

— Косе, «Эй сени Алланынъ къаргъышлы къулу», деп сёгюне де, Дели Хаягъа тараф чевирилип: — Мен де сени пек севдим, сенден ич де айрыладжагъым кельмей, амма не япайым, эр шейнинъ башы ве сонъу олгъаны киби, сенинъ де меним азбарымда чалышувынънынъ сонъу кельди,— дей.— Лячаре, айрылышаджакъмыз. Акъылынъда олса, терек устюнде байкъуш къычыргъанда ыргъатлыгъынъ битер, деп анълашкъан эдик.

Дели Хая:

— Бойле лакъырды олгъан эдими, шорбаджы? — деп аселет тюшюнджеге дала.— Аслы хатырлап оламайым.

Таз Косе:

— Хатырла, къардашым, хатырла,— деп ялвармагъа башлай.— Хатырласанъ мытлакъа акъылынъа келир. Сен биринджи кере меним азбарыма келип, мени бахытлы эткен кунюнъ: «байкъуш къычыргъангъа къадар ыргъатлыкъ этмеге разым» — деген эдинъ. Козь-къулакъ ол, барып да ярын саба байкъуш багъырмасын!

Дели Хая, козь-къулакъ олмагъа ишандыра ве, пичен чёрени ичине комюлип, юкъугъа дала.

Экинджи куню сабасы Косе эр кестен эвель турып, къайнанасыны уянта, оны дут терегининъ устюне чыкъара ве байкъуш киби къычырып турмасыны эмир эте.

Дели Хая юкъу арасында насылдыр бир сеслер эшитип къала: Ку-ку! Ку-ку! Ку-ку!..

— Байкъуш пек къарт олса керек, сеси къарт хоразнынъкине бенъзей,— деп тюшюне Дели Хая. Элине къалын бир таякъ алып, байкъуш къычыргъан терекнинъ устюне тырмашып мине. Бакъса не корьсин, терек устюнде байкъуш дегиль де, башы-сачы чаларгъан насылдыр бир обур отура. Я джын, я шейтандыр, дей Дели Хая ве обурны теректен ашагъы итеп йибере.

Къапы арасындан бакъып тургъан Косе, къайнанасынынъ терек устюнден ерге атылып тюшкенини корьгенинен, азбаргъа чапып чыкъа:

— Олян, дели огълу дели, сен меним бирден-бир къайнанамны ольдюрдинъ де,— деп багъыра. Дели Хая озюни сыкъмадан:

— А-ай-ай! — дей.— Языкълар олсун: мен къалпазан исе, оны байкъуш белледим. Къарт олса да, сеси пек аджайип эди.

Косе эвине къайтып кире, эки элинен таз башына япышып, къара тюшюнджелерге дала. «Бу эвден ыргъат дегиль, гъалиба, мен озюм кетерим» — дей.

— Эй, апакъай! Хамыр бас да, чиберек пишир. Сандыкъкъа толдур. Гедже ятсы маалинде гъайып олайыкъ да, шу джинасирден къуртулайыкъ, башкъа чареси ёкъ,— дей Косе.

Бойлеликнен Косенинъ къадыны чибереклерни пиширип, аяттаки сандыкъкъа толдура. Ёл тедариги корюльгенини сезген Дели Хая: «Сандыкъ къайда, мен де онда»,— деп сандыкъкъа кирип сакълана.

Эр шей азыр. Ятсы маалинде Косе сандыкънынъ астындан къайыш кечирип, сыртына ала ве Дели Хая дуймасын деп, ымпыс-тымпыс къадынынен бирликте ёлгъа чыкъа. Бутюн гедже ёл юрелер. Косе къан-терге бата.

— Апакъай, бу не маразнынъ чибереклеридир? Пек агъыр да! — дей о.

— Агъыр олгъанына къулакъ асма, ёлдыр, керек олур,— дей къарысы.

— Керек олур, демеси къолай, амма озюнъ сандыкънынъ астына кирип бакъчы! — дей Косе.

Косенинъ меджалы текмиль тюкенип, токътап, ял алмагъа меджбур олалар. Къары-къоджа дёрт бир тарафкъа бакъыналар: Аллагъа шукюр, Дели Хая корюнмей! Корюнмей амма, бакъсалар не корьсинлер, бир сюрю чобан копеклери тишлерини къайрап, яйгъара къопарып, оларгъа къаршы кельмектелер.

Косенинъ отю патлай:

— Апакъай, тез ол, терекке чыкъ! — дей.— Анавы копеклер келип етселер, бизлерни парча-кесек этерлер.

Экиси де терекке чыкъа. Сандыкъны терек устюне чекип алалар. Келип еткен копеклер козьлерини алмадан, терек устюндеки худжур «къушларгъа» бакъып туралар.

Косе, копеклернинъ якъында кетмейджеклерини анълап:

— Апакъай, сандыкъны ач, бираз къапынайыкъ! — дей. Дей амма, сандыкънынъ къапагъыны ачкъанларынен онынъ ичинден Дели Хая атылып чыкъа.

— Селям алейкум! — дей.— Насыл, баягъы ёл юрдикми?

Косе ве къадыны неге огърагъанларыны бильмей, агъызларына сув алгъан адамлар киби сусып, неге огърагъанларыны бильмей шашып къалалар.

— Э-ге, селям биле алмайсынъыз,— дей Дели Хая.— Не, сизнен бирликте ёлгъа чыкъкъаныма ачувланасынъызмы ёкъса?

— Джаным, неге ачувланайым я? — дей заваллы Косе ве ачувындан эси кетип, теректен ашагъы юварлана. Чувалдай гумбирдеп тюшкен шейден урькип, копеклер де дёрт бир тарафкъа къачып кетелер.

Бираздан Таз Косе эсини топлай, сандыкъны сыртына ура ве учеви бирликте ёлларыны девам этелер. Кете-кете бир учурымнынъ янына барып етелер.

Дели Хая Косени аджыгъандан олып:

— Сиз ёрулдынъыз! Ятып геджелемек керек,— дей.

Учурымнынъ кенарына Дели Хая, Дели Хаянынь янында Косенинъ къадыны ве къадынынынъ янында да Косенинъ озю ята. Чокъкъа бармадан Дели Хая яландан хурулдамагъа башлай. Буны корьген Таз Косе, къадынынынъ къулагъына фысылдап:

— Эй, апакъай, танъ атар маалинде мен сени итеририм, сен де Дели Хаяны учурымдан ашагъы ите, эшитесинъми? — дей.

Буны эшиткен Дели Хая, Косенен къадыны юкъугъа кеткен арада тура да, оларнынъ ортасына кечип ята. Танъ атайым дегенде Косе, къадыны беллеп, Дели Хаяны итей. Дели Хая да Косенинъ къадыныны учурымдан ашагъы итеп йибере.

Косе къуванып, аякъкъа атылып тура ве:

— Не исе де бу бешареттен къуртулдыкъ! — деп багъыра. Багъыра амма, бакъса не корьсин, Дели Хая кейф чатып, юкъусында «хур-хур» йырыны йырлай, къадыны исе ёкъ.

Косе, «энди невбет манъа кельди», деп къачмагъа башлай. Къача, къача бир койге барып ете.

— Эй, джемаат! Пешимден Дели Хая къува. Мына шимди келип етер, сизге ялварам, къайда гизленгенимни онъа айтманъыз,— деп мезарлыкътаки оюлгъан бир къабир ичине кирип гизлене. Бу арада, Косени араштырып, койге Дели Хая келип ете.

— Эй джемаат, Косени корьмединъизми? — деп сорай.

Косени кореджек козьлери олмагъан койлюлер:

— Ёкъ, корьмедик,— деп козь къыйыгъындан мезарлыкъны косьтерелер.

Дели Хая мезарлыкъкъа чапып бара. О якъкъа бакъа, бу якъкъа бакъа, оюкъ къабирни корип къала. Таягъыны оюкъкъа тыкъып, тюрткичлемеге башлай. Косе, таякъны бугъа бойнузлары беллеп:

— Кет, кет, бугъа! — деп багъыра.

Дели Хая:

— А-ха, гизлендинъми, Косе? — дей.— Мен сени къабирден дегиль, еди къат ернинъ тюбюнден де тартып чыкъарырым.

Бу сёзлерни айтып, Дели Хая Косенинъ аякъларындан тута ве къабир ичинден чекип чыкъара.

Косе, олюмге махкюм этильген айван киби джанаварджасына Дели Хаянынъ устюне атылып:

— Сен менден не истейсинъ? — деп сорай.— Эки огюзим бар эди — экисини де ёкъ эттинъ; бир сюрю къойым бар эди — арам ольдюрдинъ; бир бугъам бар эди — сойып ташладынъ; бир кумес тавугъым бар эди — къыйыр-чыйыр эттинъ; къайнанамны ольдюрдинъ, къадынымны учурымдан итеп йибердинъ, сандыкъкъа кирип, мени эшек киби айдап юрдинъ, сонъ менден даа не истейсинъ?

Дели Хая:

— Шорбаджы! Сен манъа ачувланасынъ, гъалиба? — дей.

— Эбет ачувланам. Тез ол, теримни сыдырып ал, ёкъса мен ачувымдан патлап олерим.

— Ёкъ, мен тери сыдырыджылардан дегилим,— дей Дели Хая.— Сен де башкъасынынъ терисини сыдырмагъа авес этме. Акъылынъда тут: башкъасына къабир къазгъан озю, тюшер дегенлер.

## Авджы яш

Койлернинъ биринде пек мергин бир авджы яш бар экен. О, бир кунь атына мине де, авгъа кете. Авланып кезген вакъытында орталыкъны къою туман баса. Яш, ёлуны шашырып, башкъа бир тарафкъа чыкъып кете. Афта кете, ай кете, эджнебий бир мемлекетке барып ете. Бираз ял алмакъ ичюн атыны тыршавлап йибере, озю де бир чокъракънынъ башында ята. Азмы ята, чокъмы ята, козьлерини ачып бакъса не корьсин, атынынъ къуйругъынен бир тильки ойнап тура. Авджы яш аман тюфегини котерип. Тилькини атмагъа азырлана. Бичаре тильки, инсан киби сёйленип:

— Ольдюрме мени, агъам, мен санъа керек олурым.— дей.

Авджы, тюфегини алып, авгъа кете. Эки дане кийик урып келе. Бакъса, не корьсин, тильки атны къаравуллап тура. Авджы, тиль кининъ хызметине ляйыкъ къыймет кесип, кийиклернинъ бирини онъа бере, экинджисини атешке къызартып, озю ашай.

Экинджи куню авджы кене авгъа кете. О, авланып юргенде атнынъ янында бир ач къашкъыр пейда олып, атны ашамагъа азырлана. Буны корьген тильки:

— Достум къашкъыр, сен не япмакъ истейсинъ шу! — дей. — Бу айван меним шорбаджымнынъ атыдыр. Шорбаджым авгъа кеткенде, мен онынъ атыны къаравуллап турам. Бу хызметим ичюн о манъа эр кунь бир кийик кетире. Кель, бирликте хызмет этейик, шорбаджым сени де бош къалдырмаз.

Къашкъыр разы ола ве бирликте атны къаравуллайлар.

Авджы, бу кересинде учь кийик урып келе. Бакъса не корьсин. Тилькинен къашкъыр атны къаравуллап туралар. Авджы, тилькинен къашкъырнынъ хызметине ляйыкъ къыймет кесип, оларгъа бирер дане кийик бере, учюнджисини атешке къызартып, озю ашай.

Учюнджи куню айны ал текрарлана. Аджы кене авгъа кете. Лякин о авланып юргенде, атнынъ янында бир аюв пейда олып, аткъа чапкъылмакъ истей. Буны корьген тилькинен къашкъыр, аювнынъ огюне чыкъалар да:

— Сенинъ япкъанынъ недир шу! — дейлер.— Бу айван бизим шорбаджымызнынъ атыдыр. Шорбаджымыз авгъа кеткенде, биз онынъ атыны къаравуллап турамыз. Бу хызметимиз ичюн о, бизге эр кунь бирер дане кийик бере. Кель, бирликте хызмет этейик, шорбаджымыз сени де бош этмез.

Аюв разы ола ве бирликте атны къаравуллайлар.

Авджы, бу кересинде дёрт кийик урып келе. Бакъса, не корьсин, тильки, къашкъыр ве аюв атны къаравуллап туралар. Авджы, тилькинен къашкъыр ве аювнынъ хызметине ляйыкъ къыймет кесип, оларгъа бирер дане кийик бере, дёртюнджисини атешке къызартып, озю ашай.

Дёртюнджи куню авджы авгъа кеткенде, атнынъ янында бир арслан пейда олып, атнынъ устюне атыла. Буны корьген тильки, къашкъыр ве аюв арсланнынъ огюне чыкъалар да:

— Сенинъ япкъанынъ недир шу! — дейлер.—Бу айван бизим шорбаджымызнынъ атыдыр. Шорбаджымыз авгъа кеткенде, биз онынъ атыны къаравуллап турамыз. Бу хызметимиз ичюн о, бизге эр кунь бирер кийик бере. Кель бирликте хызмет этейик, шорбаджымыз сени де бош этмез.

Арслан разы ола ве бирликте атны къаравуллайлар.

Авджы, бу кересинде беш кийик урып, къайтып келе. Бакъса, не корьсин, тильки, къашкъыр, аюв ве арслан атны къаравуллап тура экенлер. Авджы бу йыртыджы айванлардан къоркъа башласа да, оларнынъ яхшы хызмет эткенлерини корип, бирер дане кийик бере, бешинджисини атешке къызартып, озю ашай.

Бешинджи куню авджы авгъа кеткенде, атнынъ устюне балабан бир къартал къонып, оны чокъучлап ашамакъ истей. Буны корьген тильки, къашкъыр, аюв ве арслан къарталны сёгмеге башлайлар:

— Эй сени леш ашагъан арам езит, не япмакъ истейсинъ шу? Сен атны ашагъандже, биз сенинъ къанатларынъны юлкъып алырмыз, кемиклеринъни сындырып ташлармыз, этинъни лешке чевирирмиз. Бу айван бизим шорбаджымызнынъ атыдыр. Шорбаджымыз авгъа кеткенде, биз онынъ атыны къаравуллаймыз. Бу хызметимиз ичюн о, бизге эр кунь бирер дане кийик бере. Кель, бирликте хызмет этейик, шорбаджымыз сени де бош этмез, леш ашамакъ ерине тазе эт ашарсынъ,— дейлер.

Къартал разы ола ве авадан атны къаравуллай.

Авджы, бу кересинде алты кийик урып, къайтып келе. Бакъса, не корьсин, тильки, къашкъыр, аюв, арслан ве къартал атны къаравуллап туралар. Авджы бу йыртыджы айванларнынъ чокълашып кеткенине шашып къалса да, оларнынъ элял хызмет эткенлерини корип, бирер дане кийик бере, алтынджысыны атешке къызартып, озю ашай.

Алтынджы куню авджы авгъа кеткенде, тильки бутюн джана варларны меджлиске топлап, нуткъ сейлей:

— Урьметли джанаварлар! Авджы агъамыз бизни эр кунь кийикнен беслей. Онынъ эйилигине биз де эйиликнен джевап бермек керекмиз. Лякин бир де -биримизни падиша сайламасакъ ниетимизден бир шей чыкъмаз. Айтынъыз, кимни падиша косьтермек истейсинъиз! — дей.

Къашкъыр сёз алып:

— Арсланлар даима падиша олып кельгенлер. Барсын, арслан огълу арслан да бизге падиша олсун.— дей.

Арслан эм къуйругъыны, эм де башыны саллап:

— Ёкъ, менден падиша олмаз, мен пек ачувлым, барып бир шей ола къоймасын, эпинъизни къырып чыкъарым.— дей.— Аюв падишалар киби салмакълы бир махлюкътыр, барсын, аюв огълу бизге падиша олсун.

Аюв:

— Мен пек къолайсыз ве ахмакъ бир айваным. Меним падишалыгъым беш кунь чул тутмаз,— дей.— Эйиси къарталны сайлайыкъ, о, бутюн кунь учып юре, дюньядаки бутюн хаберлерни ве ошеклерни эшите.

Къартал:

— Ёкъ, достларым, менден падиша олмаз.— дей.— Мен падиша олсам, бутюн падишалыкъ леш сасыр. Тильки падишалар киби айнеджи бир махлюкътыр, барсын, тильки огълу тильки бизге падиша олсун! — деп багъыра.

Бутюн джанаварлар:

— Барсын, падишамыз тильки огълу, тильки олсун! — деп бир къараргъа келелер.

Бу теклифни чокътан беклеп тургъан тильки:

— Яхшы, мен падиша олурым. Лякин падишалыкъ этмек ичюн манъа тахт керек. Аюв, дагъгъа бар да, бир кутюк кетир, онынъ устюне чыкъып, мен озь эмирлеримни беририм.— дей.

Аюв падишадан эмир алгъанынен, табана къувет, чапып кете де балабан бир кутюк юварлатып кетире. Падиша тильки кутюкнинъ устюне чыкъып:

— Джем олунъыз башыма! — деп эмир бере.

Джанаварлар бир ань ичинде башына топланалар.

— Авджы агъамызнынъ бизге япкъан эйиликлери ичюн, биз дюньяда энъ дюльбер къызны тапып, оны эвлендирмек керекмиз. Къана, айтынъыз бакъайым, бир де-бир ерде бойле къыз бармы? — дей тильки.

Аюв:

— Мен бостанларны кезип юргенде пек дюльбер бир бостанджы къызны корьдим,— дей.— Бу къыз бизим авджы агъамызгъа пек ляйыкъ.

Падиша онынъ теклифинен разы олмайып:

— Сус, салпы аякъ,— дей.— Бизим авджы агъагъа бостанджы къызы кечмез.

Сёзге къашкъыр чыкъып:

— Мен къойларнынъ этрафында доланып, тамшанып тургъанда одаманнынъ къызыны корип къалдым, пек дюльбер бир къыз. Авджы агъамызгъа яхшы бир келин ола билир эди,— дей.

Падиша къашкъырнен де разы олмай:

— Сус, ачкозь къашкъыр,— дей.— Бизим авджы агъагъа одаман къызы да кечмез.

Ниет, сёз къарталгъа бериле. О:

— Мен авеленип учкъанда, падишанынъ гуль багъчасында падиша къызыны корьдим,— дей.— Онъа дюнья дюльбери десенъ де ери бар.

Падиша тильки къарталнынъ теклифини бегенип:

— Аферин санъа, къартал, авджы агъа ичюн ляйыкъ бир келин таптынъ,— дей.— Лякин келинни ким алып келир?

Аюв, еринден атылып тура да:

— Мен кетиририм! — дей.— Лякин къартал да кетсин, о, манъа ёл косьтерир.

Аювнен къартал келин кетирмеге кетелер.

Тильки, сёзюни девам этип:

— Келинни дагъ ичине тюшюрмезсинъ, эбет, бир эв япып азырламакъ керек. Эв япмакъны къашкъыр огълу къашкъыргъа ве арслан огълу арслангъа эмир этем. Тез олунъыз, дагъгъа кетип керестелик агъач кетиринъиз,— дей.

Къашкъырнен арслан кересте кетирип эв япмакъта олгъан арада, аювнен къартал падишанынъ гуль багъчасына барып етелер. Бу вакъыт падишанынъ къызы, сарай къызларынен берабер, багъча ичинде кезинмекте экен. Аюв, падиша къызыны къапкъач эте де, артына, огюне бакъмадан, табана къувет берип, къачмагъа башлай. Сарай къызлары зий-чув олып, даркъашып кетелер ве багъчада олып кечкенлерни падишагъа бильдирелер. Падиша къызыны араштырмакъ чарелерини коре башлай.

Авджы яш авдан къайтып келе ве янъы ясалгъан бинаны корип тааджиплене. Падиша тильки, къуйругъыны бура-бура, авджы яшнынъ янына келип теменна эте ве назик бир тильнен:

— Дюньяда энъ дюльбер падиша къызыны эвинъизге келип тюшюрдик,— деп хабер эте.— Эвге киринъиз бахт-мурадынъызгъа иришинъиз.

Эм, акъикъатен, авджы эв ичине кирсе, не корьсин, дюльберлиги айнынъ он дёрдине бенъзеген бир къыз, башыны асып, сачларыны салындырып, эв ортасында отура. Къыз, авджы яшны корьгенинен, аякъкъа турып, онъа сарыла да:

— Агъам, мени бу джанаварлардан къуртар.— деп агъламагъа башлай.

Авджы яш озюнинъ къаравулларына джанавар дегенлерине пек яман джаны агъырса да, индемей, падиша къызыны тынчландырып:

— Къоркъманъыз, олар сиз бильген джанварлардан дегильдир,— дей ве мында насыл топлангъанларыны айта.

Олар гедженинъ дер маалине къадар лакъырды этип отуралар, бири-бирини севелер ве омюр-билля бирликте яшамагъа ант этелер. Ант этелер амма саба танъ атайым деп тургъан бир вакъытта, къартал учып келе де, инсанлар падишасынынъ аскер топлагъаныны, къызыны араштырып тапмакъ ичюн дагъларгъа чыкъмагъа тедарик корьгенини бильдире. Буны эшиткен падиша тильки:

— Арслан огълу арслан, аюв огълу аюв, къашкъыр огълу къашкъыр, къартал асылы къартал! Эпинъиз джем олунъыз башыма! — деп эмир бере.

Джанаварлар, телюке чыкъкъаныны анълап, аман топланып келе ве тилькининъ чевресини сарып алалар. Падиша тильки, къуйругъыны бургъалап, сёзге башлай:

— Урьметли достлар! Бизим севимли авджы агъамыз ве авджы агъамызнынъ севимли къарысы телюке астындалар. Езит огълу езит падиша, аскерлерини топлап, бизге уджюмге азырланмакъта. Бизлер, ондан эвель давранып, онынъ аскерлерини дарма-дагъын этмек керекмиз. Арслан огълу арслан, санъа он секизден къыркъ беш яшына къадар арсланлардан къыркъ бинъ аскер топламакъны эмир этем. Ярын къушлыкъта Джантыкъ къырны къапат!

Арслан, къуйругъыны тиклеп, теменна эте де эмирни беджермек ичюн ёлуна реван ола.

Падиша тильки, аювгъа ишмар этип:

— Аюв огълу аюв,— дей.— Санъа он секизден къыркъ яшына къадар аювлардан къыркъ бинъ аскер топламакъны эмир этем. Ярын саба танъ атмаздан Кермен тёпени къапат!

Аюв, берильген эмирни беджермеге дайма азыр олгъаныны бильдирип, бир къач керелер улуй да, арсланнынъ пешинден ёлуна реван ола.

Бундан сонъ падиша тильки къашкъыргъа бакъып:

— Къашкъыр огълу къашкъыр,— дей — санъа он секиз яшындан къыркъ яшына къадар къашкъырлардан къыркъ бинъ аскер топламакъны эмир этем. Ярын саба кунь догъгъанынен Къурбан къую дересини къапат!

Къашкъыр, душманны къыйыр-чыйыр этеджегини бильдирип, тишлерини гъыджырдата да, ёлуна реван ола.

Ниает падиша тильки, къарталгъа хытап этип:

— Къартал аслы къартал,— дей.— Санъа да къарталлардан къыркъ бинъ аскер топламакъны эмир этем. Сен кок юзюнден уджюм этерсинъ.

Къартал, авеленип учып кеткенден сонъра, падиша тильки де топланаджакъ бутюн аскерлернинъ башы оларакъ, ёлуна реван ола.

Авджы яш саба турып бакъса, джанаварлардан ич бири ёкъ. О, шашып къала. «Энди мени ташлап кетселер керек» деп тюшюне де, «Бу айнеджи тилькининъ иши олмалыдыр» деп, онъа ачувлана. Тильки исе, бу арада озюнинъ сой-акърабалары арасындан къыркъ бинъ дженкявер тильки топлап, гедже къаранлыгъында гизлиден душманнынъ атлы аскерлери арасына сокъулып, бутюн эгер такъымларыны кемирип ташлай.

Саба ачыла. Душман аскерлери атланмагъа, атларыны арабаларгъа екмеге азырланалар. Азырланалар амма, бакъсалар, не корьсинлер, бутюн къайышлар кемирилип ташлангъан. Бу арада кок юзюни къара булут киби къарталлар къаплап ала ве душман аскерлерининъ башына бурчакъ киби таш ягъдыралар. Орталыкъны тоз-думангъа богъып, Джантыкъ къырындан арслан болюклери келип етелер ве яйгъара къопарып, душман устюне атылалар. Улувларьшен ер-кокни инълетип, Кермен тёпеден аюв болюклери тюшип, оглерине расткельген эр шейни басып-эзип кетелер. Ниает, Къурбан къую дёресинден къашкъыр болюклери пейда олып, душман атлары пешинден къувмагъа башлайлар.

Шай этип, падиша тильки тахтны тутып ала. Бу джанаварлариы корьген инсан падишасы, къоркъусындан юреги патлай да, олип къала. Бундан сонъ падиша тильки. арслан огълу арслан, аюв огълу аюв, къашкъыр огълу къашкъыр ве къартал аслы къартал досдогъру авджы яшкъа баралар.

— Авджы агъамыз, дженкни енъишнен битирдик. Энди падишалыкъны къабул эт! — дейлер.

Шу куньден сонъ авджы яш падиша ола, къыркъ кунь, къыркъ гедже той-дюгюн этип, падиша къызына эвлене ве падишалыкътаки бутюн халкъны топлап, эписини сыйлай. Озюнинъ къаравуллары олгъан джанаварларны да унутмай. Тойдан сонъ бутюн джанаварларны ерли ерлерине къайтарып йибере. Падиша янында тек бир тильки къала. Онынъ япкъан буюк хызметлерини козьге алып, онъа сарайда баш везир унваныны берелер. Бойлеликнен, тильки баш везир олып, авджы яшкъа элинден кельгени къадар падишалыкъны идаре этмеге ярдым бере.

## Эйиликке кемлик япма

Койден узакъ чёллерде, бир чобан байнынъ къойларыны бакъып юре экен. О, бир кунь авгъа чыкъкъанда, дагънынъ кенарында янгъын башлагъаныны коре ве аман анда чапып бара. Бакъса, атеш ичинде бир шейнинъ чапаланып, бала киби агълагъаныны эшите. Чалт-чалт узунджа тулупны бир йипке багълап, атеш ортасында инълеген шейте тараф ата. Чапалангъан шей тулупкъа киргени киби, оны чекип чыкъара. Тулупны ачып бакъса не корьсин, тулуп ичинде ялынлары янгъан бир адждеръа отура. Чобан оны къуртаргъанына да пешман ола, амма артыкъ кеч олгъан.

Адждеръа тулуптан чыкъкъан сонъ чобан онъа:

— Къана, достум, къуртаргъаным ичюн манъа не береджексинъ? — деп сорай.

Адждеръа:

— Мени къуртаргъанынъ ичюн сени ашайджагъым,— дей.

Чобан не япаджагъыны бильмей. Бу арада шу ерден кечеяткъан бир тильки оларнынъ янына келип.

— Не дава этесинъиз? — деп сорай.

Чобан:

— Мына, тильки, мен шу атеш ичинден бу адждеръаны къуртардым, къуртаргъаным ичюн не береджексинъ, деп сорадым. О: «Сени ашайджагъым»,— деди.

Тильки меселени бир кереден анълай ве чобанны къуртармакъ ичюн тез-тез ишке кирише, о джиддий бир тавурнен:

— Ёкъ, чобан, сенинъ адждеръаны къуртаргъанынъа инанмайым! — дей.

Чобан ачувланып:

— Не ичюн инанмайсынъ? Мына, тулуп да янымда,— дей.

Тильки тулупны алып бакъа да:

— Башта бир, адждеръа сенинъ тулубынъа сыгъмаз, ялан айтасынъ,— дей.

Адждеръа тильки меселени онынъ файдасына чезе беллеп, меселенинъ асылына бармай:

— Сыгъдым,— дей.

Тильки:

— Ойле исе, кир бакъайым,— дей.

Адждеръа тулупкъа кире.

Чобан бундан файдаланып, тулупнынъ агъызыны бирден къапата ве адждеръаны янып тургъан атешнинъ ичине котерип ата.

## Фалджы Наджие

Бир заманда бар экен, бир заманда ёкъ экен, узакъ бир падишалыкъта фукъаре бир башмакъчы яшай экен. Онынъ къорантасы буюк олгъаны себебинден, балаларыны ашатмакъ, кийиндирмек, окъутмакъ ичюн о саба танъдан акъшам къаранлыгъына къадар чалыша. Башмакъчынынъ Наджие адлы къадыны бар экен. О пек ишкир къадын олып, балаларыны да бакъа, акъайына да ярдым эте, эвини де бакъып етиштире.

Алланынъ эмири иле вакъыты-саати кельгенде башмакъчы оле. Наджие къаарь-къасевет ичинде къала. Балаларны насыл бакъмалы, оларны насыл этип адам этмели? Бир кунь арандаки эски шейлерни къарыштыргъанда къартанасынынъ юнь чорабыны тапа, чорапнынъ ичинде бир тююмчик сакълы экен. Наджие тююмчикни чезип бакъса, сантырач явлукънынъ ичинде бир авуч сырлы бакъла бар экен.

Бу да не экен, деп чокъ тюшюне ве хатырлай! О даа кучюк къызчыкъ олгъан да къартанасынен берабер базаргъа бара эди. Къартанасы базар къапысы огюнде отурып, сантырач явлугъыны чезе, бакълаларыны сепе — фал бакъа эди. Къартанасы ольгени энди чокътан, амма шеэрлилер Айше фалджыны аля даа хатырлайлар...

Наджие сырлы бакълаларгъа бакъып, бу бакълаларнынъ эр бири нени бильдиргенини хатырламагъа тырыша... Эвде бир отьмек уфагъы биле къалмагъанда исе, бакъла тююмчигини ала да, базаргъа таба ёл ала. Бир четте отурып, огюне тёшей, устюне бакълаларыны обалап, отурып беклей...

О куню бир койлю атыны джоя. Къыдыра, къыдыра тапалмай, ёрулып эвине къайтып келе. Къадыны онъа:

— Я сен базарнынъ къапысы огюнде отургъан фалджылардан сорамадынъмы? Къайда къыдырмакъ кереклигини, бельки, олар айтырлар? — дей.

Койлю къадыны айткъаны киби япа, базаргъа келип фалджы къадынгъа мураджаат эте, джоюгъы акъкъында икяе этип, бир алтын бере де:

— Эгер атымны тапмагъа ярдым этсенъ, мен санъа бундан учь кере артыкъ акъча беририм,— дей.

Наджие бакълаларны авучына топлап, явлукънынъ устюне ташлай, бакса — бакълалар учь обачыкъ олып тюшелер, обачыкъларнынъ артына исе кучюк бир бакълачыкъ тыгъырып кете... Бичаре Наджие тюшюне, тюшюне де, акъылына кельгенини айта:

— Мына, шеэрнинъ четиндеки юксек учь байырны коресинъми? Сенинъ атынъ иште о байырларнынъ артында отлап юре!

Койлю севинч-къуванч ичинде ёлуна реван ола. Байырдан-байыргъа ярым кунь кете, энъ юксек байырны кечип, озеннинъ ялысында отлагъан атыны коре!

Экинджи куню сабасына Наджие кене базаргъа келип ерлешкенде, онынъ янына койлю келе, фал догъру чыкъкъаны ичюн «сагъ ол» деп, ваде эткен учь алтынны да бере, озю исе таныш-билишлерининъ эписине, базарнынъ къапысы огюнде отургъан фалджыны макътай. Наджие фалджынынъ намы бутюн шеэр ве онынъ чевресине даркъала.

Куньлернинъ биринде айдутлар падиша сарайындан онынъ къызыны хырсызлайлар. Оны башкъа мемлекетлерге алып кетип, буюк акъчагъа сатаджакъ олалар, гъалиба. Падишанынъ хызметкярлары къызны къыдырып бармагъан кошелери къалмай, лякин оны бир ерде тапып оламайлар. О вакъыт падиша падишалыкънынъ бутюн фалджыларыны топламакъны эмир эте.

— Фал бакъмакъ ичюн мен сизге къыркъ кунь ве къыркъ геджелик муддет берем. Эгер къызымны тапсанъыз — алтынгъа комерим! Тапмасанъыз, эпинъизни джеллят этерим! — дей падиша фалджыларгъа.

Падиша эр бир фалджыны айры одагъа ерлештирмелерини, оларгъа къыркъар бардакъ емек ве бирер бардакъ татлы шербет бермелерини эмир эте. Тек бир фалджы Наджиеге балаларынынъ янына къайтмагъа изин бериле. Озюни ве аш, шербет толу бардакъларны эвине алып кетип ташлайлар.

Айдутлар исе падиша къызыны шеэрден авлакътаки къобада сакълайлар, озьлери де падиша сарайы янында, базарда, джамиде адамлар хырсызлангъан къыз акъкъында не айткъанларыны динълеп юрелер. Падиша бутюн фалджыларны топлагъаныны эшитип, айдутлар бу хаберни аман буюклерине етиштирелер. Эр кестен зияде фалджы Наджиеден сакъынмакъ кереклигини де айталар. Падишанынъ къызы къайда сакълы олгъаныны ве оны ким хырсызлагъаныны Наджиеден гъайры кимсе айтып оламайджагъыны тенбиелейлер. Айдутларнынъ башы тюшюнджеге дала ве:

— Биз бу къадыннынъ эр бир арекетини козетип турмакъ керекмиз. Эр акъшам бир де-биринъиз онынъ эвине кирип, айткъан эр бир сёзюни къачырмай динъленъиз,— дей.

Къаранлыкъ тюшкенинен айдутларнынъ бириси фалджынынъ чардагъына чыкъып таванында бир тешик оя ве къулагъыны бу тешикке къойып, динъленип ята. Къоранта акъшамлыкъ емекке азырлыкъ коре, къызлары аш толу бардакъны алып келе, анасы исе:

— Мына, биринджиси энди кельди... Оны не япмалы? Къыздырайыкъмы я да бойле де ашайыкъмы? — дей.

Айдут бу лафларны эшитип, табана къувет берип къача. Буюклерине керип:

— Фалджы, мен оны козеткенимни аман сезди. Мен чардакъта даа ерлешип етиштиралмадым, о, балаларына: «Мына, биринджиси энди кельди. Не япайыкъ, къызартайыкъмы я да бойле ашайыкъмы?!» — деди. Худжур бир къоранта... адам ашайлар! — деп шикяетлене.

Башлыкълары айдуткъа инанмай, экинджи куню энъ акъыллысыны ёллай. О, акъшам чардакъкъа чыкъып, тешикке къулагъыны къойып динъленип ята. Шу арада:

— Мына, экинджиси де кельди... Не япайыкъ, къыздырайыкъмы я да бойле ашайыкъмы? — деген сёзлерни эшите.

Айдутнынъ отю патлап, буюклерине чапып бара да:

— Тюневин сен нафиле инанмадынъ! Мен даа чардакъкъа чыкъып етиштиралмадым, фалджы: «Мына, экинджиси де кельди,— деп айтты. Меним акъкъымда айтты, эбет. Сонъ: — Не япайыкъ, къызартайыкъмы я да бойле ашайыкъмы?» — деп сорады.

Айдутларнынъ буюклери бу сёзлерге инанмай, пек ачувлана ве:

— Сиз айдут дегиль де, къоркъакъсынъыз! О бичаре къадын падиша къызыны биз хырсызлагъанымызны къайдан бильсин?! — деп бу кереси фалджынынъ эвине озю бармакъ къарарына келе.

Къаранлыкъ тюшкенинен о, чардакъкъа чыкъып, тавандаки тешикке къулагъыны къойып ята. Шу арада Наджие балаларны арандан емек олгъан бардакъны ве шербет толу бардакъны алып кельмек ичюн ёллай. Огълу энъ буюк бардакъны алып келе, буны корьген Наджие:

— Мына, энъ буюги де кельди... Оны абрамакъ къыйынджа оладжакъ...— дей.

Айдутларнынъ башы, фалджы къадын олар акъкъында эр шейни бильгенини анълай. Чардакътан тюшип, къапыны къакъа, оны эвге давет этелер. Айдут:

— Наджие ханым, мен ханнынъ къызыны хырсызлагъан айдутларнынъ башы олам. Сиз артыкъ эр шейни бильгенинъизни анъладым, шунынъ ичюн де келинъиз, яхшыджасына анълашайыкъ. Падишагъа айтып, бойнумызны урманъыз, мен сизге падишанынъ къызы къайда олгъаныны айтайым... Истегенинъиз къадар акъча берирмиз,— деп ялвара.

— Яхшы,— разы ола фалджы Наджие,— мен сизинъ риджанъызны ерине кетиририм, лякин бир шартым бар: сиз бу падишалыкъны терк этип, бир даа мында къайтып кельмейджексинъиз.

Айдут къадыннынъ айткъанларына разы ола. О, падишанынъ къызыны къайда гизлегенлерини айта ве бу падишалыкъны эбедий терк этеджеклерине сёз бере.

Экинджи куню фалджы къадын сарайгъа келип, падишагъа онынъ къызы къайда олгъаныны бильдире. Падиша аман атына минип, везир ве хызметкярларынен берабер дагъгъа таба ашыкъа. Иште, бу ердеки къобаларнынъ биринде сакълангъан къызыны тапа. Падиша къызы тапылгъаны мунасебетинен падишалыкъта къыркъ кунь ве къыркъ гедже той япалар. Падиша бутюн фалджыларны сарай багъчасына топлай, софралар донатып, оларны зияфет эте.

Падиша джемаат ортасында фалджы къадынгъа сагъ ол айтып, ваде эткен мукяфатыны бермек ичюн багъчагъа келе. Багъчагъа кетеяткъанда секирген чегерткини корип, оны тутаджакъ ола. Чегертки биринджи кере секирип кете, экинджи кере де секирип кете, учюнджи кереси тутула. Падиша туткъан чегерткисини авучы ичине сыкъып багъчагъа келе. Келе де:

— Меним авучымда не олгъаныны тапкъан падишалыгъымнынъ баш фалджысы оладжакъ! — оладжакъ дей.

Фалджылар падишанынъ огюнден бирер-бирер кечелер, амма онынъ авучында не сакълангъаныны кимсе тапалмай. Невбет артыкъ Наджиеге келе. О, падишанынъ къаршысына келип тура, амма не айтаджагъыны бильмей, Къадын шашмалай, озь ичинден исе: «Чегертки киби къолгъа тюштинъ, иште» — деп тюшюне ве:

— Эй падишам, не айтайым?! Чегертки бир секирди — къолгъа тюшмеди! Эки секирди — кене къуртулды! Учюнджи кереси исе къолгъа тюшип, авучнынъ ичине сыкъылды, иште! — дей.

Падиша кулип, авучыны ача, авучынынъ ичинден исе чегертки секирип чыкъа ве къачып кете.

Падиша Наджиени падишалыкънынъ баш фалджысы этип тайинлейджек ола, лякин къадын падишагъа озь миннетдарлыгъыны бильдирип, ред эте, Падиша къызыны тапмакъ ичюн озюнинъ фалджы истидатларынынъ эписи гъайып эткенини вс артыкъ фал бакъып оламайджагъыны айта.

Падиша онъа инана. Наджие ве онынъ балалары ичюн буюк эв къурмакъны эмир эте ве онъа чокъ бахшышлар бере. Айдутлар да сёзлери устюнде турып, Наджиеге бир кисе алтын ве къыйметли бахшышлар къалдырып кетелер.

Фалджы Наджие озь балаларыны бакъып, аякъкъа турсата. Огъланларыны эвлендире, къызларыны акъайгъа бере, торунлар коре. Вакъты-саати кельгенде бу дюньяны терк эте, лякин догъру фалджы Наджие акъкъындаки чешит уйдурма икяелерни аля даа эшитмек мумкюн...

## Хайырлы тюш

Къадим заманларда бир койде Асан ве Хасан адлы эки дост яшагъан. Асан койнинъ къоюнларыны бакъкъан, Хасан исе якъындаки орманда къорай джыйып, шеэр базарында саткъан. Шай да яшагъанлар, эрте уянгъанлар, кеч яткъанлар, ава бозулып, айванлар бакъылмагъа чыкъарылмагъанда, орманда сылакъ ве сувукъ олгъанда, достлар атеш якъып, оджакъ башында бир-бирине чешит вакъиалар акъкъында икяе эткенлер.

Бир кунь Асан тюш коре: бир балабан ве эки кучюк йылдызчыкълар юксек коктен кумюш нурдан тыгъырып, авучынынъ ичине тюшкенлер. Асан тюшюни Хасангъа сёйлей. Бир къач куньден сонъ Хасан одун базарында бир къучакъ одун сатын, пите, пенир ала, къалгъан капиклерни исе базарнынъ къапысы янында отургъан фалджыгъа бере де, Асаннынъ тюшюни табир этмесини риджа эте. Фалджы авучы ичиндеки ренкли бакълаларыны ойнатыркен:

Кумюш нур — бу узакъ ёл. Балабан йылдыз исе шу ёлгъа чыкъмагъа джурьат эткеннинъ къаршысында расткеледжек буюк севгидир. Кучюк йылдызчыкълар исе — балалар...

Хасан эвге къайтып Асангъа тюшюнинъ сырыны айта ве къарарыны сорай.

— Анам-бабам энди къартайдылар, оларны къалдырып кеталмам. Эгер истесенъ, тюшюмни санъа багъышлайым. Битам манъа балалыкъта, эгер тюшюнъни самимий къальптен башкъасына багъышласанъ, о керчекке чевирилир, деген эди. Ал тюшюмни, барсын сенинъ олсун! Амма бир шартым бар, тюшюнъ ерине кельсе, сагъ-селямет олгъанынъны ве достлугъымызны унутмагъанынъны бильдирип, хабер ёлларсынъ.

Хасан Асангъа сёз берип, ёлгъа чыкъа.

Учь йыл девамында Хасан алемни кезди, чешит мемлекетлерде олды, чешит зенаатларны огренди, акъыл-теджрибе топлады. Бир кере мензилине етип бармадан геджеси ёлда къалды. Кетеяткъанда артындан атлы етип келе де янындаки даа бир атнынъ югенини элине туттырып: «Мында тур да, бекле», деп къаранлыкъкъа дала.

Хасан шашмалагъан алда атны тутып, беклей. Чокъмы беклей, азмы беклей, бирден янына даа бир атлы келип: «Отур аткъа, кеттик! Эм тездже давран, артымыздан къувалайлар», дей. Хасан атнынъ устюне атыла да, атлынынъ пешине тюше. Олар тек танъ атаджакъта атлар бираз ял алсын дие токътайлар ве энди ярыкъта бир-бирине тикилип бакъалар. Хасан атлыны бегене ве онынъ бутюн суаллерине джевап бере, лякин озю сорамагъа джурьат этмей. Йигит Хасаннынъ намуслы ве темиз адам олгъаныны бильмек истегенини анълай. Тыныш алып, ёлны девам этелер. Даа бир кере раатланмакъ ичюн токътагъанларында йигит шуларны икяе эте: «Къадим заманлар бир шеэрде бир къарт яшагъан, Онынъ учь огълу бар экен. Куньлернинъ биринде къарт ярамай ве олюмининъ якъынлагъаныны сезип, огъулларына намуслы, адалетли, башкъасынынъ малына козь атмайып, озь эмегинен къазанмакъны васиет эте. Сонъра оларнен бирер бирер лаф эте. Башта уйкен огълуны чагъыра: «Огълум, багъчадаки къарт армут терегининъ тюбюнде бир бардакъ алтын комген эдим. Къардашларынъ даа яшлар, сен исе энди паранынъ къадирини билесинъ, алтынны ал ве къардашларынънен берабер керегинъизге масраф этинъиз. Оларны бир де-бир зенааткъа огрет», дей. Уйкени ичинден: «Бабам мени къардашларымдан зияде севе, шунынъ ичюн де сырыны манъа ишанды» деп севине. О арада къарт ортанджы огълуны чагъырып: «Огълум, къарт армут терегимиз тюбюнде бир бардакъ алтын сакълыдыр. Агъанъ энди озю къазаныр, мен къардашынъа къасеветленем. Сен алтынны алып, онъа аякъкъа турмагъа ярдым эт, керек олса агъанънынъ да пайыны бер», дей.

Сонъунда къарт кенджесине насиат бере: «Яврум, мен пек хастам, кунюм битмекте. Багъчадаки къарт армут тюбюнде къара куньге деп бир бардакъ алтын сакъладым. Агъаларынъ энди буюдилер, озь куньлерини озьлери кечирирлер. Сен исе даа яшсынъ, ярдымгъа мухтаджсынъ. Алтынны сен ал, амма тек керегинъе ишлет. Зарур олса агъаларынъа да ярдым этерсинъ».

Бир къач куньден къарт оле. Огъуллары бабаларыны джыйып, дуа этелер. Сабасына уйкенлери къардашларыны чагъырып: «Ольмезден эвель бабам къарт армут тереги тюбюнде алтын комгенини айткъан эди. Саба терекнинъ тюбюни къаздым, амма ич бир шей тапмадым. Сизлерге де бу сыр акъкъында айткъан эдими?» деп сорай. Къардашлары сырдан хаберлери олгъаныны, амма алтынны алмагъанларыны айттылар. Экинджи куню агъа-къардашлар къадынынъ узурына барып, бабаларынынъ васиетлерини бильдирелер. Къады йигитлернинъ лафларыны динълеп, бойле дей: «Демек, сиз бабанъыз сизлерни алдагъаны-алдамагъаныны бильмеге кельдинъиз. Мен бабанъызны пек яхшы таный эдим, энди сизинъ суалинъизге джевап бермектен эвель, бир вакъианы айтайым. Къадим девирлерде бир койде ян къомшу олып къызнен йигит яшагъан. Вакъыт келип, олар бир-бирлерине севда олалар. Амма шай олып чыкъа ки, койнинъ четинде яшагъан бир йигит къызнынъ ана-бабасына къуда ёллай ве оларнынъ разылыкъларына наиль ола. Той куню къыз йигитке келип эр шейни айта. Йигит онъа къачмакъны теклиф эте, амма къыз разы олмай:

— Эгер мен буны япсам, анам-бабам масхаралыкъкъа даянамайып олерлер. Чюнки олар сёз берип, киевнинъ бахшышларыны энди алдылар. Не япайым, такъдирим шай экен. Мен сенинънен сагълыкълашмагъа ве озь элимнен токъугъан кисетни багъышламагъа кельдим. Барсын меним бахшышым санъа дайма севгимиз акъкъында хатырлатсын.

— Сен керчектен менинънен сагълыкълашмакъ ве бахшыш эдие этмек истесенъ, тойдан сонъ кель,— дей онъа йигит.

Той куню келинни киевнинъ эвине алып кетелер ве дюльбер яраштырылгъан одагъа ерлештирелер. Дюгюн биткен сонъ киевни де шу одагъа озгъаралар. Киев бакъса, келиннинъ кейфи ёкъ, гъам-кедерге далгъан. «Джаным, сиз не ичюн бу къадар кедерлисинъиз, я бугунь бизим энъ бахытлы кунюмиз де?», деп сорай киев.

Къыз ич бир шейни гизлемеден киевге къомшу йигитке севда олгъаныны, онынънен сагълышмагъа, кисет багъышламагъа баргъаныны айта. Киев тюшюнип-тюшюнип, сонъра: «Айды, ваде эткен экенсинъиз, барып сагълыкълашынъыз», дей.

Къыз киевнинъ алидженаплыгъына айретленип, геджелейин койнинъ кенарында яшагъан йигитнинъ эвине ёней. Йигит келин либасында кельген къызны корип шаша, амма бундан да зияде киевнинъ алидженаплыгъындан айретте къала. Къыз киевнен олгъан лакъырдысыны тариф этип, кисетни бере ве севгилисинен сагълыкълаша.

Къыз ёлгъа чыкъкъанда оны айдутлар тутып, атаманларынынъ узурына кетирелер. Атаман келинни корип, аман эвленмеге къарар бере. Сонъра тааджипнен не ичюн къараныкъта, бойле урбада кимседен къоркъмайып пайнозю юрьгенини сорай. Къыз атамангъа тою, севгилисинен сагълыкълашкъаны, киевинен лаф эткени акъкъында икяе эте. Атаман къызнынъ лафларыны динълеп, тюшюнджеге дала:

— Сенинъ севгилинъ де, къоджанъ да алидженаплыкъларыны косьтергенлер, Амма биз, айдутлар, да олардан кери къалмаймыз, Косьтер эвинъни, биз сени озгъарырмыз... Къады икяесини токътата. Хасанньнъ ёлдашы бир ютум сув ютып, сорай:

— Сонъ не дейсинъиз, къыз кимнинъки олмакъ керек: оны джандан севген йигитнинъми, киеви я да айдутлар атаманынъкими?

— Киевнинъ алидженаплыгъына етеджек ёкъ, чюнки о, озь арекетинен йигитни де, атаманны да бойле япмагъа чагъырды,— джевапланды Хасан.

Хасаннынъ ёлдашы разы олгъаныны бильдиререк башыны саллап икяесини девам этти:

— Энди исе алтын вакъиасы насыл биткенини динъленъиз. Хаким де агъаларгъа тыпкъы шу суальни берди.

— Энъ алидженабы киевдир, чюнки оладжакъ къарысына бир кереден ишанып, севгилиси иле сагълыкълашмагъа изин бере,— деди уйкени.

— Занымджа, къызны джанындан зияде севген йигит алидженаптыр,— фикир бильдире ортанджы огълан.

— Менджесине араларында энъ алидженабы айдутларнынъ башы. Хырсызлар бир алтын дие инсанны да аямай ольдюрелер. Мында исе мал оларнынъ къолларына озь аягъынен келе де, олар къызнынъ намусына токъунмакъ дегиль де, атта эвинедже озгъаралар,— дей кенджелери.

Къады еринден къалкъып: «Иште, дава да чезильди. Хырсызны тек хырсыз къорчалар. Демек, алтын толу бардакъ эвинъизде, оны терекнинъ тюбюнден кучюк къардашынъыз къазып чыкъарды».

Кучюк къардаш къадынынъ сёзлеринен разы ола ве агъаларындан афу сорай. Мегер о, бабасы сырыны тек бир онъа ишангъан беллеген экен.

Танъда Хасан ве онынъ ёлдашы кене ёлгъа чыкъалар. Акъшамгъа таба олар балабан шеэрнинъ диварларына якъынлашалар. Мухтешем бир эвге киргенде йигит хызметкярны чагъырып, маалленинъ къарты, молла ве якъын къолум-къомшуларны чагъырмакъны буюра. Онынъ бу арекетлерини козеткен Хасан йигит шу балабан ве дюльбер шорбаджысы олгъаныны анълай. Амма о, умумен беклемеген шей садир ола. Йигит энди Хасангъа хытап этип:

— Ялварам сизге, азиз мусафирлерни къаршыланъыз, яхшы этип сыйланъыз. Зияфеттен сонъ исе молла бизге никях къыйсын. Бугуньден итибарен эвнинъ сабысы ве шорбаджысы сиз, мен исе сизинъ садыкъ къарынъыз олурым,— дей ве башындаки къалпагъыны чыкъара. Хасан бакъса ёлдашы гузель бир къыз экен.

Тойдан къыркъ кунь кечкен сонъ Хасан падишанынъ сарайына ишке ерлеше. Бир йылдан сонъ бу ишчи падишанынъ да ишанчыны къазанды. Девлет башы бу инсангъа эр анги ишни ишанмакъ, ишнинъ нетиджесинде эмин олмакъ мумкюнлигини бильди. Хасан мында пек чокъ дост арттырды, амма душманлары да аз дегиль эди. Сарайнынъ хызметчилери падиша бу кельмешекке сыкъ-сыкъ мураджаат эткенини куньлей эдилер.

Бир кунь къарысы Хасангъа:

— Падиша бизге пек чокъ бахшышлар берди. Биз де оны эвимизге мусафирликке давет этсек ярамай олмаз эди,— дей.

Хасан къарысынынъ лафына кирип, о айткъаны киби япа. Падиша исе мусафирликке бармаздан эвель везирине эмир эте:

— Бар да Хасаннынъ насыл яшагъаныны, эви насыл олгъаныны бакъып кель. Падиша ве везирлерини къабул этмеге икътидары етер экенми?

Везир сокъакъта юрген сатыджылар киби кийинип, Хасаннынъ эвине бара. Эв бикесини корип шашып-шашмалагъанындан:

— A-а, мына сен къайда экенсинъ, гузель. О вакъыт мени алдап къачтынъ, энди исе къуртуламазсынъ,— деп къычыра ве къадыннынъ къолуна япыша. Везир шимдилик адий сатыджы олгъаныны биле унута. Къадын исе ярдымгъа чагъыра. Чапып кельген хызметкярлар везирни котеклеп, азбар къапы артына аталар.

Экинджи куню везир падишанынъ узурына келип, Хасаннынъ къарысынынъ дюльберлигини макътай:

— Азретим, бойле дюльбер къадын тек падишанынъ къарысы олмакъ керек. Эгер оны озь ареминъизге кетирмек истесенъиз, мен сизге ёлуны косьтеририм...

Падиша Хасанны узурына чагъырта:

— Языкълар олсун, даветинъни къабул этип оламайым. Къызым хасталанды, оны тедавийлемек ичюн кийик огюзлернинъ сютюнде ювундырмакъ керек. Ёлгъа не керек олса ал да, тездже давран, эм сютсиз къайтып кельме.

Хасан тюшкюн алда эвге къайтып, падишанынъ эмирини къарысына бильдире.

— Вай, бу аслы да къыйын иш дегиль,— куле къарысы.

Къарысы Хасаннынъ торбасына къокъулы от къойып, тенбиелей:

— Учь кунь чёль бойлап кунеш баткъан тарафкъа чапарсынъ. Учюнджи куню балабан гольнинъ янына барып чыкъарсынъ. Кийик огюзлер шу гольден сув ичелер. Мына бу отларнынъ ярысыны голь янында даркъатырсынъ. Биринджи олып сув ичмеге баш огюз кетер, о сувсагъаныны къандыргъан сонъ эминликнен янына бар да къалгъан отны къокълат. Огюзлер бу къокъунынъ пешинден тап дюньянынъ четине де барырлар.

Он кунь дегенде шеэрнинъ бутюн эалиси къоркъу ве айрет иле араба къапылардан Хасаннынъ пешинден келеяткъан кийик огюзлер сюрюсини козетип турдылар. Хасан падишанынъ узурына котерилип:

— Падиша азретлери, огюзлернинъ сабысы Дев къызынъызны тек тазе сют ичинде ювундырмакъ, огюзлерни исе везирлеринъиз сагъмакъ керек, деп айтты.

Падиша ве везирлери пенджереден мейдангъа бакъып, дешетли бойнузларыны саллап тургъан огюзлерни корьдилер. Къоркъудан тал тиллери тутула. Бираздан биринджи олып озюне кельген падиша:

— Бойле муим авалемни беджергенинъ ичюн мукяфат алырсынъ. Сен огюзлерни къыдырып юрьген вакътынъда табиблер къызымны тедавийледилер. Эйди огюз сютюнинъ кереги ёкъ, огюзлерни кери къайтара билесинъ.

Хасан эвине къайта, падиша ве везирлер исе ондан къуртулмакънынъ янъы ёлларыны араштыралар. Куньлернинъ биринде падиша кене Хасанны узурына чагъырта:

— Кеченлерде мен четэлли султан достумдан мектюп алдым, манъа бахшыш оларакъ алтын юклю он эки деве ёллагъаныны яза. Керван энди чокътан пайтахткъа келип чыкъмакъ керек эди. Бес-белли ёлда оны айдутлар талагъандырлар. Мен санъа шу керванны тапып, мьшда кетирмекни эмир этем.

Хасан эвге къайтып, къарысына падишанынъ янъы эмирини бильдире. Къарысы динълеп, къоджасынынъ элине дуалыкъ бере:

— Мына буны бойнунъа такъ. Учь кунь кунеш догъгъан тарафкъа чапарсынъ. Огюнъде аджайип багъча пейда олур. Багъчагъа кирип, сени къаршылагъан къызгъа шу дуалыкъны берирсинъ.

Айтылгъаны киби Хасан учь кунь юре ве дюльбер багъчанынъ къапысы огюнде токътай. Къапы ачлыгъанынен, ичери кире. Бакъса, къаршысына къарысына пек бенъзеген бир къыз чыкъа. Хисни аттан тюшип, тиз устюнде теменна этерек къызгъа дуалыкъим такъдим эте. Къыз мусафирни эвге давет этип, софра доната. Ашагъан сонъ Хасан къайдан ве насыл ишнен кельгенини тарифлей.

— Я сиз бизим эништемиз экенсинъиз де. Сизинъ къарынъыз — бизим аптемиз, оны алып къачкъан эдилер. Мен оны пек сагъындым. Ярын танъда сиз иле берабер ёлгъа чыкъармыз,— дей къыз.

Учь куньден сонъ Хасан, балдызы ве онынъ хызметкярлары севинч козьяшларыны тёкерек корюштилер. Сабасына хызметкярлар азбарны тер-темиз этип, ерге йипек килим тёшедилер. Апте-къардаш килим устюнде юрип, нелердир окъудылар. Аякълары баскъан ерде алтын парчалары асыл олдылар. Падиша истеген алтын топлангъанда, Хасан девлет башынынъ узурына барды. Падиша къуванмакъ ерине, кене тюшюнджеге далды. Бир къач куньден падиша кене Хасанны чагъыртты

— Сонъки вакъытта гъам-къасевет басты мени. Кеченлерде бир тюш корьдим, иште о манъа раатлыкъ бермей. Тюшюмде къартанам-къартбабам, бабам ве анам келип, бир шейлер айтаджакъ олдылар, амма айтмадылар. Не ичюндир манъа джанлары агъыргъан. Лякин бу фаний дюньяда окюнчлерини айтып оламай экенлер. Ялварам, меним сонъки истегимни ерине кетир. Эгер шу ишнинъ де тюбюнден чыкъсанъ, сенден ич бир шей аямам.

— Я не япмакъ кереким?

— О бир дюньягъа барып, тувгъанларымны араштырып тап да, джанагъыртувларынынъ себебини сора,— дей падиша.

Хасан падишанынъ бу эмирини де къарысына сёйлей. Къарысы онъа падишагъа барып, бу вазифени беджермек ичюн къыркъ кунь муддет ве къыркъ къой сорамасыны огрете. Хасан шай да япа.

Бельгиленген муддет сонъуна еткенде Хасаннынъ къарысы ве онынъ къардашы шеэрден чыкъып, куль топлайлар. Эвге къайтып Хасанны шу куль ичинде былаштыралар, юзюне къара куе сюртип, йыртыкъ джарты тон кийдирелер. Сонъ падишагъа о бир дюньядаки сойларындан мектюп язып, Хасаннынъ къолуна берелер.

Танъ агъаргъанынен Хасан сарайгъа ёл ала. Сокъакъ бою къычырып кете:

— Ёкъ, ёкъ. бу дюньяда яшамагъа истемейим! Бу дюнья яланджы, ярамай дюнья! Мында тек беля-кедерлер бар! Тилим тутула, юрегим бузлай. Ах, не къадар гузель о бир дюнья! Тек бакъий дюньяда яшамакъ мумкюн экен!

Хасан даа сарайгъа етмезден, падишанынъ хызметчилери Хасаннынъ о бир дюньядан къайткъаныны хабер этелер. Хасан къычыра-къычыра сарайгъа кире ве падишанынъ аякъларына йыкъылып мектюпни узата.

— Азретим, бу мектюпте бабанъыз, ананъыз ве къартбабанъыз неге джанлары агъыргъанларыны яздылар. Мен анда баба-деденъизнинъ мунасип везирлерини де расткетирдим, мектюпте оларнынъ да селямлары бар.

Падиша мектюпни окъур экен, Хасан кене къалтырап къычырып башлады:

— Тек о бир дюньяда мисильсиз севинч ве бахт укюм сюре. О бир дюнья къуванч мекяныдыр, бу дюнья исе гъам-къайгъыларгъа толу. Мени тездже йиберинъиз, мында яшап оламам, тез-тез анда кетейим! Ким о бир дюньягъа барса, бу дюньягъа кери къайтмаз. Тез йиберинъиз мени, тез.

Падиша ве везирлери мектюпни окъуп, тап агъладылар. Падиша Хасангъа о бир дюньягъа насыл этип барып кельгенини сораштыра. Онынъ икяесини динълеген сонъ, суаль бере:

— Аджеба, бизлер де анда барып олур экенмизми?

— Эбет, мейданда учь юз багъ къуру одун, учь юз демет тобанны обалагъан сонъ, устюне юз метий къокъулы ягъ тёкмекни буюрынъыз. Эм атешни тек о бир дюньягъа барып кельген инсан якъа билир. Чюнки тек о кунеш нурларындан атеш алып якъар.— дей Хасан.

Бир афта девамында мейданда одун, тобан, къокъулы ягъ толу метийлерни азырладылар. Хасаннынъ къарысы онъа кунешли джам парчасыны тапа, гъайрытабиий урбаларны кийсете, чюнки атешни падишанынъ эмирине бинаэн Хасан якъаджакъ эди.

Авасы ачыкъ олгъан бир кунь байрам урбаларыны кийген падиша, везирлер одунлар устюне ерлешелер. Падиша мейданда бар сесинен ёкълугъында озюнинъ ерине Хасанны падиша оларакъ илян эте. Хасан падишагъа йипек йип узатып, ёлда бир-бирлеринден къалып кетмемек ичюн везирлеринен берабер багъланмакъны меслеат эте.

Падиша ве везирлери тёпеге котерилелер. Хасан мердивеними алып, къарысы берген джам парчасынынъ ярдымынен одун ве тобан обасыны якъа. Къоджаман атеш бирден тап коккедже котериле. Атеш янып биткендже чалгъыджылар даре-давул чалалар. Бираздан сонъ сёнген атеш озю иле залым падиша ве пахыл везирлерини алып кете.

Хасан исе мемлекетнинъ баш адамы олып къала, этрафына намуслы ве пак виджданлы инсанларны топлай, оларнынъ арасындан везирлерини, къазнаджыларыны, верги топлайыджыларны, къануншынасларны тайинлей. Ниает мемлекетке кене барышыкълыкъ ве тынчлыкъ къайта.

Куньлернинъ биринде раатлыкъ вакътында Хасан багъчада къызы ве огълунен ойнагъанда янында отургъан къарысы ве балдызына бакъып:

— Джаным, не ичюн сени корьген сонъ падишанынъ везири насыл олса да мени ёкъ этмек пешине тюшкенини анълап оламайым? —деп сорай.

— Сиз мен ве къардашым перилер несилинден олгъанымызны анълагъан олсанъыз керек. Биз экимиз сиз корьген багъчада осьтик. Бир кере багъчамызнынъ янындан кечкен падиша мени корип, мытлакъа аремине алмакъ истей. Гедженинъ дер маалинде падишанынъ хызметчилери мени алып къача ве сарайгъа кетирелер. Падиша никях кунюни бельгилеп, озю авгъа ёней. Падишанынъ везири агълагъанымны корип, аджыгъан киби олып, къуртармагъа сёз бере. Мен онъа инандым. Намуслы ве темиз адамнен иш тутам, деп белледим. О исе гизлиден манъа йигит урбасыны кийдирип, атханеден бир аткъа минип ёлгъа чыкъарсынъ, шеэрнинъ четинде сени беклерим, деди. Мен шай да яптым. Везир ёлны шашыра, шунынъ ичюн онъа дие кетирильген аткъа везир дегиль де сиз миндинъиз. Демек, Юдже Алла шай язгъан. Энди анълагъаныма коре, везир мени хырсызлап шеэрден узакътаки сарайында сакълайджакъ олгъан экен. Шунынъ ичюн де мени мында корип ве сизинъ къадынынъыз олгъанымны бильген сонъ, оч алмакъ истеди. Амма кене де, юкъарыда язылгъаны киби олды...- деп йылмайып джевап берди къарысы. Шу ерде Хасан досту багъышлагъан тюшни ве сагълыкълашкъанда айткъан сёзлерини хатырлап, бу акъта къарысы ве балдызына икяе этти.

Хасан узакъкъа созмайып, къомшу мемлекетке бир керван юклю девелерни ёллай. Бир ай дегенде къайтып кельген керван да Асан да бар эди. Падишанынъ узурына тешриф буюра.

— Сенинъ Хасан адлы достунъ бар эдими? — деп сорай падиша абдырагъан йигиттен.

— Бар эди. Биз ян-янаша эвлерде яшай эдик, мен мал бакъа эдим, о, исе шеэрге одун ташып сатты.

— Сонъки кере оны не вакъыт корьген эдинъ?

— Корьмегеним пек чокъ олды. О меним акъикъий достум эди. Бир кере мен тюш корьдим, тюшюмде коктен авучыма бир ири ве эки кучюк йылдызлар тыгъырдылар. Достум тюшюмни онъа багъышламамны риджа этти. Шу тюштен себеп энъ садыкъ достумдан айырылдым.

— Эгер шимди корьсенъ танырсынъмы?

— Эбет! Онынъ бир къулагъынынъ артында бенъи, аягъында исе берчи бар эди. Бизим бугъамыз тюрткен сонъ къалгъан из.

Падиша еринден къалкъып Асангъа бенъи олгъан къулагъыны ве аягъындаки берчни косьтере. Асаннынъ севинчинден тили тутула, достлар козьяш иле къуджакълашалар. Хасан достуны къарысынынъ къардашына эвлендире ве балабан дюгюн япа.

Халкъымызда нафиле «Башкъа язылгъаныны козь корер» деп, «Эгер достунъ бахтлы олмагъа ярдым этсе, къуванчынънен пайлаш» дие къошалар.

## Кемане, Даре ве Къавал

Кемане сокъакъ бою кете эди. Аркъасында богъчасы, богъчасынынъ ичинде исе онынъ бутюн йырлары. Чокъмы кете, азмы кете — болдурып, ёл кенарындаки ташчыкъкъа отурып, тюшюнджеге дала. Онынъ бутюн дюньяда бир досту биле олмагъанына, богъчадаки йырларынынъ да эписи бири-биринден аджыныкълы олгъанына окюнип окюр-окюр агълай. Агълап тойгъан сонъ, кене ёлуны девам эте.

Кемане кете-кете баягъы ёл кече. Бирден къулагъына бир гурюльти эшитиле. Башыны котерип бакъса, байырдан ашагъы Даре тыгъырып тюше. Озю де ойле бир гурюльтинен келе ки, дерсинъ огюз сюрюси чала. Даре Кеманени корип токътай:

— Селям алейкум, Кемане. Огъурлар олсун, къайда кетесинъ я?

— Козьлерим бакъкъан тарафкъа,— деп джеваплана Кемане.

— Мен де о якъкъа кетем. Айды, берабер кетейик. Бири-биримизге аякъдаш олурмыз.

Кетелер. Даре, онынъ пешинден Кемане. Узакътан аджыныкълы бир ава эшитиле. Якъынджа келип бакъсалар — чалы тюбюнде Къавал отура ве яваштан инълей. Экиси де бир кереден:

— Селям алейкум, Къавал бей! Не олды я? Пек эфкярлы йырлайсыз?

— Къуванмагъа шей ёкъ,— дей Къавал.— Къашкъырлар бутюн къой сюрюсини богъып, чобанларны да таладылар. Оларны аджыйым.

— Юр бизнен, бири-биримизге аркъадаш олурмыз,— деп теклиф эте Даре.

Энди учевлешип кетелер. Козь къаранлыгъы тюшкенде бир дагънынъ янына келип чыкъалар. Атеш якъып къызыналар, раатланалар. Азачыкъ озьлерине кельген сонъ, къана, берабер йырлап бакъайыкъ, дейлер..

Кемане яваштан чалып башлай, онынъ артындан Даре истер-истемез домпулдай, Къавал да инълей-инълей оларгъа зиль тута. Бу агъыр ве аджыныкълы нагъмеден бутюн дагъны къаарь-къасевет сарып ала, атеш де сёне, чегерткилер де суса, атта коктеки йылдызлар биле сёне...

Сабасына достлар кете-кете бир койге барып чыкъалар. Бу койнинъ сакинлери бол берекет алгъан, амбарларны толдурып, энди Алтын Кузьнинъ догъгъан куню — Дервизагъа азырлана экенлер. Этраф койлерден мусафирлер чагъыргъанлар, софралар донаткъанлар. Эр кес ашай, иче. Лякин недир етишмей, не етишмегенини койлюлернинъ озьлери де анълап оламайлар...

Иште, бу арада Кемане, Даре ве Къавал пейда олалар. Оларны корип: «Бизге етишмегени бу экен! Чалгъысыз байрам байрам олурмы?» — дей койлюлер. Достларны тёрге кечирелер. Ашаталар, ичирелер. Мусафир эткен сонъ, шенъ бир ава чалмакъны риджа этелер. Авагъа джошып эр кес оюнгъа тюше.

Адамлар сабагъадже ойнап йырлайлар. Сонъра эвлерине, озь койлерине къайталар. Шенъ чалгъыджылар: Кемане, Даре ве Къавал акъкъында эйи хабер бутюн алемге даркъай.

О йылы кузь узун ве сыджакъ ола. Эр бир койде байрам, той джыйын отькериле. Чалгъыджы достларнынъ къаарь-къасеветке вакъытлары къалмай.

Эвинъде бутюн керегинъ олса, эр кес сагъ-селямет олса, амбарлар толу олса, айванлар токъ, бакъылгъан олса адамлар да джумерт ве мусафирчен олалар. Эр бир койде, койлюлер чалгъыджыларны озгъарыр экенлер, багъышлагъан къуванчлары, эмеклери ичюн хатырларыны пек хош эткенлер.

Достлар, къазангъанларыны топлап топракъ алалар, эв къуралар, багъ етиштирелер. Бу буюк дюльбер эвнинъ янындан кечкенлер: «Бу Кемане, Даре ве Къавалнынъ эви»,— дейлер.

Куньлернинъ биринде достларны буюк ве зенгин тойгъа чагъыралар. Той гедже-куньдюз бир афта девам эте. Кемане келин ве онынъ джариелери ичюн шенъ йырлай. Къавал киев ве онынъ достларыны шенълендире. Даре исе — ортагъа кучь сынашмакъ ичюн чыкъкъан пельванларгъа зиль тута.

Бир афта девам эткен той да бите. Киевнинъ бабасы чалгъыджыларны разы этип, оларгъа алтын бере. Толу бир даре алтын. Достлар пек хош олып эвлерине къайталар. Кельген сонъ алтынларны пайлаштырмакъ къарарына келелер. Алтынларны къонанынъ устюне обалап, этрафына отуралар. Эр бири обадан бирер алтын алып, озь янына топлап башлай. Алтынларны учь къысымгъа болелер, лякин ортада бир алтын капик къала...

Достлар къона устюнде къалгъан алтынгъа бакъып, не япаджакъларыны бильмейлер. Бир алтынны учьке насыл боледжеклерине чаре тапмай, шашмалап къалалар.

— Аранъызда энъ сесли, энъ итибарлы меним,— дей Даре.— Демек, алтынны мен алмакъ керегим.

— Ёкъ,— дей Кемане.— Къальблерни сызлаткъан, энъ назик сес киминъки? Меним сесим. Демек алтын меним оладжакъ.

— Бакъ сен бу къопайчораларгъа! — секирип тура Къавал.— Киев ве онынъ достларыны ким шенълендирген эди? Мен. Алтын да меним олмакъ керек.

Достлар чокъ вакъыткъадже тартышып, давал ашалар. Амма бир сёзге келип оламайлар. Тюшюне-тюшюне, шу алтын капикни багъчагъа тереклернинъ тюбюне комип, барып адамлардан акъыл танышмакъ къарырына келелер. Олардан анги бириси бу алтынгъа ляйыкъ олгъаныны адамлар айтсынлар.

Озь байлыгъыны таптлап кетмеге бириси де истемей. Эр бири озь алтынларыны алып ёлгъа чыкъа. Олар гедженинъ бир маалинде атеш этрафында отургъан адамларгъа расткелелер. Бу — зияфет башында отургъан айдутлар экен. Чалгъыджыларны корип пек къваналар. Оларны ортагъа алып, чалынъыз дейлер. Чалгъыджылар исе индемей туралар. «Сиз бизни кейфлендирмеге истемейсинъизми!»,— деп ачувлана айдутларнынъ башы. Кемане оларгъа бойле джевап бере:

— Сайгъылы айдут азретлери! Биз гонълюнъизни хош этермиз, амма башта сиз давамызны чезмек кересинъиз: бизим анги биримиз баш, анги биримиз энъ итибарлы? Демек алтын да онынъки олмалы.

— Бу даваны чезмеден эвель, биз бу алтын насыл олгъаныны корьмек керекмиз...

Айдутларнынъ башы шейтан киби айнеджи экен. Даванынъ къокъусыны бир кереден анълай...

Кемане озь алтынлары сакълагъан богъчаны ача. Атешнинъ ярыгъында алтынлар гуя коктеки йылдызлар киби парылдайлар. Айдутлар алтынларны корип Кеманенинъ устюне атылалар. Онынъ теллерини къопаралар, къулакъларыны сындыралар, багърыны эзелер. Алтынлар ичюн ойле котек чыкъаралар ки, достлар зорнен къачып къуртулалар.

Учюнинъ де кейфи ёкъ, кетелер. Баягъы кеткен сонъ яйляда йылкъыджыларны расткетирелер. Адамларнынъ башлары эгик, кейфлерни ёкъ, отуралар. Сатмагъа айдагъан ат сюрюси къашкъырлардан къоркъып, озюни яргъа аткъан. Йылкъыджылар энди атларнынъ шорбаджыларына насыл джевап береджеклерни тюшюнип, гъам-къасевет ичинде отуралар.

Олар чалгъыджыларнен селямлашып, ал-хатыр сорагъан сонъ, бир ава сымарлайлар, амма чалгъыджылар индемей туралар. Йылкъыджыларнынъ энъ уйкени: «Сиз бизни урьмет этип, къасеветимизни савултмакъ истемейсинъизми?,— дей. Къавал онъа бойле джевап бере:

— Сайгъылы йылкъыджы эфендилер! Биз мытлакъа чалармыз, амма сиз башта бизим давамызны чезмек кересинъиз: анги биримиз баш, анги биримиз алтынгъа ляйыкъ...

Къана о алтын?,— сорай бир йылкъыджы.— Бельки онынъ ичюн дава котермекнинъ аджети ёкътырдыр?

Бу акъаретли сёзлерни эшиткен Къавал даяналмай. Торбасыны чезип, йылкъыджынынъ огюне озь байлыгъыны сепе. Йылкъыджылар алтынларны корелер, бутюн дюньяларыны унутып, оларны джыйып башлайлар. Къавал ачувланып, озь байлыгъыны къорчаламагъа атыла, амма йылкъыджылар оны да, достларыны да дереге котерип аталар...

Сабасыны достлар дереден зар-зорнен тырмашып чыкъалар. Бири-бирине къолтутып, яваш-яваш кетелер. Буюк ёлда оларгъа кой пельванлары расткеле. Олар да котектен когерген, шишкенлер. Ялынаякъ, устьлеринде тек шалварлары бар экен... Олар базар куню ярмалыкъкъа, башкъа курешчилернен кучь сынашмакъ, баш мукяфатны къазанмакъ ичюн баргъан экенлер. Амма куреш вакъытында оларнынъ арабаларыны да, атларыны да, урбаларыны да айдутлар алып къачкъанлар. Курешчилер не къадар тырышсалар да баш мукяфатны къазанып оламагъанлар. Энди масхара олып койлерине къайталар. Койдешлеримизнинъ козьлерине бу сыфатта насыл корюнир экенмиз деп, ойланып кете экенлер...

Пельванлар чалгъыджыларны корип пек къуваналар. Оларны сарып алып, шенъ бир ава чалмакъны риджа этелер. Чалгъыджылар исе индемей туралар. Пельванлар ачувлана: «Сиз энди акъчасыз чалмагъа да истемейсизми?».

— Биз истеген аванъызны чалырмыз,— дей Даре.— амма сиз башта давамызны чезинъиз: бизим арамызда энъ яхшы ким, энъ мунасип ким, алтын кимнинъ олмалы...

Курешчилер бири-бирине бакъалар. Оларнынъ буюги бойле дей:

— Сизинъ даванъызны чезмеден эвель, биз алтьш керчектен де алтын олгъанына эмин олмакъ керекмиз. Бельки о, алтьш дегильдир...

Бу сёзлер Даренинъ джанына тие. О, торбасыны чезип, ёлгъа бутюн барлыгъыны сепе. Пельванлар алтынны корип, къуванчларыны ичлерине сыгъдырамайып, багъырып алтынгъа атылалар. Даре оларньшъ бирини де, дигерини четке чеке, амма къайда! Олар дарени тепмелейлер, мешин кольмегини йыртып, ойле фырландыралар ки, Кеманенен Къавал оны ёл четиндеки арыкътан зорнен къыдырып тапалар.

Бутюн байлыкъларыны джойып, котек ашап, бир алтынгъа ола не къадар акъаретлерге огърап, чалгъыджылар эвлерине къайталар. Шу алтынны къазып алып базаргъа кетелер. Догъру эснафчылар устаханесине кирелер.

Оларны анда низам-тертипке кетирелер. Кеманеге янъы садеф къулачыкълар къоялар, янъы теллер чектирелер, эзильген якъларына лак сюртелер. Дареге янъы мешин кольмек кийдирелер, ялкъылдагъан зильчиклер такъалар. Къавалнынъ исе козьчиклерини буллюр шыранен ювып, янъы тончыкъ кийдирелер.

Достлар бир ерге топланып, бири-бирине бакъып къалалар, озълерини танып оламайлар: о къадар дюльбер олгъанлар. Кемане къувангъанындан артыкъ даянып оламай: янъы теллерини черте. Даре онъа зиль тута. Къавал да янъгъыравукъ нагъмесинен достларгъа къошула. О куню базарда олгъан бутюн халкъ шенъ чалгъыджыларны динълемеге топлана.

Иште о куньден берли достлар бир даа давалашмайлар. Татлы-муаббет яшайлар. Шимди де шай яшайлар. Кой-койден кезип той чалалар, байрамларда адамларны шенълендирелер. Олар эр дайм къуванч, йыр олгъан ерде, къайтарма янъгъырагъан ерде булуналар. Бу ханлыкъта Кемане, Даре ве Къавалдан да итибарлы ве намлы кимсе олмагъан...

## Учь къызнынъ къурназлыгъы

Фукъаренинъ бири шорбаджысынынъ ерини сюреяткъанда, сабаннынъ тюрени бир бардакъкъа урулып, оны парлай. Фукъаре бакъса не корьсин, бардакънынь ичи алтын толу. О, бу алтынларны джебине толдурмакъ ичюн ерге эгиле. Эгиле амма, бу арада шорбаджысы келип къала ве меселени анълап:

— Меним топрагъымдан тапылгъан алтын — менимдир! — деп бутюн алтынларны тутып ала.

Заваллы фукъаре башыны тёбен алып, тюшюне-тюшюне эвине къайтып келе. Онынъ бири-биринден дюльбер учь къызы бар экен. Бу къызлар бабаларынынъ эфкярлангъаныны корип:

— Бабам, сизге не олды? — деп сорайлар.

Фукъаре, башына келип кечкен шейни къызларына айта. Къызлар озь аралары бираз мушаверелешкен сонъ:

— Бабай, чокъ тюшюнменъиз, биз о зенгинден сиз тапкъан алтынларнынъ эписини къайтарып алырмыз,— дейлер.

Экинджи куню сабасы къызлар озьлерининъ энъ яхшы урбаларыны кийип, къушаналар ве эр бири озюне бир лагъап уйдура. Буюк къыз:

— Меним адым «Меним киби» олсун,— дей.

Ортанджысы:

— Меним адым «Менден бетер» олсун,— дей.

Кучюги де:

— Меним адым «Не ерде ойнайыкъ» олсун,— дей.

Иште, бойле этип, къызлар зенгиннинъ эвине кетелер. Зенгиннинъ къапы бекчиси олардан ким олгъанларыны ве къайдан кельгенлерини сорай. Буюк къыз:

— Биз Ирандан кельдик. Иран падишасынынъ къызларымыз, бу ерлерни кезип корьмек истеймиз,— дей. Къызлар озьлерининъ лагъапларыны айталар.

Зенгин, бу хаберни эшиткенинен, эвден чапып чыкъа да, мусафир къызларны буюк бир сайгъынен къаршылап ала. «Иран падишасынынъ къызлары» шерефине буюк бир зияфет япа. Зенгин озюне урьмет косьтерген бойле мусафирлерге къуванып, къарардан зияде ичип, сархошланып къала. Къызлар, бабалары тапкъан алтынны явлукъкъа сарып алалар ве чыкъып кетмеге азырланалар. Бу арада кучюк къызнынъ козюне зенгиннинъ устрасы илише:

— Мен бу мусафир севген адамгъа озюмнинъ хатырамны къалдырмакъ истейим,— деп, устраны ала да, онынъ сакъалынынъ бир тарафыны тыраш эте, экинджи тарафыны тырашсыз къалдыра.

Ортанджысы:

— Мен де сырадан къалмагъа истемейим,— деп зенгиннинъ мыйыгъынынъ бир тарафыны тыраш этип ала.

Буюги:

— Я меним сизден не эксиклигим бар,— деп зенгиннинъ къашлары ве баш сачларьшынъ ярысыны тыраш этип ала.

Къызлар кулюше-кулюше эвлерине къайтып кетелер. Зенгин исе, бираздан сархошлыкътан айынып, о якъ-бу якъкъа бакъа, амма къызларны корьмей, азбаргъа чыкъа ве къапы бекчисинден:

— Меним кибини корьмединъми? — деп сорай. Къапы бекчиси, маймунгъа ошагъан шорбаджысына бакъып, кулькюден къатып къала да:

— Сенинъ кибини, шорбаджы, даа омюримде корьмедим,— дей.

Зенгин соравларыны девам этип:

— Я, Менден бетерни де корьмединъми? — дей.

Къапы бекчиси, шорбаджысы шакъа этедир беллеп:

— Сенден бетери, шорбаджы, дюньяда тапылмаз,— дей.

Зенгин текмиль шашмалап башлай:

— Я, Не ерде ойнайыкъны корьмединъми? — деп багъыра.

— Эй, шорбаджы, менден сорагъанынъыз не, истесенъиз сокъакъта ойнанъыз даа! — дей.

Зенгин шашып-шашмалагъанындан, сакъалыны сыйпайджакъ ола — бакъса, сакъалынынъ ярысы ёкъ. Мыйыгъыны бураджакъ ола — бакъса, мыйыгъынынъ ярысы ёкъ. Къаарь-къасеветтен къолунен башына япыша — бакъса, баш сачынынъ да ярысы ёкъ.

Зенгин, яйгъара къопарып:

— Тут, тут! — деп къапы бекчисине эмир эте.

— Кимни тутайым, шорбаджы?

— Кимни дегенинъ не? Тез ол, Меним кибини тут!

Къапы бекчиси, бу адам делирген, гъалиба, деп шорбаджысыны къучакълап тута.

— Ёкъ, ёкъ, мени дегиль, Менден бетерни тут!

Къапы бекчиси шорбаджысыны къучагъындан чыкъармайып:

— Туттым, туттым, шорбаджы, сенден бетери бир ерде ёкътыр,— дей.

— Я, не ерде ойнайыкъ?

Къапы бекчиси:

— Эй, шорбаджы, бу алынъызнен даа ойнамакъ истейсизми? Юр, эвге киринъиз! — дей де оны дели санып, эв ичине къапай.

## Учь дост

Бир заманда бар экен, бир заманда ёкъ экен, бир эркек улакъ бар экен. Бир кунь о, кой четиндеки куль обалары янында отлап юргенде бойнузчыкъларына эски къырмызы чул илише. Улакъ бойнузларыны чулдан къуртармакъ ичюн башыны о якъ-бу якъкъа саллай. Саллагъан сайын, чул онынъ бойнузларына даа бетер сарылгъан.

Шу ерде отлап юрген къочкъар, улакънынъ алыны корип, тааджиплене ве: «Хайыр ола, башынъа сарыкъ сарып къайдаларгъа ёл алдынъ я? — дей.

Улакъ не айтаджагъыны бильмеден шашмалап: «Мусафирликке кетмеге ниетлендим, истесенъ юр, берабер кетейик»,— деп джевап бере.

Къочкъар улакънынъ теклифине разы ола. О да, бойнузларына чул сарып, эркек улакънен кете. Азмы кетелер, чокъмы кетелер, оларнынъ къаршысына бир тана чыкъкъан.

— Хайыр ола! — деген тана ве меселени анълагъан сонъ, оларнен кетмеге къарар берген.

Учь дост баягъы ёл юргенлер. Энди къаранлыкъ тюшип башлагъан. Олар геджелемек ичюн ятакъ арап кетеяткъан маальде ёл ортасында бир къара шей корюне. Ёлда яткъан къара шейнинъ не экенини бильмек ичюн тананы ёллагъанлар. Тана къоркъа-пыса, ерде яткъан къара шейнинъ янына якъынлашкъан. Бакъса не корьсин, ёл ортасында яткъан шей, къашкъырнынъ олюси экен.

Учевлешип, къашкъырнынъ терисини сыдыралар ве тананынъ устюне юклеп, ёлларыны девам эттирелер.

Этраф баягъы къараныкълашкъанда достлар узакъта бир ярыкъ корелер ве севине-севине, о тарафкъа адымлайлар. Ярыкъкъа якъынлашкъанда андан чалгъы сеси эшитиле. Олар эвнинъ къапысыны къакъалар ве тананынъ сыртындаки терини аятта къалдырып, ичериге кирелер. Кирселер не корьсинлер, чешит тюрлю емеклернен, мейва-емишлернен донатылгъан софра башында алты къашкъырнен эки тильки кейф чатып отура экенлер.

Къонакъбайлар озь аякъларынен сюрип кельген къысметлерине гъает къуваналар. Оларны софрагъа давет этелер. Улакъ, къочкъар, тана къоркъа-пыса софра башына кечип отуралар.

Бираздан къашкъырлардан бири мусафирлерни шенълендирмек ичюн элине даре алып, йырламагъа башлай:

Дингир, дингир, дингирдек,
Эркек улакъ бугуньлик,
Къочкъар олур ярынлыкъ,
Тана исе бирсикуньлик,
Дингир, дингир, дингирдек...

Йыр тесиринден къочкъар ве тана къалтырамагъа башлайлар. Улакъ исе къоркъкъаныны бильдирмемек ичюн достларына козюни къымып, къашкъырнынъ къолундан дарени ала ве:

Дингир, дингир, дингирдек,
Алты къашкъыр — бир тонлыкъ
Эки тильки,— якъалыкъ, Аяттаки — ямавлыкъ,
Дингир, дингир, дингирдек...

деп токътамай даре къакъып, йырлай бере.

Къонакъбайларнынъ къоркъкъанларыны дуйгъан къочкъар ве тана юрекленип, улакъкъа зиль туталар.

Тилькилернинъ бириси яваштан кимсеге дуйдурмадан аяткъа чыкъа. О ерде яткъан къашкъыр терисини корип, отю патлай ве ормангъа къачып кете. Экинджи тильки де достунынъ пешинден кете.

Тилькилернинъ къачкъаныны корьген къашкъырларнынъ бириси меселени анъламакъ ичюн аяткъа чыкъа. Анда яткъан терини корип, меселени анълай да озю де зува. Оны корьген дигер къашкъырлар да чыбырышып, аяткъа чыкъалар. Анда озь достларынынъ биринден сыдырылгъан терини корип джанларыны къоймагъа ер тапамайлар, бири-бирлерини итеклеп, табана къувет къачып кетелер. Улакъ, къочкъар ве тана исе софрадаки лезетли емек лерни ашап, раат-раат юкълайлар, сабасына озь ёлларына реван олалар.

## Аскъыджы къокъла

Бир заманда бар экен, бир заманда ёкъ экен, къувурчыкъ сачлы бир къызнынъ озюне бенъзеген пек дюльбер, амма пек де аскъыджы бир къокъласы бар экен.

Бир кунь койде той ола. Къызчыкъ къокъласыны долап ичине сакълап, озю тойгъа кете. Тойдан къайтып кельген сонъ, ойнамакъ ичюн долаптан къокъласыны ала. Бакъса не корьсин. Къокъласы козьлерини сувландырып агълап отура экен.

Къызчыкъ:

— Кель мында, меним гузель къокълачыгъым, мен сени пек сагъындым, неге агълайсынъ? — дей. Амма къокъла онъа якъын бармакъ биле истемей. Онынъ къызчыкъкъа джаны агъыргъан.

— Не ичюн озюнъ тойгъа кеттинъ де, мени алып кетмединъ? — дей къокъла.

Къызчыкъ, бир даа баргъанда сени де алып кетерим, десе де къокъла къызнынъ къабаатыны багъышламай. О, кене де агъламагъа башлай.

Сонъ къызчыкъ океленип, къокъласына бир шамар ура. Къокъла агълап-сызлап, бир даа кельмейджек олып чыкъып кете. Койден тышкъа чыкъа, ёлда онъа бир чобан расткеле.

— Селям алейкум, чобан акъай,— дей.

Чобан:

— Алейкум селям, къокълачыкъ,— дей.

Къокъла:

— Вай, къокълачыкъ деп, хорламасанъыз не ола я? — деп ынджына.

Чобан:

— Айса не дейим я? — деп сорай.

Къокъла:

— Алейкум селям, гузель къокъла, деген олсанъыз, мен сизинъ къызынъыз олур эдим,— дей.

Чобан:

— Вай, айса бильмедим. Шай айтайым даа, кель къызым ол, гузель къокъла,— дей.

— Къокъла:

— Мен сизинъ къызынъыз олсам, манъа не ашатырсынъыз? — деп сорай.

Чобан:

— Не джанынъ истесе оны. Меним къоюм чокъ, сют, ягъ, эт ашарсынъ. Санъа, не десенъ оны алырым,— дей.

Къокъла эллерини былаштырмакъ керек оладжагъыны тюшюнип, разы олмай ве сагълыкълашып, озь ёлуны девам эте. Кете-кете бир туварчыгъа расткеле.

— Селям алейкум, туварджы акъай,— дей.

Туварджы:

— Алейкум селям, къокълачыкъ,— дей.

Къокъла:

— Къокълачыкъ деп, хорламасанъыз не ола я? — деп ынджына.

Туварджы:

— Я не дейим? — дей.

Къокъла:

— Алейкум селям, гузель къокъла, деген олсанъыз, мен сизинъ къызынъыз олур эдим,— дей.

Туварджы:

— Кель, гузель къокъла, меним къызым ол,— дей.

Къокъла къулакъ асмай чыкъып кете. Кете-кете бир сычангъа расткеле.

Къокъла:

— Селям алейкум, сычан,— дей.

Сычан:

— Алейкум селям, гузель къокъла,— дей.

Къокъла:

— Мен сенинънен бирликте яшасам, манъа не ашатырсынъ? — деп сорай.

Сычан:

— Мен кетер, байларнынъ эвине барыр, башланмагъан бал бардакъларындан ягъ алып келирим. Биз пек гузель яшармыз.— дей. Къокъла разы ола. Сычаннынъ къобасында сычаннен яшап башлайлар.

Бир къач куньлер кечкен сонъ, чамашыр ювмакъ керек ола:

Къокъла сычангъа:

— Бир сув олгъан ерге барсакъ, урбаларымызны ювар эдик,— дей.

Сычан:

— Мен бир араба япайым да, арабанен кетермиз,—дей.

Сычан бир серник къутусы, эки бош макъара. Тахта парчалары ве чубукълар кетирип, бир арабачыкъ такъыштыра. Ве кене де:

— Мен екмек ичюн эки къараман огюз кетирейим, сен чамашырларны богъчалап тур,— дей.

О, кетип, эски ве дым эвнинъ тюбюнден эки дане къара къонъуз тутып кетире. Оларны мойсалап, арабагъа еке.

Къамчыны къолуна ала ве къокълагъа:

— Айды, кетир чамашырларны да, отур арабагъа.— дей.

Къокъла арабагъа мине.

Экиси къонъузларны айдап кетелер. Кете-кете бир авут янына барып токътайлар. Сычан бир четте къонъузларны суварып, къокълагъа:

— Сен бу ерде токътап тур. Мен шей ювмакъ ичюн къолайлы бир ер бакъайым. Сен сонъ чамашырларны алып келирсинъ,— деп кете. Авут кенарында бир тувар изи ичине топлангъан сувны коре. Ондан даа онъайтлы бир ер тапалмай. Къокъланы шу ерге чагъыра. Къокъла келип шейлерини ювып башлай.

Джаны сыкъылгъан сычан:

— Сен бу ерде чамашырларны юватур, мен байларнынъ эвине барып, акъшамлыкъ ашамагъа бир шейлер алып келейим,— деп чыкъып кете.

Сычан кеткен сонъ, къокъла шейлерини юваяткъанда аягъы тайып чамур ичине бата. Башы да, къоллары да чамургъа чома ве ондан чыкъалмай, багъыра башлай. О ерден кечеяткъанда эки яш, къокъланынъ сесини эшителер.

— Дюптюз-дюптюз, аякълары шалтыр-шалтыр, бай эвине барсанъыз, сычанны корьсенъиз, гузель къокъла къыркъ къулач чамургъа тюшкен десенъиз! — дей.

Яшлар байнынъ эвине баралар. Бираз лаф эткен сонъ ёлда эшиткенлерини къонакъбайгъа айталар, лякин ким олгъаныны корьмедик,— дейлер.

Бу вакъыт сычан эв тёшемелеринде юре экен. Бу лафлардан о ишнинъ асылыны анълай. Шашкъанындан эв ортасына атылып чыкъа. Эвдекилер оны корип, эллерине расткельген шейни алып, сычанны ольдюрмек пешине тюшелер. Сычан чапкъалай, тешик арай. Бир-эки сипиртки ашагъан сонъ, озюне уфакъ бир тешичик тапып, анда кирип кете. О, бир шейге бакъмадан, чапа-чапа догъру авут янына бара. Бакъса не корьсин, къокъланынъ сеси къарылгъан. Алсыз бир вазиетте чамур ичинде ята. Сычан къокълагъа якъынджа барып:

— Къолунъны узат, чамурдан чекип чыкъарайым,— дей. Къокъла узатмай онъа джаны агъыргъаныны айта. Чюнки чокътан берли багъырыкъласа да сычан кельмеген экен.

Сычан озюнинъ досту къокълагъа ялварувнен:

— Гузель къокъла, къолунъны узат, сени къуртарайым.— дей, Къокъла кене де сёзюнден таймай:

— Ёкъ узатмам,— дей.

Сычан бир даа ялварып бакъа, амма ич бир чаре тапалмай. Къокъланынъ бойле япкъанына сычан ачувлана да:

— Ойле олса, гебер де къал, мен кетем,— деп чыкъып кете. Сёз динълемеген аскъыджы къокъла чамургъа богъула.

## Муджизели балыкъ

Заман заман экенде, эвель заман экенде, Къара денъизнинъ ялысында бир къарт балыкъчы яшагъан экен. Онынъ бирден-бир огълу бар экен. Олар пек фукъаре экенлер. Бутюн байлыкълары — къайыкънен эски балыкъ агъы. Оны да токътамай ямамакъ керек ола экен. Бу ишни огълу япа экен. О, агъны ялыда, сув янында яйдыра, эм ямай, эм йырлай экен. Сеси де о къадар яхшы экен ки, оны эшиткен адам бир даа эшитмек истей экен. Йырлары да бир вакъыт текрарланмай, къарт балыкъчынынъ озю биле эр вакъыт тааджиплене, огълу бу къадар йырларны къайдан огрене экен, деп. Бу йырларны огълу озю токъуй, деген фикир къарт балыкъчынынъ акъылына биле кельмей экен. Йырларнынъ эзгиси, денъизни динълегенде догъа, сёзлерини исе озю токъуй. Эм йырлары о къадар яхшы олып чыкъа ки, атта чагъалалар ве юнусбалыкълары ялыгъа якъын топланып, динълей экенлер.

Денъиз сакинлери ялыда балыкъ агъыны ямап, аджайип йырларны йырлагъан йигит акъкъында бильселер керек. Куньлернинъ биринде йигит, агъыны тамирлеп битирген сонъ, бабасы оны сынамагъа истеген экен. Агъны сувгъа ташлагъан, чекип чыкъарып, къайыкънынъ ичине бошаткъан сонъ исе гъает тааджипленген: о къадар йылдан берли балыкъ тута, амма бойле сою агъына биринджи кере тюшкен! Къарт ялыгъа келип тюшкен сонъ янына огълуны чагъыргъан:

— Бакъ, огълум, насыл аджайип балыкъ агъымызгъа тюшти! Сен оны бакъып тур, мен исе падишагъа барып айтайым. Бельки, о, бу балыкъ ичюн бизге чокъ пара берир, янъы агъ алыр эдик.

Къарт кеткен, йигит исе балыкъны сейир этип тааджипленген: пуллары кумюш, къуйругъы исе алтын, козьлери исе — эки балабан ешиль зюмрют! Балыкъ исе вира чапалана, джаныны къуртармагъа тырыша. Йигит бу муджизели балыкъны аджыгъан. Падишанынъ ашчысы бу аджайип балыкъны къавурып, софрасына къояр, деп тюшюнген. Падишанынъ балыкънынъ дюльберлиги акъкъында хабери биле олмаз. Йигит ойле тюшюнген де, балыкъны алып, денъизге ташлагъан.

Арадан чокъ вакъыт кечмей, денъиз ялысына къаравуллар озгъарувында падишанынъ везири кельген. Йигитнинъ бабасы оны къайыкънынъ янына алып келе — къайыкънынъ ичинде исе балыкъ ёкъ.

— Падишамызгъа бахшыш бермеге истеген муджизели балыгъынъ къана? — деп сорагъан везир.

Йигит башыны салындырып, везирге:

— Дюльбер балыкъны аджыгъанымдан, оны денъизге къайтарып ташладым,— деди. Везир, ачувланып, къарт балыкъчыны къыркъ кере къамчынен урмагъа, огълуны исе багълап, къайыкъ ичинде денъизге ташламагъа эмир берген.

Къарт балыкъчы ялынынъ четинде турып, далгъалар къайыкъны алып кеткенлерини агълап-агълап, сейир эткен. Къоллары, аякълары багълы алда яткъан йигит исе къайыкъ далгъалар устюнде салланып турмай, санки дерсинъ, оны бир де-бириси айдагъан киби, сув устюнде кеткенини сезген экен. Экинджи куню, йигит, къайыкъ сувгъа толгъаныны корип, олюмге азырланды. Къайыкъ исе ялыгъа келип токътагъан ве бурнунен къумгъа комюльген. Къайыкъ янына насылдыр йигит якъынлашкъан, огълангъа ялыгъа чыкъмагъа ярдым эткен, сонъ къолу аягъыны чезген ве эвине давет эткен.

Яш балыкъчы озюне кельген сонъ, къуртарыджысынен бири-бирине бир тамчы сув киби ошагъаныны, янларындан кечкен адамлар, гуя бири-биринден айырып оламагъан киби, де онъа, де аркъадашына бакъкъанларыны тааджипнен анълагъан. Куньлерден биринде йигитлер шеэрге чыкъып, деллял шеэр дивары устюнде турып, нелердир багъырып айткъаныны эшиткенлер. Йигитлер токъталып, деллялнынъ айткъанларына динълендилер. Албу ки, ханнынъ бирден-бир къызы бар экен. Бугунь о, он алты яшны толдура экен, амма догъгъанындан берли даа бир сёз айтмагъан экен. Хан, оны бу хасталыкътан къуртаргъан адамгъа истеген мукяфатыны бермеге ишандыра экен. Амма алдатмагъа истегенни исе олюм джезасы беклей экен.

Достлар тааджипленгенлер ве бахытларыны сынамакъ истегенлер. Олар хан сарайына якъынлашкъанда, йигит яш балыкъчыгъа шойле деген:

— Мен бу къызны тедавийлемек истейим. Къартбабам яхшы эким эди ве манъа да базы бир шейлерни огретти. Хан къызыны тедавийлеп олсам, бахшышларыны озьара пайлаштырырмыз.

Балыкъчы разы олды ве генч хан сарайына ёл алды. Сарайгъа кельген сонъ онъа къызны косьтермелерини риджа этти. Хан къызына хызмет эткен къул къадын исе онъа шойле деген:

— Нафиле бу ерге кельдинъ, йигит. Мында диярымыздаки энъ намлы экимлер келип, къызны тедавийлемеге тырышкъан эдилер. Эгер хан сизге инанмаса, башынъызны кесер.

Огълангъа падишанынъ къызыны косьтергенлер ве о, къызнынъ дюльберлигине айрет къалгъан. Къызнынъ чырайы ап-акъ, козьлери исе пек мазун экен. Йигит къызнынъ огюнде башыны эгген ве шойле деген:

— Эгер меним суалиме джевап берсенъиз, мен сизни яхшы этерим. Биз учь агъа-къардашмыз. Энъ буюк агъамыз — чёльмекчи, О, чамурдан дюльбер акъкъуны ясады. Ортанджымыз акъкъулар ялдагъан гольге барып, олардан тюшкен тюйлерини топлап, чамурдан ясалгъан къушны яраштырды. Кучюк къардашымыз исе аджайип чокъракъ тапып, къушны онынъ сувуна батырды ве, къуш джанланды! Акъкъу къанатларыны яйып, къакъты ве башкъа акъкъулар сюрюсине къошулып, учып кетти. Эр биримиз бу муджизе айны онынъ къолундан чыкъкъаныны исбатламагъа башладыкъ. Къана, дюльбер, айтчы, бакъайым, къайсы биримиз акълымыз?

Къыз, мазунлыкънен кулюмсиреген, бир де-бир шей айтаджакъ олгъан, амма агъызыны ачып оламагъан. Козьлеринден буллюр киби, козьяшлар акъкъан. О, агъызыны косьтерип, башыны саллагъан. Йигит ачувланып:

— Джеллят башымны кескенини истейсинъми? Айса, озюнъ башсыз къал! — багъырып, къоркъузаджакъ олгъан.

Йигит белинде асылы ханджерни чыкъарып, къызгъа ураджакъ киби этти. Къоркъкъанындан, падишанынъ къызы ерге йыкъылып, бар кучьнен багъыргъанда, ачылып къалгъан агъызы ичинде йыланнынъ башы корюнди. Йылан фысылдады! Йигит исе, шашмаламады, шу ань йыланнынъ башындан тутып, чекти. Къызны йыландан къуртаргъан сонъ, башыны кесип ташлады.

Къыз, озюне кельген сонъ, башы кесильген йыланнынъ узун бедени къыбырдагъанына дешетнен бакъты. Сонъ козьяшларыны силип, шойле деди:

— Энди омюрлик сенинъ къулунъ оладжам. Мына бу юзюгимни ал да, бабама алып кет ве джанынъ истеген шейинъни ондан сора...

Йигит къызнынъ юзюгини алып, башта достуна къайтты. Балыкъчы исе энди оны тири кореджегине умютини джойып башлагъан. О, ичине сыгъмагъан къуванчындан достуны къучакъламагъа, опьмеге башлагъан, тюш олмасын деп, къолларыны, омузларыны, башыны тутып бакъкъан.

Йигит балыкъчыгъа хан сарайында олып кечкен шейлер, падишанынъ дюльбер къызы акъкъында икяе эткен, сонъ юзюкни достуна узатып, шойле деген:

— Бу падиша къызынынъ юзюги. Оны ал да, сарайгъа бар. Падиша къызыны санъа акъайгъа бермесини сора!

— Я къызны сен къуртардынъ да. Меним онъа ич бир тюрлю алякъам ёкъ да!

Йигит шойле деген:

— Мен падишанынъ къызына эвленип оламайым. Бабанънынъ балыкъ агъына тюшкен анавы балыгъым. Сен исе мени денъизге къайтарып йиберген эдинъ. Мен, сесинъе, йырларынъа мефтюн олып, эр сефер ялыгъа якъынджа ялдап келе ве сени динълеп, балыкъ агъына насыл тюшкенимни дуймай къалдым. Падишанынъ бекчилери сени йиплернен багълап, къайыкъ ичинде сувгъа ташлагъан сонъ, достларым, юнус балыкъларына къайыкъны башкъа ялыгъа алып кетмелерини ялвардым. Сени, къардашым деп, севдим, шунынъ ичюн де вакъытынджа инсангъа чевирильдим. Амма меним вакъытым бите, денъизге къайтмакъ керек! Сагълыкънен къал! Эгер де бир де-бир вакъытта ярдымыма мухтадж олсанъ, ялыгъа чыкъып йырла. Сесинъни эшитип, келирим.

Йигит, ойле деген сонъ, достунен сагълыкълашып, оны бир даа къучакълагъан ве денъиз тарафкъа кеткен. Балыкъчы исе сарайгъа, падишанен корюшмек ичюн кеткен, алтын юзюкни косьтерип, къызыны онъа акъайгъа бермесини риджа эткен. Падиша ве онынъ этрафындакилери, балыкъчы йигит падишанен тувгъанлашмакъ истегенини бильген сонъ, зияде гъадаплангъанлар! Падиша йигитни зиндангъа ташламакъны эмир эткен.

Къыз исе, бабасынынъ бойле япкъаныны бильген сонъ, о авгъа кеткенини беклеген ве бу арада йигитни азат эткен. Олар денъиз ялысына къачкъанлар. Йигит къаягъа котерилип, достуны ярдымгъа чагъырмакъ ичюн йырламагъа башлагъан.

Падиша, авдан къайтып, къызынынъ япкъаныны бильген сонъ, оларнынъ артындан адамларыны ёллагъан. Балыкъ ялыгъа якъын ялдап кельгенде, падиша бекчилерининъ ат чапышы энди эшитиле эди. Балыкъ юнус балыкъларыны чагъырып, йигитнен къызны къаршы ялыгъа алып кетмелерини риджа эткен.

Балыкъчынынъ огълу, ёлгъа чыкъмаздан эвель, падишанынъ къызындан фукъаре эвчик ичинде яшайджагъыны, ашны озю пиширеджегини, чамашырны озю юваджагъыны, балыкъ агъларыны тамирлейджегини, балаларыны озю бакъаджагъыны билеми, деп сорагъан. Падишанынъ къызы исе онъа шойле джевап берген:

— Аремде къул олгъандже, балыкъчынынъ севгили къадыны олайым.

Падиша нафиле ерде ялыда чапкъалап, къылычыны саллагъан. Юнус балыкълары яшларны эп огге алып кете эдилер, тезден олар затен козьден гъайып олдылар. Падиша оларнынъ артындан озюнинъ дженкявер гемилерини ёллайджакъ олгъан, амма балыкъ ойле фуртуна котерген ки, падиша зорнен олюмден къуртулгъан.

Сабасына юнус балыкълары яшларны ялыгъа кетирип тюшюргенлер. Къарт балыкъчы, эвчиги янында отурып, бирден-бир огълу эляк олгъанына агълагъанындан, козьлери яштан къурумагъан. Апансыздан огълуны ве янында зенгин урбаларгъа кийинген падиша къызыны корип, шашкъан. Огълу бабасыны къучакълагъан, опькен ве сонъра оны къызнен таныштырып, башына тюшкенлерини икяе эткен ве эвленмеге бабасынынъ разылыгъыны сорагъан.— Бойле этип, яшлар эвленгенлер.

Балыкъчынынъ яш къадыны озюнинъ бутюн зийнетлерини саткъан, олар ялыда янъы эв къургъанлар, балабан къайыкъ, янъы балыкъ агъыны сатын алгъанлар. Балыкъчы балыкъ туткъан, къадыны оны сатмагъа азырлагъан, къарт исе тутулгъан балыкъларны шеэр базарына ташып саткъан. Иште, олар бойле яшагъанлар.

Афтада бир кере, акъшам, кунеш озюнинъ алтын сачларыны денъизге тюшюргенде, балыкъчы ялыгъа чыкъып, йырламагъа башлай эди. О, денъиз акъкъында, озюнинъ тувгъан топрагъы, дияры акъкъында, севги, достлукъ акъкъында йырлай экен. Ве, йырлагъан сайын, козьлерине сув ичинде садыкъ досту — денъиз падишасы огълунынъ алтын балыкъ къанатларыны корьген киби ола экен.

## Акъыллы кирпинен айнеджи тильки

Бир заманда бар экен, бир заманда ёкъ экен, бир акъыллы кирпинен бир де айнеджи тильки бар экен. Олар экиси дост олып, чокъ вакъытларгъадже бирликте яшагъанлар. Оларнынъ кечинмелери Косе акъайнынъ тавукълары экен. Эр кунь Косенинь кумесине далып, онынъ тавукъларыны хырсызлап кете экенлер.

Куньлерден бир кунь Косе акъай оларны дубарагъа огъратмакъ къарарына келе. Кумеснинь огюнде терен бир чукъур къаза да, дуйдурмамакъ ичюн, устюни тобаннен орьте.

Гедженинь дер маалинде тилькинен кирпи кене тавукъ хырсызламагъа келелер. Гизленип, кумеснинь къапысына якъынлашайым дегенде, бирден экиси де чукъургъа тюшелер. Тилькинен кирпи Косенинь бу айнеджилигине шашалар.

Энди не япмалы? Чыкъмакънынь ич бир тюрлю чареси ёкъ. Чокъ тюшюнелер, амма тюшюнмек кяр этмей. Чукъур терен.

Кирпи:

— Бойле олмаз, достум, эйиси сен мени агъызынъа алып, чукъурдан тёпеге котерип ат,— дей.— Мен тёпеге чыкъкъан сонь, йипнен сени де чекип алырым.

Тильки разы ола ве бар къуветинен кирпини чукъурдан тёпеге ата.

Кирпи сербестликке чыкъкъан сонь:

— Сагъ ол, достум, сагълыкънен къал,— деп, бир шейге бакъмадан чыкъып кете.

Тильки неге огърагъаныны бильмей, чукъур ичинде шашып къала. Артыкъ саба да якъынлаша. Тильки чукъурдан чыкъмакъ ичюн ич бир чаре тапалмай. Тезден Косе акъай келип оны кореджек.

Тильки чокъ тюшюнген сонъ:

— Токъта, шу Косени бир алдатайым,— деп агъызыны кемшейте де, ольген киби чалкъа тюшип ята. Чокъ кечмеден Косе акъай келе. Бакъса не корьсин, чукъур ичинде бир ольген тильки ята.

Косе акъай къуванып:

— A-а, къапкъангъа тюштинъми, айнеджи, гебердинъми, хынзыр, чокъ вакъыттан берли меним тавукъларымны ашагъан сен экенсинь де, сенден мен баре тонума бир якъа япарым,— деп, тилькининь къуйругъындан тута да, чукъурдан тёпеге ата.

Тильки чукъурдан чыкъкъаны киби, сычрап тура да:

— Сагъ ол, Косе акъам, тонгъа якъаны бир даа тюшкенимде япарсынь,— дей де, дагъ ичине синъип кете. Косе акъай айнеджи тилькининь артындан бакъып, шашып къала.

Бу белядан сонъ тильки чокъ вакъыт дагъларда доланып юре. Куньлерден бир кунь саба дагънынь бир кошесииде анавы кирпиге расткеле. Ачувланып:

— Сенинь достлугъынь бойлеми? — дей.

Кирпи джаны агъыргъан киби олып:

— Алла, алла, достум, худжур айван экенсинь, мен санъа не ярдым эте билир эдим? — дей.

Тильки даа зияде ачувланып:

— Сендайын достум олгъандже олмагъаны яхшы,— деп, озь ёлуны девам эттире.

Кирпи де онъа элем этип:

— Сен олмагъан олсанъ, мен де о чукъургъа, барып тюшмез эдим,— дей.

Тильки кирпиден айырылгъан сонь, чокъ вакъытлар доланып, аш къыдырьш юре, лякин ич бир шей тапмай. Не япсын, кене айнеджиликке баш урмагъа къарар бере. Бир даа бакъса не корьсин, денъиз беттен бир адам чананен балыкъ кетиреята. Аман айнеджиликнен, агъызыны копюртип, яландан, ольген киби ёл ортасына тюшип ята.

Балыкъ кетирген акъай оны корьгенинен, атыны токътатып, апайыма якъалыкъ олур деп, тилькини ала да, балыкъларнынь устюне ташлай ве чанасына отурып, ёлуны девам эттире. Чана кетмекте ола, о исе балыкъларны бирер-бирер ёл бою чыбырта бере. Сонь, чанадан сыптырылып тюше де, кейф чатып, балыкъларны ашамагъа башлей. Бу арада шу ерден кечеягкъан бир къашкъыр тилькининь балыкъ ашагъаныны корип, онынь янына келе де:

— Достум, манъа да бир балыкъ берсе,— дей.

Тильки къашкъыргъа бир балыкъ бере. Къашкъыр ашай. Чокъ лезетли келе.

— Достум, бир балыкъ даа берсе! — дей

Тильки бермей:

— Бар озюнь тут да аша,— дей.

Къашкъыр балыкъ насыл тутулгъаныны сорай.

Тильки:

— Озенге барырсынь, бузны тешип, къуйругъыньны сувгъа батырырсынь, о вакъытта балыкълар къуйругъынъа сарылыр, сен чекер алыр да, ашарсынь,— дей.

Къашкъыр тилькиге тешеккюр айта. Экиси бирликте озенге кетелер. Къашкъыр бузны тешип, къуйрутъыны сувгъа батыра. Бираз вакъыт кечкен сонъ, тильки:

— Сонь, насыл, бир шейлер дуясынъмы? — деп сорай.

— Ёкъ, даа ич бир шей дуймайым,— дей къашкъыр.

Бираз кечкен сонь, тильки бир даа сорай. Бу сефер къашкъыр къуванып:

— Бир шейлер чымырдай, балыкълар топлана башладылар гъа либа,— дей.

— Тильки:

— Къашкъыр акъай, сен къуйругъынъны даа терендже батыр, балыкъ чокъча сарылыр,— деп огютлей.

Къашкъыр къуйругъыны сувгъа даа терендже батыра. Бираз тургъан сонъ:

— Тильки, энди яхшы чымырдап башлады, балыкъларны чекип чыкъарсам олмазмы? — деп сорай.

— Ашыкъманъыз, сабыр этинъиз, эки кере къуйрукъ батыргъандже, балыкъларнынь эписини бир кереден чекип чыкъарырсынъыз,— дей тильки.

Къашкъырнынь къуйругъы сув ичинде бузлап, къатып къалгъан сонь, тильки энъкъастан этрафына бакъа да, яйгъара къопарып:

— Вай, къашкъыр акъай, копеклерни артына такъып, авджы келе, тез олунъыз, къачайыкъ, джанымызны къуртарайыкъ,— дей де, дагъ ичине синъип кете. Оны тапсань ал.

Олюмден къоркъкъан къашкъыр къачмакъ ичюн не къадар тырышса да, къуйругъы сувда бузлап къалгъанындан къачамай. Шу арада онынь къулагъына авлагъан копек сеслери эшитиле. О, джан аляметинен кученип, чабдырыла. Амма къуйругъы буз ичинде узюле де къала. Онынь агърысына даяналмагъан къашкъыр тилькиге пек яман ачувлана.

— Ах сени, айнеджи тильки, манъа япаджагъынь бу эдими? Токъта, мен сени тутарым, о вакъыт эсаплашырмыз,— деп тилькини араштырып кете. Эгер тапса, тутып озюни ашамагъа къарар бере.

Азмы арай, чокъмы арай, эр алда куньлернинь биринде тилькини дагъ ичиндеки голь янында расткетире.

— Япаджагъынь бу эдими, хынзыр? — деп онынь богъазына япыша.

Тильки, ич бир тюрлю гунясы олмагъан киби:

— Алла, алла къашкъыр акъай, къуйругъыньнынь не къадар балыкъ котереджегини бильмегенинь меним къабаатыммы? Пек нефисхор олмагъай эдинь даа! — дей.

Къашкъыр:

— Екъ, мени алдаттынь, онынь ичюн сени ашайджагъым,— дей.

Тильки шаша. Не япсын, бир айнеджилик этип, къуртулмакъ керек. О, тюшюнип башлай. Айнеджилик устасы — тилькиге чокъ тюшюнмек де керек олмай я.

— Меним этимден сен ич бир тюрлю леззет алмазсынь. Эйиси, анавы байнынь багъчасы ичинде яткъан семиз къочкъарны аша, барем тоярсынь,— дей.

Багъчада яткъан къочкъар дегиль де, балабан бир копек экен. О, къашкъырны корьгенинен устюне атыла да, шу ерде оны богъып ташлай.

Бойле этип тильки къашкъырдан да къуртула.

Чокъ вакъыт кечкен сонь, куньлерден бир кунь баарьде тильки озюнинь эски досту олгъан кирпиге бир даа расткеле. Эски достлар айрылышкъандан сонь, озьлерининь башларына келип кечкен шейлерни айтышалар. Шу арада, оларнынь янындаки буюк терекнинь пытагъына агъызында бир топач ягъ олгъан къаргъа келип къона. Къаргъа ягъны ашамагъа азырлангъанда, тилькинен кирпини корип къала да, къоркъусындан агъызындаки ягъ топачыны ерге тюшюре. Тильки де, кирпи де пек ач экенлер. Экиси де ягъгъа атылалар. Ягъ топачы кимнинь оладжагъы акъкъында арада дава чыкъа. Тильки кене айнеджилик тюшюнмеге башлай.

Тильки:

— Ягъ менимдир! — дей.

Кирпи:

— Екъ, ягъ менимдир,— дей.

Давадан бир шей чыкъмайджагъыны анълагъан кирпи:

— Бу бойле олмаз, кимнинь яшы буюк олса, ягъ онынь олсун,— дей.

Тильки бунъа разы ола.

— Айса айт, сен къач яшындасынъ? — дей.

— Екъ, башта сен айт,— дей Кирпи.

— Екъ, башта сен айт,— дей бириси.

— Екъ, сен айт,— дей дигери.

— Энъ сонъу, башта тильки айтмагъа разы ола ве гузель тюшюнген сонь:

— Э... э... достум, мен ер такъыр, кок бакъыр экенде догъдым,— дей.

Кирпи бу сёзлерини эшиткенинен козьлеринден инджи киби яшлар тёкип, агъламагъа башлай.

Тильки онынь агълагъаныны корип, шаша да:

— Не олды, достум, неге агълайсынъ? — деп сорай.

Кирпи козьлерини сюртип:

— Билесинъми, достум, сен догъгъан вакътынъны айткъанда, меним акъылыма кучюк огълум тюшти, онынь ичюн агълап йибердим, о да, тамам ер такъыр, кок бакъыр экенде догъгъан эди. Лякин заваллычыкъ, яшлай ольди де кетти,— дей де ягъ топачыны агъызына кетирип, кейф чатып, ашамагъа башлай.

— Алла рамет эйлесин! — дей тильки кирпининь агъызына бакъып.

## Зораки йигитлик

Косе бай джайлавдан къайтаяткъанда оппадакътан бир девге расткеле. «Къачсам — тутар, къоркъсам — ютар», деп тюшюне Косе бай. Сонъ, «ольсем де, йигитчесине олейим» дей де, догъру девге къаршы бара. Курешке азырлангъан олып, енълерини тирей де:

— Олян, езит огълу езит, бу ерлерде кезмеге менден къоркъмайсынъмы? — дей.

Дев, чибин киби олып корюнген бу Косенинъ макътанчакълыгъына къакъылдап куле. Ойле бир куле ки, сесинден къаялар кочип кетелер. Дев Косе байны мыскъыллап:

— Джаным Косе, бу сеферине манъа токъунма, эгер бир даа янъ ылып, бу ерлерге тюшсем, мени парча-кесек этип ташларсынъ, -Дей.

Косе бай юрекленип:

— Ёкъ, аман бермем, мына шимди гебертип ташларым,— дей.

Дев ялваргъандан олып:

— Этме Косе, мени аджымасанъ, бала-чагъамны аджы, яш къадынымны аджы,— дей. Косенинъ юзьсюзлиги даа зияде арта.

— Къана, насыл бир олюм истейсинъ: богъайыммы, сояйыммы, ёкъса терекке асып къояйыммы? — дей.

Дев:

— Косе бай, мени богъгъандан, сойгъандан я да аскъандан санъа не файда? Бельки мен сенинъ къолунъда олгъан джанымны сатын алырым? — деп сорай.

— Я озюнънинъ сасыкъ джанынъа не берирсинъ?

— Бир кубу алтын беририм,— дей дев.— Лякин алтыным сарайда тура. Юр кетейик, баре бутунь менде мусафир олурсынъ.

Косе бай девнен кетмеге къоркъса да, алтындан вазгечамай ве девнинъ артына тюшип, сарайгъа бара. Дев зияфет этип, софра доната: бир къач дане къызартылгъан къой, бир къач мети бекмез, май ве къатыкъ къоя. Косе бай бир кесек къой этинен кифаеленип, софра дан чекиле. Дев тааджипленип:

— Буюрса, ёкъса ашымызны бегенмединъми? — деп сорай.

Косе къопайлыгъына барып:

— Мен дев эти ашап алышкъаным,— дей.— Балачыкъларынъдан бирини соймаз экенсинъми?

Дев, Косе байдан керчектен де къоркъып башлай. «Шуны тез-тез савуштырып йибермек керек»,— деп тюшюне.

Экинджи куню дев Косе байгъа:

— Дагъдан бир юк агъач кетирсе! — дей.

Косе бай девнинъ агъач ташыгъан узундан-узун сыджымыны алып, одунгъа кете. Сыджымнен дагъны сарып ала ве йипнинъ эки уджуны къолуна тутып, тюшюнджеге дала. Бу арада келип къалгъан дев:

— Косе бай, сиз не япасыз шу? — деп сорай. Косе:

— Не япасынъ дегенинъ не я? — деп джеваплана.— Дагъны сенинъ эвинъ огюне кочюрмек истейим. Эр кунь агъач ташып отурмакъ керек олмаз.

Дев, олян бу Косе керчектен де пек кучьлю экен, деп тюшюне.

— Керекмей, керекмей. Косе бай, мен озюм бир юк агъач алып барырым,— дей де, бир юк одун юкленип, эвине алып бара.

Бундан сонъ дев. Косе б айны сувгъа йибере.

— Барып бир сакъа сув кетир,— дей.

Девнинъ сакъасы юз къопкъа сув ала экен. Косе бай сакъаны корьгенинен шашып къала: бунъа инсан кучю етерми, деп тюшюне. Сонъ къуюгъа бара, къолуна пычакъ алып, къуюнынъ тюбюне тюше ве онынъ кенарларыны пычагъынен оймагъа башлай. Бу арада келип къалгъан дев Косе байны къую тюбюнде корип:

— Косе бай, къую тюбюнде сиз не япасынъыз шу? — деп сорай.

— Не япасынъ дегенинъ не я? — дей Косе.— Къуюны чыкъарып, сенинъ эвинъе алып бармакъ истейим. Эр кунь сув ташып отурмазсынъ.

Дев, Коседен къуртулманынъ чаресини къыдырып, тюшюне.

— Керекмей, керекмей. Косе бай, мен озюм бир сакъа сув алып барырым,— дей де, бир сакъа сувны сартына урып, эвине алып бара.

Дев, Коседен къуртулманынъ чаресини къыдырып, бир кунь акъшам къадынына шойле дей:

— Сен, апакъай, къыркъ къопкъалыкъ къазанда сув къайнат. Косе бай юкълагъанда онынъ устюне тёкермиз.

Бу сёзлерни эшиткен Косе, тёшек ичине девнинъ туз дёгген келисини къоя, оны ёргъаннен сара, озю исе тавангъа чыкъып ята.

Гедженинъ дер маалинде дев къыркъ къопкъалыкъ къазанны къулакъларындан тутып, тёшекнинъ устюне авдарып тёке. «Ана, бу къоркъунчлы адамдан да къуртулдым»,— деп къувана. Къувана амма, саба бакъса не корьсин, Косе бай азбарда кезине.

— Косе бай, арув юкъладынъызмы? — деп сорай Дев.

— Сагъ олунъыз, тёшегим пек джыллы эди,—дей Косе.

Бу бешареттен яманлыкънен къуртуламазсынъ, дуйып, къалса, тирилей джанынъны алыр, эйиси оны яхшылыкънен башымдан савуштырайым, дей дев.

— Косе бай, манъа чокъ эйиликлер яптынъыз, энди сагълыкъла шув куню кельди, ишандыргъан алтынларымны алынъыз да эвинъизге кетинъиз.

Дев Косеге бир кубу алтын бере. Бере амма, Косе бу алтынны насыл котерсин?

Косе, алтын толу кубуны сарай огюне чыкъара. Сонъ бир шейлер тюшюнген киби, кокке бакъа, этрафына бакъа. Буны корьген дев:

— Косе бай, неге бакъып турасынъыз, алтынны алгъан сонъ эвинъизге къайтып кетмелисиз! — дей. Косе:

— Энди бу алтынны ташып юрейимми? — деп джеваплана.— Кокке бакъкъанымнынъ себеби, бу алтынларнен айны урайыммы, ёкъса кунешни шыпыртайыммы, деп тюшюнем,— дей.— Этрафыма бакъып тургъанымнынъ себеби, бу алтынларны фырлатып эвиме тюшюрмектир.

Дев Косенинъ мерамындан пек къоркъкъанындан:

— Этме, эйлеме, Косе бай,— деп ялвармагъа башлай.— Ай гедже бизим чырагъымыздыр, кунеш де куньдюзлери шамымыздыр. Сен оларны урсанъ, биз айсыз, кунешсиз не япармыз? Алтынларны сенинъ эвинъе мен озюм алып барайым.

Косе:

— Барсын, шай олсун! — дей.— Амма мен джаяв юрмеге алышкъан адам дегилим, мени де сыртынъа алырсынъ.

Дев, Коседен къуртулмакъ ичюн эр шейге разы ола. Ёлгъа чыкъалар. Косенинъ агъырлыгъы девге бир чибин къадар да олып корюнмей.

— Косе бай, сизнинъ бу къадар енгиль олманъызнынъ себеби недир? — деп сорай. Косе:

— Агъырлыгъымны озь элиме алдым, онынъ ичюн шай,— дей. Сонъ, къушагъы арасындан пычагъыны чыкъарып, девнинъ аркъасына санчмагъа башлай.

Дев, сыртыны къамбыратаберип:

— Косе бай, агъырлыгъынъызны алынъыз, белимни сындыраятырсынъыз! — деп багъыра.

Насыл да олса, Косенинъ эвине якъынлашалар. Косе:

— Мен сенинъ эвинъде мусафир олдым, энди невбет санъа кельди, бир къач кунь къалып, къонакъ олурсынъ даа,— дей.

— Олсам олурым даа,— дей дев.

— Айса бу ерде бираз токътап тур, мусафир келеджегини къадыныма айтайым, эвни джыйыштырсын, бир къач къой къавурсын.

Косе эвине келип кире, дёрт огълуны эвнинъ дёрт кошесине багълап къоя ве балаларынен къадынына меселенинъ асылыны анълата. Сонъ, девни эвге чагъырмагъа кете.

— Юрюнъиз, аш азыр, бираз къапынайыкъ,— дей. Косе бейнен дев эвге келип киргенлеринен Косенинъ огъуллары:

— Баба, бизни чезип ёлла, дев кельди, биз дев эти ашамакъ истеймиз! — деп яйгъара къопаралар.

Дев къоркъусындан «уф» деп теренден кокюс кечире.

Девнинъ агъызындан чыкъкъан ель Косени бир чырпы парчачыгъы киби, долапкъа котерип ата. Буны корьген дев тааджипленип:

— Косе бай, долапта не арайсынъыз? — деп сорай. Косе:

— Не арайым, дев сойгъан балабан бир пычагъым бар эди, къайда маразда къалды бильмем, тапамайым,— деп джеваплана.

Бу арада Косенинъ къадыны пейда олып:

— Акъай, акъшамлыкъ къайсы бир девнинъ башыны асаджакъмыз: арандакиси пек къарт, бельки эвдеки девнинъ башыны асармыз? — деп сорай. Косе:

— Барсын ойле олсун,— дей.— Мына шимди эвдеки девнинъ башыны кесип, санъа беририм.

Бу сёзлерни эшиткен дев, аман къапыдан сыптырылып къачып кете. Кете, кете, бир тилькиге расткеле. Башына келип кечкенлерни бирер-бирер онъа айта.

— Мусафир этеджек олып, аз къалды джаныма етеджек эди,— дей.

Тильки, балабан девнинъ кучюджик Коседен бу къадар къоркъкъанына шашып:

— Эй, дев агъам, пек абаза бир айван экенсинъиз де! — дей.— Энди Коседен къоркъкъан дев олурмы? Мен дев олмасам да, Коседен къоркъмайым, эр гедже кумесине далып, тавукъ этинен кейфленем. Юрюнъиз, берабер барайыкъ, сен Косени ашарсынъ, тавукъларнынъ акъкъындан мен келирим.

Косе, девнен берабер келеяткъан тилькини корип:

— Аферин санъа тильки эфенди,— дей.— Бу къачакънм да якъалагъансынъ. Сенинъ кетирген девлеринънинъ сайысыны унуттым: бу он биринджисими, он экинджисими? Айды, не де олса, сонъ эсаплашырмыз. Къана, девни якъын кетир де, башыны кесип алайыкъ, къазан бошуна къайнамасын.

Бу сёзлерни эшиткен дев, артына бакъмадан, табана къувет берип, къачып кете.

## Садыкъ достлукъ акъкъында

Кучюк бир шаркъ мемлекетинде кимсеге инанмагъан, расткетирген адамны душман деп сайгъан къоркъакъ бир Хан яшай экен. Бу Ханнынъ табиаты ярамай олгъаны ичюн онынъ ич бир якъын досту биле ёкъ экен. Эгер де къулларындан бириси онъа догъру теменна этмесе, онъа къыйыш козьнен бакъса, къабаатлыны аман зиндангъа ташлай экенлер. Я да, дейик, Ханнынъ козь-къулакъчылары онынъ акъкъында бир де-бир осал лаф айткъан адам устюне чакъсалар — бу гъарипни мейдангъа чыкъарып дарагъачта аса экенлер.

Хан мейданда олып кечкен идъам джезаларыны козетмек ичюн балабан ташлардан сарай ве онынъ янында юксек бир къулле къура. Сарайгъа ябанджылардан бириси кирип оламасын деп этрафыны бири-бири артында тургъан учь диварнен къоралай. Лякин бусы да онъа аз корюне. Ахыр-сонъу Хан ким де ким онынъ акъкъында осал лаф айткъан адамны онъа косьтерсе бу чакъыджы алтыннен мукяфатланаджакъ деген ферман имзалай.

Чокъкъа бармай ханлыкъта кулькю ве шакъа-къораталарнынъ арды узюле, йырлар янъгъырамай, байрамлар нишанланмай къала. Ве эр кунь мейданда бир де-бир чакъыджынынъ етиштирген сёзлери нетиджесинде кимнидир дарагъачта асалар.

Бир кунь эки дост, экиси де къошму шеэрге базаргъа ёл алалар. Бириси сатылышкъа къашкъавал ве ягъ, дигери багъчасындан джыйылгъан мейваларны алып бара. Ёл-ызда оларгъа даа бир койдешлери къошула. Олар озьара лакъырды этип сарай янындан кечкенде, мейданда азыр даа бир къабаатлы адам асыладжагъы акъкъында эшителер. Бу арада достлардан бириси эгер бойле джинаетлер девам этселер бир къач йылдан сонъ мемлекетте Хан, Къады ве Джелляттан гъайры кимсе къалмаз, деп сёйлей.

Достлар бутюн кунь базарда булунып, озь малларыны саткъан сонъ эвдекилерине бахшышлар алалар. Тек оларгъа ёлда къошулгъан учюнджи койлю бир шей сатып оламай ве бош къолларнен эвге къайта. Ёлда о койдешининъ Хан акъкъында айткъан лафыны ве ханнынъ ферманы акъкъында хатырлап, аман сарайгъа чапа. Къады онынъ кетирген сёзлерини динълеп, оларны дефтерине язып алып, чакъыджы койлюге хызмети ичюн бир алтын динар тёлей.

Чакъыджы базаргъа къайта лякин койдешлери акъчасы къайдан пейда олгъаныны анъларлар деп къоркъып бахшышлар алмай. Учь койдеш базар къапысындан энди чыкъаяткъанда Ханнынъ бекчилери «къабаатлы койлюни» тутып, оны зиндангъа ташлайлар. Онынъ досту махкеме ненен битеджегини беклеп, ич бир ерге кетмей. Учюнджиси, чакъыджы сою, эвге бир озю къайта.

Саба «къабаатлыны» зиндандан чыкъаралар ве къады Ханны эм де онынъ садыкъ хызметчилерини ошеклеген койлю асувгъа укюм этиле деген эмирини окъуй.

Койлюни дарагъачнынъ янына кетирип, бойнуна йип багълайлар. Къады олюм джезасына укюм этильген койлюден онынъ сонъки арзусы акъкъында сорай. Койлю бираз тюшюнген сонъ къадыгъа озь къорантасынен ведалашмагъа истегенини айта. Къады истегини динълеген сонъ:

— Эгер де бу мейданда булунгъанлардан бириси укюм этильгеннинъ ерине кечип, кунеш къонмагъандже бу ерде къалмагъа разы олса, онъа койге барып якъынларынен ведалашмагъа рухсет этилир,— деп джевап бере.

Олюм джезасына укюм этильген койлюнинъ досту къадынынъ сёзлерини эшитип, шартларыны ерине кетирмеге разы олгъаныны айта.

Койлю озь коюне барып ете ве акъикъатны сёйлемей къорантасынен ведалаша. О, койден энди чыкъкъанда кучьлю сагъанакъ ягъып башлай ве шеэрге алып баргъан ёл бутюнлей батакъкъа чевириле. Сым-сылакъ ве ёрулгъан койлю орман ёлунен бармагъа къарар ала. Лякин койлю энди ормангъа киргенде къаердендир пейда олгъан айдутлар оны тутып, элини-аягъыны багълай ве орманнынъ ичине алып кетелер. Олар койлюни озьлерининъ ёлбашчысы узурына кетирелер. Койлю даяналмай окюр-окюр агълап башлай. Айдутларнынъ ёлбашчысы тааджипленип:

— Оледжегинъден къоркъмай акъчанъны аджыйсынъмы, олян? — деп сорай ондан.

— Акъчаны ич аджымайым,— дей койлю,— Чюнки, инанынъыз ки, менде акъча ёкъ. Мен шимди йипимни озь бойнуна багълап, мейданда дарагъач астында тургъан достумны аджыйым. Эгер де кунеш къонгъандже мен къайтмасам оны меним ериме асарлар.

— Я сен Хангъа не яптынъ ки? — деп сорай ондан айдутларнынъ башы.

— Мен эгер де адамларны асмагъа девам этселер, бир къач йылдан сонъ мемлекетте Хан, Къады ве Джелляттан гъайры кимсе къалмаз, деп айттым.

— Сен догъру айткъансынъ,— деп кулюп йибере атаман.— Я сенинъ бу лафынъны хангъа ким еткизген?

— Койдешим. О бизнен берабер базаргъа баргъан эди...

— A-а... тюневин биз бир адамдан алтын динарыны чекип алдыкъ. Бу сенинъ айткъан койдешинъ олса керек.

Айдутларнынъ башы озь адамларына аткъа минип де, койлюни шеэрнинъ къапылары янына кетирип анда къалдырмагъа эмир бере. Къады джелляткъа баш кесмеге энди изин береджекте мейданда койлю пейда ола. О, дарагъачкъа котериле, достуны къучакълай ве йипни озь боюнуна багълай.

Хан койлю озь вакътында къайтып кельгенине тааджиплене. О, достнынъ лафына инангъан адамны шимди насыл этип асаджакъларыны къулледен сейир этеджек эди. Хан достлукъ деген шейте ич бир вакъыт инанмагъан, омюринде бир садыкъ досту биле олмагъан. Хан хызметчилеринден бириси аркъалы къатльни токътата ве койлюнинъ аятыны сакълап къала.

Эки койлю дост эвге къайтаяткъанда, орман ичинден келеяткъан инъильтилерни эшителер. Олар ким инълегенини корьмек ве онъа ярдым керек олса ярдым этмек ичюн орман тарафына чапалар. Олар тереклер янында бир терен чукъурнынъ ичинде яткъан учюнджи койдешлерини корелер. Олар оны чукъурдан чыкъаралар. Гъарип аякълар устюнде зорнен тура. Урбасы йыртылгъан, бети-къоллары когерген. Айдутлар оны тили астындан алтын динарны чыкъармагъандже котеклегенлер.

## Гульджиан

Къадимий заманларда мемлекетлернинъ биринде бир дев пейда ола. Дев адий дегиль де, демирден экен. О дешетли сесинен айкъырып, афан-туфан котерип, мемлекетнинъ башына мисли корюльмеген фелякетлер кетире.

Адамлар девни ольдюрмек къарарына келелер. Олар эллерине къазма, курек, балта алып, дев авына чыкъалар. Лякин вуджуды демирден олгъан девге ич бир шей япып оламайлар.

Бундан сонъ чал сакъаллы деделер адамларнынъ авалесинен падишанынъ узурына келелер. Деделерден бири:

— Падиша азретлери, умметинъиз башына фаджиалы аллар кельмекте. Мемлекетимизде пейда олгъан демир дев багъчаларымызны, экинлеримизни таптады, сувларымызны ичип къурутты!
Бала-чагъамыз ашсыз-сувсыз къалды,—дей.

— Ойле экен, не ичюн девни ольдюрмейсинъиз? — деп сорай падиша.

— Падиша азретлери, эллерине силя тутмагъа чареси олгъан адамларнынъ эписи девге къаршы чыкътылар. Лякин дев демирден олгъаны ичюн оны ольдюрмекнинъ чаресини тапамадылар.

Падиша юмругъыны кокюсине урып:

— Мен о девге дюньянынъ къач буджакъ олгъаныны косьтеририм! — дей.

Девге къаршы аскер топлай. Лякин оны енъип оламай. Демир дев аскерлерни тар-мар этип ташлай.

Бундан сонъ къарт везирлерден бири падишагъа шойле дей:

— Падиша азретлери, биз девни ольдюрип оламамыз, чюнки о демирден. Оны тек атеште иритип ёкъ этмек мумкюн. Бу ишни мемлекетимизде яшагъан бир къарт демирджи япабилир.

Падишанынъ эмиринен демирджини сарайгъа алып келелер.

— Сен меним падишалыгъымда пейда олгъан демир девни иритмек керексинъ,— дей падиша къарткъа.— Санъа къыркъ кунь мулет! Эгер эмиримни эда этсенъ, иритильген демирнинъ эписи сенинъ олур. Барып да къыркъ куньде девни иритмесенъ, башынъ кесиледжек!

Заваллы къарт падишанынъ залым эмирини озюнинъ бирден-бир къызы Гульджиангъа келип айта. Баба-бала къасеветке далалар.

Демирджи алкъа ве зынджырлар япа. Дев сыгъаджакъ къадар терен оджакъ къаздырып, этрафына таштан дивар чектире ве якъарлыкъ азырлай. Лякин бутюн чарелер корюльгенине бакъмадан, баба-бала демир дев ирийджегине озьлери де инанмайлар.

Геджелернинъ биринде Гульджиан «Бабамнынъ джаныны насыл этип къуртарсам экен» деп ойлана ве «Дертке дерман» дагъына барып, имдат сорамакъ къарарына келе. Эм шойле де япа. Эрте танъда юкъуда олгъан бабасына дуйдурмадан, дагъ этегине келе. Гульджиан шу дагъ огюне тиз чёке ве:

— Эй къудретли «Дертке дермен» дагъы! Бу дюньяда екяне бабамны олюмден къуртармагъа ярдым эт! — дей юректен. Шy ань дагъ кенарындаки къувуштан:

— Демир девни иритмек ичюн атешке инсан къаны тёкюльмек керек! — деген сес эшитиле,

Къыркъынджы куню авджылар демир девни тузакъкъа тюшюрелер. Оны зынджыр ве алкъаларнен багълап, оджакъны туташтыралар. Лякин демир девге атеш де тесир этмей. Аксине, о бирден силькинип, зынджыр ве алкъаларны къопара да къачмагъа азырлана. Шу вакъыт дивар устюнден оджакъкъа агъач ташлап тургъан Гульджиан:

— Эльвида, бабам! Эльвида, халкъым! — деп озюни атешке ташлай. Демир дев ирип башлай. Бойле этип, Гульджиан бабасыны олюмден, халкъны демир девнинъ хышымындан къуртара.

## Яхшы да къабакъ къадар дегиль

Бир заманда бар экен, бир заманда ёкъ экен. Бир койде бир къартнен бир къартий бар экен, оларнынъ бирден-бир огъуллары бар экен. Огъуллары догъгъанда ана-баба пек къувана — къартлыкъта оларны бакъаджакъ огъуллары бар да! Огъланчыкълары осер-буюр, ер къазар, айван бакъар, къышлыкъ одун топлар, олар, къартлар, исе раатланырлар! Мына огъуллары да осип-буюди, ана-баба энди къартайды, амма раатлыкъ не экенини аля даа бильмейлер. Огъуллары азбаргъа чыкъып, кунешнинъ сыджакъ нурлары астында отларнынъ устюнде созулып ята, гъарип къартлар исе эп чалышалар. Огълан яткъан еринде хаяллана — шеэрге бараджакъ, ёлда исе чалыларнынъ тюбюнде алтын толу торба тападжакъ...

Кель заман, кет заман, къартлар олелер, огълан янъгъыз къала. Бабасындан асабалыкъ къалгъан топракъны, айванларны сатып, акъчасыны масраф эткен сонъ, энди не япайым экен, деп тюшюнджеге дала. Бакъса, къомшулары къышкъа тедарикленелер. Дагъдан сепет-сепет фындыкъ, джевиз, алма, армут, къызылчыкъ кетирелер, къышлыкъ одун ташыйлар. Огълан да дагъгъа барып, джевиз джыяджакъ ола, бир авуч джевиз ашасанъ, бутюн кунь токъ юредженъ, деп тюшюне о.

Къолтугъына буюк бир чувал къыстырып дагъда доланып юре. Юре-юре буюк джевиз тереги тюбюнде токътай. Устюнде пек номай джевизи бар. Амма оларны насыл джаяджакъсынъ?! Терекке чыкъмаздан эвель, бираз ятып раатланаджакъ ола. Джевиз тереги тюбюнде ятып хаяллана: эгер эр бир джевиз къабакъ къадар олса, бир джевизнинъ ашы бир афтагъа етер эди! Афтада бир келирсинъ, бир джевиз-къабакъ къопарырсынъ, веселлям, бир афтагъадже ич бир тюшюндженъ олмайджакъ!

Хаяллана, хаяллана юкъугъа далгъаныны сезмей къала. Тюшюнде о, балабан джевиз-къабакъны шеэрге алып кельген ве оны падишанынъ сарайына давет эткенлер. Падиша бу джевизнинъ ерине онъа падишалыгъынынъ ярысыны береджек ола, огълан исе разы олмай, бутюн падишалыкъны ве падишанынъ къызыны бермелерини талап эте. Буны эшиткен падиша ойле ачувлана ки, йигитнинъ башына бир таякъ ура!

Огълан атылып тура, неге огърагъаныны анъламай, бакъса, манълайында онынъ башына теректен тюшкен джевиз къадар шишик пейда олгъан. Огълан терек тюбюнде отурып манълайыны сийпай ве: «Яхшы да, джевиз къабакъ къадар дегиль» — деп къувана.

## Чалгъыджы Селим

Бир заманда бар экен, бир заманда ёкъ экен, узакъ бир мемлектте Селим адлы чалгъыджы бар экен.

Онынъ йырларыны эшиткен къартлар, инсангъа бойле тылсымлы сес бинъ йылда бир кере бериле, дей экенлер. Йырджы Селим акъкъындаки шан-шурет чокъ мемлекетлерге ете. Йырджыны динълемек ичюн энъ узакъ шеэрлерден, энъ кучюк койлерден келелер. Йырджынынъ узурына кельген эр бир инсан онъа бахшыш кетирмекни озь боюн борджу, деп сая. Кимдир сыджакъ пите, кимдир сапсары юзюм салкъымлары, дигерлери пенир тёгереги, даа биревлери озь къолларынен ясагъан шейлерни кетире. Онъа хаста, алсыз, меджалсыз, ёкъсузлыкътан хорлангъан алда кельген адамлар къайткъанда къальплеринде ишанч, умют, кучь-къувет дуйгъулары алып кетелер.

Куньлернинъ биринде Селимни падиша сарайына чагъыртып, онъа сарай йырджысы олмакъны, сарайда яшап эр кунь падиша ве онынъ якъынларыны озь йырларынен хош этмекни теклиф этелер. Лякин Селим шан-шурет ве байлыкъны ред эте. Онынъ йырлары тек задекян ве байларгъа керек олмагъаныны биле...

О куньден сонъ падишанынъ якъынлары, алидженапларынынъ табилери падишанынъ сарайына нисбетен йырджыгъа сыкъ баралар, деп шикяетленелер. Къомшу мемлекетлер исе, сизинъ девлетинъизде биринджи шахыс падиша дегиль де. Селим адлы чалгъыджы экен, дейлер. Бу адам пек магърурланып, падишанынъ сайгъысыны ред этерек, авам халкъ ве чешит факъыр-фукъарелернинъ сайгъы-итибарыны устюн коре эмиш, дейлер...

Тамчы ташны тешер, деп нафиле айтмагъанлар. Падиша озь якъынларынынъ ифтираларыны чокъ динълей. Онынъ сёзюне бойсунмагъан йырджыгъа къаршы ишанчсызлыкъ ве нефрети кунь сайын арта.

Къаранлыкъ геджелернинъ биринде падишанынъ хызметкярлары йырджыны якъалайлар, онынъ севимли сазыны урып парча-кесек этелер, озюни исе юксек дагъларгъа алып барып, инсан кирмейджек къавий къалеге къапайлар. Сакъчылар ве хызметярлар Селимнинъ йырларыны динълеп оны таш уджейреден чыкъармасынлар дие, падиша оларнынъ эписининъ къулакъларыны тешмекни эмир эте.

О йылы гедже кокю узеринде парылдагъан узун къуйрукълы янгъан йылдыз пейда ола. Падишанынъ якъынлары, халкънынъ гъадабына огърамамакъ макъсадынен, янгъан йылдызнынъ укюмдары намлы йырджынынъ йырларыны динълемек ичюн оны алып къачкъан, деген лафлар даркъаталар. Халкъ бу ошеклерге инана.

Йырджы таш чувалынынъ ичинде янъгъыз къалып, чешит къурт, къуш, сычанларны бакъа, озюне алыштыра. О, оларнен озюнинъбир парча отьмегинен пайлаша, оларнен лаф эте, оларгъа озь йырларыны йырлай. Куньлернинъ биринде, дагъларда котерильген шиддетли ель къалеге бир оба чешит урлукъ алып келе. Кунеш къыздырып, дагълардан ирмачыкълар акъып башлагъан кунешли баарь кельгенинен. Селим къале дивары янындаки ерни къаза, топлагъан урлукъларыны сачып, сувара. Олар тез чыкъмасы ичюн, эр кунь мында келип, озь йырларыны йырлай.

Масалларда олгъаны киби, ешерген экинлер кунь дегиль, саат сайын осип, аджайип чечек ве тереклерге чевирилелер. Бир йылдан сонъ тереклер мейва берип башлайлар. Йырджы къулакълары эшитмей, индемей къалгъан сакъчы ве хызметкярларны сыйлай.

Тереклернинъ арасында къыйыш-къонъур сакъат бир терек де ола. Онынъ ашагъы къысмында къабакъ къадар къатты бир шишик пейда олып, ондан догъру индже пытакъ осип чыкъа. Селим, бу худжур терекни чыкъармакъ керек, деп тюшюне. О, чапасыны алып терекнинъ янына да бара, онъа якъынлашкъанда севимли сазынынъ нагъмелерини эшите... Эр кереси. Селим сакъат терекке якъынлашкъанда, саз теллерининъ яваштан эшитильген назик сеси янъгъырап башлай...

Кузьнинъ сонъунда тереклер япракъларыны тёкип къышлыкъ юкъугъа далгъанда, йырджы сакъат терекни кесе. О, бутюн къыш, къол къавуштырмай чалыша ве, ниает, теректен саз ясай. Йырджы сазны сакъчы ве хызметкярларгъа корьсете. Олар теллери олмагъан чалгъы алетине бакъаракъ, къарт махбюс олардан не истегенини анълайлар.

Сакъчылар Селимге тель кетирелер, о, сазнынъ теллерини чектирип, оларны черткенинен, этрафны тылсымлы нагъмелер сарып алалар. Селим йырлап башлай. Селим адамларнынъ черелери джанлангъаныны, музыка садаларына тараф созулгъанларыны, оларнынъ козьлеринде атешчиклер янгъаныны коре. Бу ань муджизе юзь бере! Сагъыр сакъчы ве хызметкярлар эшитип башлайлар!

Тезден къалеге, падиша ольди ве къарт йырджы адамларнынъ янына къайта биле, деген хабер келе. Селим чокътан бекленильген хаберге ойле къувана, ойле эеджанлана ки, сабасына кунеш нурларынен айдынлангъан ода ерине зораки белли олгъан пенджерени коре. Йырджы сокъурлангъаныны анълай. О, къарт ве аджиз олгъаныны анълай. Таш чувал ичинде пек чокъ вакъыт кечирди де. О, анда, дагълар артында, тувгъан шеэринде оны кимсе хатырламай, сой-акърабалары, эш-достларынынъ эписи бу фани дюньяны терк эттилер, деп тюшюне. Эр шейни анълагъан къарт къаледе къалмакъ къарарына келе.

Селим бу дюньяда онынъ сайылы куньлери къалгъаныны, Алла-Тааля оны озь узурына чагъыргъаныны сезе. Бу заман о, кеченлерде торун корьген хызметкярны чагъырып, огъланчыкъ келеджекте мешур чалгъыджы оладжагъыны айта ве озюнинъ сазыны онъа багъышлай.

Хызметкяр йырджынынъ айткъанларына инана ве торуны бираз оськен сонъ оны шеэрнинъ энъ белли чалгъыджысына алып бара. Бутюн омюр топлагъан байлыгъыны оджагъа берип, огъланчыкъны саз чалмагъа огретмесини риджа эте. Арадан бир йыл кече. Оджа огъланчыкъны эвлерине алып келе ве къартбабасына энди чалгъыджылыкъ санатында онынъ озю биле огъланчыкъкъа етип оламагъаныны айта.

Къарт оджанынъ айткъанларыны динълеп, эски сандыкънынъ агъыр къапагъыны ача ве андан мешур Селимнинъ сазыны чыкъара. Огъланчыкъ сазнынъ тюшкен теллерини тарттырып, назик къолларыннен оларны черте, шу ань тылсымлы нагъме седалары янъгъырай. Эде, азбарда, сокъакъта олгъанларнынъ эписи яш чалгъыджыны динълемек ичюн чапып келе. Адамлар нефес алмагъа къоркъып саз нагъмелерини динълейлер, оларнынъ козьлеринден яшлар акъмакъта, олар санки кимнинъдир къара язылы такъдирини хатырламакъталар...

Арадан бир къач йыл кече. Яш чалгъыджы акъкъында шан-шурет энъ узакъ шеэр ве койлерге етип бара. Инсанлар сазнынъ аджайип нагъмелерини динълемеге келип, къальплеринде парлакъ келеджекке ишанч ве умютнен къайталар. Чалгъыджыгъа Селим адыны ким ве не вакъыт бергенини кимсе хатырламай. Онынъ ады эр вакъыт чалгъыджы Селим олгъанына эр кес эмин.

## Шейтанларнынъ эви

Бир заманда бар экен, бир заманда ёкъ экен, юксек къырларнынъ тёпесинде бир чобан яшай экен. Чобаннынъ учь огълу бар экен. Огъуллары бабаларына къойларны отлатмагъа, къашкъырлардан, аювлар ве тилькилерден къорчаламагъа ярдым эте экенлер. Вакъыт кеттикче, чобаннынъ уйкен огълу оськен, буюген, кучьлю-такъатлы олгъан ве озюни эр дуйгъан сонъ, куньлернинъ биринде бабасына шойле деген: 

— Баба, дагъда яшап, адамлар ашада, дагъларнынъ этеклеринде насыл яшагъанларындан хаберимиз ёкъ. Йибер мени, барып бакъайым. Сёз берем, бир йылдан сонъ илле къайтырым.

Бабасы огълуна ёкъ демеген. Онъа ёлгъа энъ яхшы атларынынъ бирисини, ёлда оны къорчалай биледжек балабан ве шорбаджысына садыкъ олгъан копекни, ёллукъ пара берип, озгъаргъан.

Йигит дагъдан тюшкен ве кимнинъдир ачкъан, къайда алып баргъаны белли олмагъан ёлдан кетип башлагъан. Кеткен, кеткен, энди кунеш де къонып башлагъан, ель салкъынлашкъан, ёлунда исе не бир эв, не де бир ёлджу корюнмеген. Бу ёл къайда алып баргъаныны сорамагъа биле джан ёкъ экен.

Апансыздан йигитнинъ ёлунда эчки отлатып юрген бир къартий пейда олгъан. Йигит ондан:

— Къартана, бу ерлерде геджелемеге, адамларнен къонушмагъа бир эв бармы экен?- деп сорагъан.

Къартий онъа шойле джевап берген:

— Анавы къырнынъ артында бир эв бар. Шорбаджы къадыннен лаф этсенъ, анда геджелей билесинъ. О, санъа эр шейни анълатыр. Амма, догърусыны айтсам, шу эв акъкъында эмиш-демишлер чокъ юре. Гуя, бу эвге кирген адам бир даа андан чыкъмагъан. Догърумы, ёкъмы, бильмейим. Бельки, кимлердир бойле эмиш-демишлерни аселет таркъаткъан...

— Сагъ олунъыз, къартана, мен бойле масаллардан къоркъмайым.— деген йигит.— Кери къайткъанымда, мытлакъа сизни тапарым ве бу эмиш-демишлернинъ къайсы догърусы, къайсы ялан олгъаныны айтырым.

Йигит къартийнинъ айткъан эвге якъынлашкъанда, бакъса, адий эв дегиль де, кервансарай олгъаныны анълагъан. Демек, мында ашамагъа да, геджелемеге де мумкюн. Эвнинъ къапысы янында оны алчакъ бойлу, азгъын бир къадын къаршылагъан. О, мусафирге пек къувангъан, геджелемеси ичюн исе олгъаны-оладжагъы бир капик сорагъан. Къадын йигитнинъ къолуна анахтар берип, шойле деген:

— Ат араныны ачарсынъ, айванларны ичине алып кирерсинъ. Мына санъа йип, бу йипнен атны ахыргъа, копекни исе ювагъа багъла. Мен исе барып, санъа аш азырлайым.

Йигит, эписини къадыннынъ айткъаны киби япкъан. Айванларны арангъа кирдирип багълагъан, ашаткъан, ичирген, сонъ эвге кирген. Бакъса, софранынъ устю донатылгъан, сыджакъ шорбадан, янъы фурундан чыкъарылгъан пителерден, къавурылгъан эттен лезетли къокъулар чыкъа. Энди софрагъа отураджакъта, къадын онъа шойле деген:

— Мусафирханемизде эскиден къалма бир адет бар. Ашкъа отурмаздан эвель мусафир къонакъбайнен кучюни сынай — эгер енъсе, емекни бедава ашай. Эвель мусафирлер огъулларымнен куреше эдилер, амма олар шеэрге кеттилер ве бир даа къайтмадылар. Амма адет — адеттир. Демек, меннен курешкен сонъ ашкъа отурырсынъ.

Йигит къадыннынъ айткъан сёзлерине кулюмсиреп, агъыртмайым деп, явашчыкътан омузларыны сыкъкъан, амма шорбаджы къадын озюнинъ арыкъ къолларынен оны белинден ойле сыкъкъан ки, йигитнинъ нефеси токътагъан, о шимди къадын оны йиберир, деп беллеген, амма, къадын йигитнинъ белини даа зияде сыкъкъан, йигит агърысына даяналмай, иш фена олгъаныны анълагъан ве:

— Атым, копегим, манъа ярдым этинъиз! — деп чагъыргъан.

Къадын исе:

— Эй, йипим, ось! Атнен копекке чезильмеге берме! — деген.

Айванларнынъ бойнундаки индже йип деръал къалынлашкъан ве айванлар чезилип, шорбаджылары янына ярдымгъа етишип оламагъанлар. Йигит эсини джойгъанынен, къадын оны богъып, эв янындаки чукъургъа комген. Эвельки мусафирлери де анда ята экенлер. Янындаки агъач устюне исе невбеттеки бельгини къойгъан.

Арадан бир йыл кечкен. Чобаннынъ экинджи огълу да етишкен огълан олгъан. Озюни эр дуйгъан сонъ, бабасына:

— Агъам шеэрге кетти, къайтмады, демек ёлда бир де-бир белягъа огърагъандыр. Баба, йибер мени, агъамны тапсам, экимиз къайтырмыз,—деген.

Бабасы огълундан айырылмагъа истемесе де, уйкенини де аджыгъан, бельки о, керчектен де ярдымгъа мухтадж. Ортанджы огълуна кетмеге разылыкъ берген, ёлда къорчаласынлар деп, янына атнен копекни берген.

Йигит, атына минип, ёлгъа чыкъкъан. Дагъдан тюшкен сонъ, кимнинъдир ачкъан сокъачыкътан кеткен. Кете-кете, ёлунда исе не эв, не джан расткетирмей. Энди кунь де къонып башлагъан, огълан, къайда геджелерим экен, деп тюшюнджеге далгъан. Апансыздан ёлунда эчки отлаткъан къартийни расткетирген. Йигит токъталып, онынънен селямлашкъан ве:

— Бу этрафта эв бармы? — деп сорагъан.

Къартий онъа шойле джевап берген:

— Ёлунъда таштан ясалгъан эвни расткетирирсинъ, бу эв — кервансарай. Анда геджелей билесинъ. Амма шу эв акъкъында чешит тюрлю къолайсыз эмиш-демишлер юре. Бу эвге кирмек къолай, амма чыкъмасы кучь, деп айталар. Догърусыны айталармы, яланмы, бильмейим. Озюнъ бакъарсынъ!

Йигит кулип:

— Эй, къартана, мен ичюн раатсызланма! Озюмни къорчалай билем,— деп джевап берген.— Туджджар дегилим де, янымда алтыным ёкъ. Бутюн байлыгъым — атымнен мына бу копегим, о не къашкъырлардан, не аювлардан къоркъа.

Йигит къартийнинъ айткъан кервансарайына етип кельген. Арабакъапысы огюнде оны сачы чаларгъан, эсли, алчакъ бойлу, арыкъ, начар бир къадын къаршылап алгъан. О, мусафирге пек къувангъан. Геджелемеси ичюн пек аз пара сорагъан. Йигитке ат аранынынъ анахтарыны, йип берип, озю аш азырламагъа кеткен.

Ортанджысы эписини айтылгъаны киби япкъан сонъ, эвнинъ ичерисине кирген. Бакъса, софрада тургъан ашлар бувланып, лезетли къокъулар чыкъаралар. Тазе пителер, къавурылгъан тавукъ эти... Энди софрагъа отурайым дегенде, къадын оны токътата:

— Бу эвде эвель-эзельден берли бир адет бар. Мусафир, софрагъа отурмаздан эвель, эвнинъ саибинен кучюни сынамакъ керек. Эгер саипни енъсе, бедава сыйлана. Эвель мусафирлер огъулларымнен куреше эдилер, амма олар шеэрге кеттилер ве къайтмадылар...

Йигит кулюмсиреди, мукъайтлыкънен къадынны омузларындан къучакълады, къадын исе оны белинден ойле сыкъты ки, йигитнинъ нефеси тыйылды! О, къадын шакъа этедир, деп тюшюнген. Амма бетине бакъкъанынен — къоркъкъан: эвель къадын эди, шимди исе... Йигит онынъ демирден де къатты къолларынынъ сыкъувына даянамайып, багъырмагъа башлагъан:

— Эй, меним садыкъ атым, садыкъ копегим, ярдымгъа келинъиз!

Лякин не ат, не копек шорбаджыларына ярдымгъа етишип оламагъанлар, оны къуртарып оламагъанлар...

Арадан даа бир йыл кечкен. Энди чобаннынъ кенджеси де буюп етишкен, кучьлю-такъатлы олгъан. Озюни эр дуйгъан ве бабасына:

— Гъалиба, агъаларым насылдыр белягъа огърадылар... Башкъа адда илле къайтыр эдилер. Бугунь бир тюш корьдим, олар мени яр дымгъа чагъыралар...

Бабасы не япсын, кенджесини де ёлгъан азырламагъа башлагъан. Онынъ ичюн энъ яхшы атыны эгерлеген, ёлда къорчаласын деп, энъ къуветли копекни азырлагъан ве огълуна шойле деген:

— Огълум, ёлда-изде пек мукъайт ол. Санъа кульген адамгъа, ве онынъ айткъан эйи сёзлерине эр вакъыт инанма, о яландан да кулюмсирей биле. Бир къараргъа кельмезден эвель еди кере ольче де, сонъ бич.

Мына, кенджетай да дагъдан тюшкен, кете, кете, орталыкъта исе бир тири джанны расткетирмей. Кунь къонып башлагъанда, эчки отлаткъан къартийни расткетире. Йигит онынънен селямлашкъан сонъ:

— Къартана, бу ерлерде чокътан яшайсынъызмы? — деп сорай.

— Чокътан, огълум.— дей къартий. Бу орталыкъта догъдым, осьтим, къартайдым.

— Я бу ёлда агъаларымны расткетирмединъизми? Олар да, мен киби, атлар устюнде, янларында копеклери де бар эди.

— Эбет, расткетирдим! — деди къартий.— Олар шеэрге кете эдилер. Къайткъанда, манъа шеэрден бахшышлар кетирмеге ишандыргъан эдилер, амма аля бу кунь ёкълар. Шеэрдеки яшайышны бегенгендирлер.

— Я бу эртафта геджелемеге ер тапылмазмы? — деп сорагъан йигит.

— Ёлунъда кервансарайны расткетирирсинъ, иште, анда геджелемеге мумкюн. Амма сени эвельден тенбиелемеге истейим. Шу керван-сарай акъкъында ярамай эмиш-демишлер юре...

— Айды, бакъармыз! — дей йигит ве атыны еринден кочюре.

Бираз узакълашкъан сонъ, артына чевирилип, бакъса, не корьсин: къартий эчкиси артындан чапа, этеклери астындан исе аякълары ерине эчки туягъы корюнген... Йигит бабасынынъ айткъан сёзлерини хатырлагъан: «Бакъ сен, эчки эчкини къувалай...» Этрафында не бир джан, не бир эв, тек бу къартий ве эчки олгъанларына тааджипленген ве мукъайт олмакъ кереклигини анълагъан.

Йигит кервансарайгъа келип еткенде, кунь къонгъан эди. Къапы янында оны къадын къаршылагъан. «Къартийнинъ джариеси беклей деп тюшюнген йигит. Къадын аткъа, копекке бакъкъанындан, йигит агъалары бу ерде олгъанларыны анълагъан, лякин сораштырып отурмагъан. Къадын йигитке ат аранынынъ анахтарыны ве йип берип, айванларны йипке сыкъча багъласын деп айткъан. Копек, юваны къокълагъан сонъ, раатсызлыкъ бильдирмей, тёшельген пичен устюне ятып узангъан. Аты да, раатсызлыкъ бильдирмеген, янъы ерге тюшкенде, эр вакъыт япкъаны киби, этрафына сакъынып бакъмагъан. «Демек, айванлар таныш къокъуны дуйгъанлар»,— деп тюшюнген йигит ве къартийнинъ, бу эвге кирмек къолай, амма чыкъмасы кучь, деген сёзлерини хатырлагъан.

Эвнинъ янына якъынлашаяткъанда, къадыннынъ онъа туттургъан йипини хатырлап, оны джебине сакълагъан. Ичери кирсе, софранынъ устюнде азыр аш бувлана, тазе пителер, къавурылгъан тавукъ къокъуй экен. «Емекни насыл тез азырлагъанмыз...»,— деп тюшюнген йигит ве къадындан сорагъан:

— Агъаларым да сизде геджелемеге къалмагъан эдилерми?

— Эбет, къалгъан эдилер! — джевап берген къадын.— Тек олар шеэрге ашыкъа эдилер. Кери къайткъанда, кирмеге ишандырдылар, амма бир даа кельмедилер. Иште, огъулларым да ойле... Шеэрге кеттилер, бир даа къайтмадылар. Шеэр — токълукъ бильмеген къурсакъ киби, ютса, бир даа кери тюкюрмез. Сен де шеэрге тюшсенъ, мукъайт ол.

Йигит энди софра башына отураджакъта, къадын оны токътатып:

— Огълум, бу эвде эвель-эзельден берли бир адет бар. Бу адетни та меним къартбабам башлагъан эди. Мусафир, софрагъа отурмаздан эвель, эвнинъ саибинен кучюни сынамакъ керек. Эвель мусафирлер огъулларымнен куреше эдилер...- къадын аджыныкълы кулюмсиреди.— Амма адет — адеттир... Мени енъсенъ, емегинъ бедава оладжакъ.

«Не себептен меннен курешеджек ола я бу? — деп тюшюнген йигит,— Озю зорнен аякъ устюнде тура... Э, бу иште бир къыл бар... бу къадын къучакъласа, зор оладжакъкъа ошай...» Къадын йигитни къучакълагъанынен, о, къоллары демир олгъаныны анълады ве иш ненен битеджегини беклемей, аты ве копегини ярдымгъа чагъырды.

Ачувлангъанындан, къадыннынъ бети къыйышкъан:

— Ось, йипим. Атнен копекке ярдымгъа кельмеге берме! — деп багъыргъан.

Йигит, джебиндеки йип къыбырдангъаныны сезген. О, деръал оны джебинден чыкъарып, къадыннынъ бойнуна саргъан. Йип, осип, осип, вира къалынлашкъан ве эв саибесини богъып башлагъан. Шу арада айванлар да саибине ярдымгъа етишкенлер. Къадын, бойнундаки йипни чекип ташламагъа тырышкъан, амма онъа кучю етмеген. Йип богъазыны ойле сыкъкъан ки, агъызындан тишлери, козьлеринден бебеклери атылып чыкъкъанлар. Башында исе эчки бойнузлары осип чыкъкъан. Къадын ерге юварлангъан, антери тюбюнден исе, къартийнинъки киби, эчки туякълары корюнген.

Йигит агъалары насыл ольгенлерини деръал анълагъан. О, агъаларыны къыдырып, бутюн одаларны айланып чыкъкъан. Одаларнынъ бирисинде сув толу олгъан эки гугюмни тапкъан. Бирисининъ ичиндеки сув быланыкъ, батакълыкъ къокъуй, экинджисинде исе буллюр киби темиз ве тазе дагъ чечеклеринен къокъуй экен. Йигит этрафына бакъынгъан ве кошеде, орюмчекке сарылы балабан къара бийни корьген. Биринджи гугюмден сув алып, бийге сепкен, онынъ аякълары шу ань топланып, орюмчеклер устюне олю алда асылып къалгъан. Бундан сонъ йигит экинджи гугюмдеки сувдан алып, кене бийнинъ устюне сепкен. Не корьсин — бий тирильген!

Йигит къадыннынъ агъаларыны сакълагъан ерни чокъ арагъан. Не исе, эв артындаки дирекни ве устюндеки бельгилерни корип къалгъан. Дирек янындаки топракъны къазгъалап башлагъанынен агъаларынынъ джесетлери чыкъкъан. Оларнынъ устюне гугюмлердеки сувдан, башта джансыз союны сепкен, бундан сонъ экинджи гугюмдеки джанлы сувны сепкенинен, агъалары тирильген! Агъалар, бир даа аман-эсен корюшкенлерине эм агъладылар, эм кульдилер. Къардашларына миннетдарлыкъларыны насыл бильдиреджеклерини бильмегенлер. Сонъ бойнузлы обурны озьлери яткъан чукъургъа комьгенлер, устюнден агъыр ташлар тизгенлер, дирекни исе якъкъанлар. Олар бу ишни япкъанларынен — шу ань керван сарай да ер юзюнден гъайып олгъан. Бойле этип агъа, къардашлар сагъ-селямет эвлерине къайткъанлар.

## Одунджы тильки

Бир заманда бар экен, бир заманда ёкъ экен. Койден узакъ сыкъ дагъларда айнеджи бир тильки яшай экен. Бу тильки дайма къуш эти ашап кечине экен. Ондан джаны янгъан къушлар юваларыны энъ юксек тереклернинъ тёпелерине орип, анда йымырта къозлай ве бала чыкъара экенлер. Бундан сонъ тилькининъ къысмети кесильген. О, чокъ вакъыт яры токъ, яры ач алда юре экен.

Бир кунь дагъ ичинде ач къарынгъа доланып юргенде бир юксек терекнинъ тёпесинде къуш чивильдисини эшите. Башыны котерип, тёлеге бакъа. Бакъса, не корьсин, анда бир ана къуш ве бир чокъ да къуш балачыкълары бар. О, айнеджилик тюшюнмеге башлай. Акъылына, мен одунджы олайым да, бу къушкъа бир айнеджилик этейим, деген фикирни кетирип, дагъ ичине синъип кете. Арасы чокъ кечмеден, къайдандыр, бир балта тапып, къайтып келе де, къушкъа:

— Эй, достум къуш, манъа сенинъ юванъны бозмакъ сырасы тюшти. Мен падишанынъ дагъджысым, онынъ эмиринен дагъда низамнен одун кесем. Энди невбет сенинъ юванъ олгъан терекке
кельди,— дей.

Ана къуш къоркъып:

— Джаным, тильки. Ялварам санъа, бу терекни кесмей тур. Меним балаларым даа учаджакъ чагъына кельме дилер,—дей.— Сен терекни кессенъ, он эки баламнынъ эписи ерге тюшип, олюр. Сабийлерим ботен ерде оледжеклер. Сен падишагъа оны анълатсанъ, о меним дегениме разы олур эди. Мен беллесем падишанынъ да балалары бардыр. Бал асы олгъанлар къуш ювасыны бозмакъ истемезлер.

Айнеджи тильки:

— О, бельки, сенинъ риджанъны къабул этер эди, амма мен догърудан-догъру падишанынъ озюне дегиль де, онынъ везирлеринден бирине багълым. О везирде бала-чагъа ёкъ. О, пек ачувлы адам. Бир шейни эмир эттими мытлакъа япмакъ керек. Япамасанъ джезасыны чекерсинъ. Мен кене сенинъ адынъдан онъа бир риджа этип бакъайым, ихтимал, дерья янар,— дей тургъанлар, ким бильсин, бельки разы олур деп, чыкъып кете.

Экинджи куню айнеджи тильки кене балтасыны омузына урып келе. О, ана къушкъа:

— Везир эфендиге сенинъ риджанъны айттым. Башта пек ачувланды. Мен онъа бу он эки балалы бир къушнынъ риджасыдыр деген сонъ, о:

— Манъа эким, къуш эти ашамакъ керек олгъаныны айтты. Бар сен о къушкъа айт, манъа бир баласыны бермеге разы олса, о терекни кесмей турарсынъ, деп йиберди,— дей.

Ана къуш бираз тюшюнген сонъ, он эки баланынъ эн экисинден де къуртулгъандже зайыфларындан бирини берип къуртулайым деп, бир зайыф баласыны тилькиге быракъа. Ач тильки къуш баласыны къап-къач этип ала да, кенаргъа кетип ашай.

Бир къач куньлер кечкен сонъ, тильки кене де терекнинъ тюбюне келип ана къушкъа:

— Сенинъ баланънынъ эти везир эфендиге азлыкъ этти. Бир баланъны даа берсенъ везир эфенди устюнде яшадыгъынъ терекни кесмей тураджагъымны айтты. Эгер бермесенъ, шимди терекни кесип башлайджагъым,— дей.

Ана къуш къоркъусындан кене де зайыфча балаларындан бирисини бермеге меджбур ола. Шай этип, айнеджи тильки къушнынъ он дане баласыны ашай.

Куньлерден бир кунь ана къушкъа бир къуш мусафирликке келе. Мусафир къушлар арасында кескин акъылынен белли экен. О къуш къонакъбай къуштан къач дане баласы олгъаныны сорай. Къонакъбай къуш да, одунджы тилькининъ он эки баласындан он данесини ашагъаныны ве энди невбет къалгъан эки баласына кельгенини айта.

Мусафир къуш, къонакъбай къушкъа:

— Алла-алла, къонакъбай, озюнъ де тонъкъа экенсинъ, шунъа бир чаре тюшюнип тапамагъансынъ. Шу айнеджи тилькиге балаларынъны ашатып битиреятасынъ. Бойле этсенъ, къалгъан эки баланъны ашагъан сонъ, озюнъни де сагъ къалдырмаз,—дей.

Ана къуш яшларыны тёкип:

— Я не япайым? — деп сорай.

Мусафир къуш:

— Эгер, о бир даа келип де балаларынъдан бирисини даа бермесенъ везирнинъ эмиринен терекни кеседжегим десе, ярым сааттен сонъ кельсенъ беририм, шимди олар юкълайлар, де. О, кеткен сонъ озюнъ ерге тюш де, чалкъа тюшип ольген киби ят. О, сени корип севинир ве къысметим арткъан экен деп, ашайджакъ олур. Сен шу вакъыт онынъ козьлерини чокъучлап чыкъар.— дей.

Мусафир къуш сагълыкълашып къайтып кете. Чокъ кечмей тильки кене келип, къушкъа:

— Везир эфенди бир баланъны даа бермесенъ, терекни кесмемни эмир этти,— дей.

Ана къуш да, мусафир кушнынъ огреткени киби:

— Шимди балаларым юкълайлар. Ярым сааттен сонъ кельсенъ беририм,— дей.

Айнеджи тильки бунъа инанып кете. Бу вакъытта ана къуш ерге тюше де, къанатларыны керип, чокъучыны ачып, ольген киби чалкъа тюшип ята. Тильки ярым сааттен сонъ келип къушны коре. Олю беллей ве онъа янашып, сабырнен ашайджакъ ола. Бу вакъыт ана къуш бирден сычрап, онынъ эки козюни де чокъуп чыкъара.

## Алтын бешик

Бу чокътан, дюнья асыл олгъан сонъ, олгъан шей. Джинлер, бутюн укюмни озь къолларына алмакъ истеп ве адамлар ернинъ саиплери олмасын деп, оларны озьара къавгъалаштырмагъа башладылар. Къан-къардашларны, дост-эшлерни, къолум-къомшуларны, къабилелер ве бутюн халкъларны къавгъалаштырдылар. Оларнынъ ирадесине бойсунмагъа истемегенлерге кок гудюрдиси ве яшынлар, ягъмур ве бурчакъ ягъдырдылар, эр шейни тюбю-тамырынен къуруткъан еллерни уфюрттилер, къуюлар ве чокъракъларны къуруттылар, айванларны гъайып эттилер.

Джинлер яхшы анълай эдилер — адамлар озь арасында не къадар чокъ къавгъа этселер, оларны бойсундырмакъ, яшагъан ерлеринден къувмакъ, гъайып этмек о къадар къолай олур. Къырымда да ойле олды. Адамлар биринджи кере не ичюн къавгъалашкъанларыны да унуттылар. Ким биринджи олып, къомшусыны ифтиралады, достунынъ джаныны агъыртты, къомшу халкъкъа къаршы дженк башлады? Санки дерсинъ, адамлар гъадап ве нефретнен догъгъанлар. Къырымда эр дайм бири-бирине душман олгъан дагъ ве чёль халкълары яшагъан эмишлер.

Асылында исе дагъларда да, чёллерде де адамлар озьара тынч ве дост-муаббет, бир къабиле киби яшагъан, агъыр вакъытта бири-бирине ярдым эткен вакъытлары акъкъында риваетлер сакъланды.

Дагъларда яшагъанлар багъчалар отурткъанлар, юзюм осьтюргенлер, авджылыкъ япкъанлар, туз тапкъанлар, комюр азырлагъанлар. Чёллерде яшагъанлар исе огюзлер, девелер, атлар, сыгъырлар ве къойларны асрагъанлар. Чёльде яшагъан адамлар юнь ишлеп, ондан урба тиккенлер, килимлер токъутъанлар, кийизден юрт ясагъанлар, тери ишлегенлер ве ондан чарыкълар, чызма тиккенлер, буза ве къумыс сакъламакъ ичюн тулуплар япкъанлар. Богъдай ве арпа эккенлер, олардан куль ичинде отьмек пиширгенлер.

Адамлар дагъларда ерлешкен койлерден тюшип, чёльге бара, юнь, тери, пенир ве ягъ ала эдилер. Чёль тарафта яшагъанлар исе дагъларгъа барып, шифалы бал, туз, джевиз, юзюм, алма, армут ве дигер емишлерни къышлыкъ топлагъанлар. Оларнынъ арасына дава сюнгюсини ким ташлады, гъадап отуны ким экти? Буны кимсе хатырлап оламай.

Дава де сакинлей, де янъы кучьнен туташа эди. Адамлар бири-бирининъ тарлаларыны, багъ-багъчаларыны, отлакъларыны чекип ала, тувар айванларыны айдап кете, отлар ве экинлерини, орманларны якъып кете эдилер. Къабилелернинъ ханлары бири-бирине нефрет беслеп, энъ яхшы батырларыны, энъ яхшы аскерлерини олюм-къалым тутушувына чыкъара эдилер. Айванлар ве къушлар биле озьара давалы олгъанлар. Иште, бу ийлекяр Джинлернинъ япкъан шли эди...

Вакъыт кете. Дагъ къабилелери ханынынъ огълу олгъан. Огъланчыкъ бираз оськен сонъ, оны тербиелемекни сабыкъ къул, чёльде догъып оськен аскерге авале эткенлер. Куньдюзлери къарт аскер хан-задени арбий санатына огрете, акъшамлары исе онъа Къырым чёллерининъ аланлыкълары, ат чапувлары, аскерлернинъ ярышлары, ай киби дюльбер къызлары акъкъында икяе эте эди.

Чёль халкъынынъ ханында да къыз осе эди. Онынъ дюльберлиги, акъылы акъкъында шурет дагъларгъа да етти. Бир аньде ялы боюндан чёльнинъ кенарынадже етип, кери къайтып олгъан къушлармы, еллерми бу шуретни учурып кетирдилерми, буны кимсе бильмей. Амма япракълар, орманлар, ташлар ве къушларнынъ тилини анълагъан акъынлар бу хаберни дагъ койлерине джайраттылар.

Хан-заде эр шейни бильген туджджарлардан чёльде буюк байрамгъа азырлыкъ корюльгенини бильди. Бу байрамда ханнынъ къызына киев сечилип алынаджакъ. Огълан чокъ беклеп отурмады. Къаранлыкъ геджеде урбасыны чобан урбасына денъиштирип, энъ севген атыны эгерледи де, чёльге чапып кетти.

Бу арада исе чёльде байрам башланды. Озен ялысында бинъ юрт къоюлды, оларнынъ арасындаки энъ юксек, къар киби беяз сою — ханнынъ юрту эди. Балабандан-балабан джез къазанларда къой эти пише, териден ясалгъан къырбалар ичинде къумысннен буза озь саатлерини беклей эдилер. Чалгъыджылар алетлерини, джигитлер атларыны, аскерлер — къылычлары ве яйларыны азырлай эдилер. Мында чёльнинъ бутюн кошелеринден мешур батырлар, джесюр йигитлер, энъ чевик атлылар келип еттилер.

Хан къызына эвленмеге истеген бутюн адамлар атларыны югенлеринден тутып, хан къызы ве онынъ энъ якъын адамлары юксек ястыкълар устюнде отургъан юрт огюнден кечтилер. Хан-заде къызны корьгенде, юрегине сюнгю санчылды. Онъа чёльнинъ энъ намлы йигитлеринен тутушмакътан гъайры, яйдан атувда къызны енъмек, ат чапувларында онъа етмек керек эди.

Огълан чёльнинъ энъ намлы курешчилеринен курешти ве устазы огреткен усулларындан файдаланып, оларны енъди. Йигитлер оюнларында да онъа тенъ кельген олмады. Энди исе ханнынъ къызынен ярышлашмакъ вакъыты кельди. Къыз яй чекти, артындан хан-заде атты. Хан-заденинъ окъу хан къызынынъ окъуны етип, оны экиге больди. Къыз чёльге ель киби учкъан чапкъан аткъа минип чапып кетти, лякин йигит онъа етти ве олар хан юртуна берабер къайттылар. Демек, хан къызы озь нишанлысыны тапкъан.

Хан огюнде адий чобан олмагъаныны анълады. О, йигитни юртуна давет этти ве озю акъкъында догърусыны айтмагъа риджа этти. Йигитнинъ икяесини эшиткен хан тюшюнджеге далды. Озюнинъ энъ якъын адамларынен меслеатлашкъан сонъ тойгъа разылыкъ берди. Хан дагълар ханынен тувгъанлашып, Къырымда яшагъан халкълар арасында тынчлыкъны гъайрыдан тиклер, деп тюшюнди.

Вакъыт кечип, ханнынъ къызы огъул тапты. Чёльнинъ усталары темиз алтындан бешик ясап, оны тылсымлы орьнеклернен яраштырдылар. Къартлар бешик узеринде юз бир дуа окъуп, устюне чёльде оськен отлар иритильген сувны септилер. Къадимий риваетлерде айтылгъанына коре, бу отлар адамгъа джесарет, акъыл-идрак ве узун омюр багъышлай экенлер.

Дагъларда яшагъан халкъларнынъ падишасы гъайып олгъан огълуны чокъ къыдырды, о, душманлары тарафында булунгъаныны анълагъан сонъ чёль халкъына дженк илян этти. Эки буюктен-буюк орду бири-бирининъ къаршысына тизильди. Окъчылар къатты окъларыны чекип азырладылар, йигитлер кескин къылычларыны чыкъарып азырладылар, аскерлер оглеринден маджарларыны тикледилер. Аз бучукъ даа вакъыттан сонъ ер къанлы чарпышмадан сарсыладжакъ эди!

Лякин бу арада дагъ халкъынынъ ордусы къаршысына хан-заденен онынъ къадыны чыкътылар. Олар оглеринде ичинде огълан балачыкълары яткъан алтын бешикни тута эдилер. Дагъ халкъы хан-задени таныды, хан да озь огълу ве варисини таныды. Йигитлер къылычларыны къынларына къайтардылар, аскерлер сюйрю маджаларыны ерге тюшюрдилер, Окъчылар окъларыны аркъалары артына ташладылар.

Бойле байрамны мында бу вакъыткъадже даа кимсе корьмеген! Онъа бутюн чёль ве дагъ халкълары топландылар. Ханлар алтын бешикнинъ эр эки тарафына отурдылар, ичинде оларнынъ бирден-бир варислери ята эди де! Иште, бойле этип, барышыкъ башланды. Кене, чокъ йыллар эвельси олгъаны киби, дагъ халкъы чёль халкъына тюшип, олардан юнь, тери, богъдай, буза ве къумыс, чёль халкъы исе дагъларгъа котерилип, бал, джевиз, юзюм, алма, армут ве башкъа махсулнен емишлер ала эдилер.

Дагънен чёль халкълары арасында барышыкъкъа иришильген сонъ, сонъу-буджагъы олмагъан чёль башлангъан дагънынъ этегинде козь яшы киби темиз чокъракъ шувулдады! Сув ерге кетмесин деп, онынъ четлерини мермернен къапладылар, тюбюне исе алтын бешикни ерлештирдилер.

Алтын бешиктен алынгъан чокъракъ сувунынъ шифасы акъкъында шурет Къырымнынъ бутюн кошелерине барып етти. Саба, танъда чокъракъ янында къушлар, айванлар балачыкъларынен берабер топлана, балаларыны алтын бешикнинъ буллюр сувунда ювундырмакъ ичюн адамлар келе эдилер. Ким бу сувда къолу, бети, беденини ювып, бир авуч ичсе — бир тамам денъише эди. Балалар сагълам ве кучьлю осип чыкъа эдилер. Хасталар тюзеле, сакъатлар — сагъламлаша эдилер. Тылсымлы чокъракътан эвине къайтаджакъ эр бир адам онынъ янында оськен тереклер ве чалыларнынъ пытакъларына чешит ренкли пошулар ве басма парчачыкълары багълай эдилер. Чокъракъ ве онынъ алтын чанагъы Къырым халкълары ичюн энъ мукъаддес ерге чевирильдилер.

Адамлар эр дайм ойле олур деп беллей эдилер. Лякин ийлекяр джинлер, ердеки укюмни гъайып этеяткъанларыны, эйилик яманлыкъны енъип башлагъаныны дуйгъанларынен, къоркътылар. Алтын бешикни парлап, чокъракъны лекелейджек адамны арадылар. Чокъ арадылар, амма ойлесини тапамадылар. Бойле адам тапылмагъан сонъ, Джинлер алтын бешикни озьлери хырсызладылар, чокъракъны исе ер юзюнден гъайып эттилер — санки дерсинъ, бу ерде ич бир вакъыт чокъракъ олмагъан. Чёльде исе Джинлер бу ишни дагъларда яшагъан адамлар яптылар, дагъларда — чёль халкъынынъ иши, деген эмиш-демишни таркъаттылар.

Кене дава къозгъалды! Кене къылычлар бири-бирине урулып, данъгъырдадылар, окълар сызгъырдылар, янгъынлар алевлендилер. Кене ич бир къабааты олмагъан адамлар эляк олып башладылар...

Куньлерден биринде Судакъ дживарларындаки дагъ этегинде ерлешкен койге бели къамбурайып къалгъан фукъаре бир къарт кельди. О, юзюм багъларыны асрагъан Айдер адлы адам къадыны ве еди огъулларынен берабер яшагъан адамнынъ араба къапысыны къакъты. Къартны эвге алдылар, къол-бетини ювдурдылар, ашаттылар, ичирдилер, сонъ тёшекке яткъыздылар. Танъда, даа эр кес юкълагъан вакъытта, къарт эв саибини уятып, алтын бешик насыл хырсызлангъанынынъ сырыны айтты. Джинлернинъ падишасыны тек Айдернинъ огъуллары енъип оладжакълары акъкъында да айтты. Лякин Айдер бу сырны огъулларына энъ кучюги он секиз яшкъа толгъан куньде ачып оладжакъ экен. Къарт Айдерге силя сатын алмакъ ичюн пара берди ве бу силяны къайсы демирджиге сымарламакъ кереклигини айтты. Бундан гъайры, Айдерге силяны ягъламакъ ичюн мельэм берди. Къалгъан тылсымлы мельэмнен йигитлер куреш огюнден эллерине ве черелерине якъмакъ кереклер. Къарт джинлернинъ падишасыны дагъ тёпесине насыл этип чагъырмакъ мумкюн олгъаныны да анълатты. Буларны айткъан сонъ къарт бирден гъайып олды!

Айдернинъ кенджеси 18 яшны толдургъан куню энди къартайгъан бабасы огъулларыны бир ерге топлап, силя сакълангъан сандыкъны ачып, оларгъа алтын бешикнинъ сыры акъкъында икяе этти. Йигитлер дагъларда узун бойнузлы еди беяз эчкини тутьш, дагънынъ тёпесине чыкъарып, къаягъа багъладылар. Олар джинлерни учь кунь ве учь гедже бекледилер. Дёртюнджи куню танъда беяз эчкилернинъ сеслерини эшиттилер, дагънынъ тёпесине джинлернинъ падишасы учып кельди. Йигитлер оны энди беклей эдилер.

Олар танъдан кунь баткъандже уруштылар. Этраф койлернинъ сакинлерни дагъ тёпесине къоркъунен бакъа эдилер, анда исе къылычлар бири-бирине урулып, яшынлар чыкъара, коклер гудюрдей, орталыкъ тозгъа бурюнди. Ниает, йигитлер джинлерниъ падишасыны енъдилер, оны парча-кесек эттилер, амма джи сонъки нефесини бермезден эвель йигитлерни ташларгъа чевирди. Агъа-къардашларнынъ энъ буюги бабасы онъа берген тылсымлы мельэм акъкъында унуткъан экен. Шунынъ ичюн де джиннинъ сырлы сёзю оларгъа тийди...

Бу дешетли курештен котерильген тоз къонгъан сонъ адамлар дагънынъ тёпесинде, таракъ тишлери киби бир сырагъа тизилип къатып къалгъан диреклерни корьдилер. Шунынъ ичюн де бу ады олмагъан дагъны Таракъташ деп адландырдылар. Огъулларнынъ ана-бабасынынъ яныгъы сынъырсыз эди. Айдер бир геджеде чаларып, бели букюльди. О, дагънынъ тёпесинде мельэм къутусыны тапып, меселени анълады. Яныкълы баба къалгъан мельэмни таш диреклерге сильсе де, ярдым этмеди, огъуллары тирильмедилер.

Йигитлернинъ бу къараманлыкълары тек дагъларда дегиль, чёльде де белли олды. Адамлар вакътынджа даваларыны токътаттылар, амма шубелери ве къоркъуларындан къуртулып оламадылар. Куньлерден биринде Айдер тюшюнде кене де фукъаре къарт келип, о, Таракъташнынъ этегинде бою теренлигинде къую къазып, оны чыкънен толдурмакъ кереклигини бильдирди... Къарт даа бир шей демеге истеди, амма бирден артында насылдыр буюктен-буюк кольге пейда олып, оны ютып йиберди. Айдер уянды, азбаргъа чапып чыкъты ве чуллу къара булут тез-тез учып кеткенини корип къалды.

Шу куньден башлап, Айдер къолуна таш алып, Таракъташнынъ этегинде къую къазып башлады. Иши яваш ве буюк зорлукъларнен олса да, эп огге йылышты. Айдер, кучь олгъанына бакъмадан, теслим олмады, ишини ташламады. Огъулларыны джанландыраджакъ кунь келеджегине ве олар джинлер алтын беш икни сакълагъан ерни бирликте тапып оладжакъларына ишана эди.

Дагъ ве чёль койлеринден адамлар келип, Айдерге аш, урба, кескин къайралгъан ташлар кетире эдилер. Олар онъа, ташнен ташны оймагъа тырышкъанына бакъып, шаша эдилер, онынъ исрарына, ишини бир дакъкъагъа, бир аньге быракъмагъанына шаша эдилер... Айдер исе дагъ ве чёль адамлары муджизе беклегенлерини, о аз-бучукъ токъталса, сакинлешкен дава кене де алевленеджегини ве адамлар джинлернинъ итаатлы къуллары олып къалмагъандже токътамайджагъыны биле эди...

## Тылсымлы къуш

