# Къырымтатар халкъ масаллары ве эфсанелери

## Акъылдане кирпи

Эвель заманларда эм къарада, эм де дерья-деньизяерде укюмдар олгъан бир султан гъает къыйын, чезильмез бир меселе къаршысында къала: къарада бир ерден башкъа ерге бармакъ, зияретлер, сеферлер япмакъ ичюн филь, деве, ат, къатыр, эшек бар. Арабалар юре. Я, дерья-денъизлерде арекет этмек, олардан ялдап кечмек ичюн не япмалы? Иште шу суаль эр кунь онынъ мийини ёра, акъылгъа яткъан ич бир усул тюшюнип тапамай.

Бу тюшюнджелерден джаны янгъан укюмдар бир кунь сарайынынъ бутюн акъылданелерине — везирлер, алим-улемалар ве дигерлерининъ мушавере-меджлиске йыгьылмаларыны эмир эте. Айтылгьан вакъыткъа бир къалмай эписи топланып келелер. Султан озюнинъ тюшюндже не мерамыны ортагъа къоя. Меселени бирликте кенъешип, аль этмек кереклигини айта. Саатлернен отура, тюшюне-ташыналар, амма акъылгъа яткъан ич бир шей айтып оламайлар.

Баягъы вакъыт кечкен сонъ шу укюмдар башкъа бир фикир тюшюнип чыкъара. Сарайда айванат ве къушлар алемининъ тиллерини анълагъан акъсакъал алим бар экен. Оны озь узурына чагъырып:

— Дерья-денъизлерде ялдап юрмекнинъ ёлларыны араштырып, бутюн сарай акъылданелеринен сёйлештим. Амма ич бир шей чыкъмады. Энди сен бу этрафлардаки айванлар ве къушларнынъ векиллерини топлап, шуларнен бир кенъешип бакъчы,— дей.

Алим султаннынъ дегенини япа. Арсланлар, къапланлар, филлер, девекъушлар, акъкъулар эм де дигер махлюкъ ве махлюкъатларнынъ, къушларнынъ чокътан-чокъ векиллери йыгъылышып келелер. Бу кенъеш-меджлис чокъкъа сюрсе де, ич бир нетидже бермей. Ич бир махлюкъ ачыкъ теклиф берип оламай.

Олар тамам дагъылышайыкъ, деп тургъанда мушавереге, кеч олса да, кирпи ёргъалап келе. О, босагъадан ичери атлап киреджекте сюрюне, тикенли топ киби юварланып, тыгъырып кете. Алай айванлар, къушлар мыскъылнен шакъылдап кулелер. «Бу тикен томары да не кельген экен? Биз чезамагъан меселени шу матюв кирпи чезеджекми?» — деп, чивильдешелер.

Кирпи исе, селям биле демеден, аман артына чевирилип, тюнъкюльдей-тюнъкюльдей къайта. Акъсакъал алим: «О, гъалиба, бир шейлер сомурданып кетти...» — дей де, артындан чыкъа. Кирпи къыскъа аякъларынен ёргъалап, ашыкъа ве «къах-къах», деп кете экен. Бу сёзлерни эшиткен акъсакъалнынъ чырайы денъише, манълайына япышып: «Ах, сени къафа!» — дей. Сонъ айванлар, къушларгъа бакъып:

— Сиз билесинъизми, кирпи не къадар акъыллы айван? О, алим! Шу къадар тюшюнип меним биле акъылыма кельмеген терен сырлы меселени о тапып чыкъарды. Э, сиз оны кулесинъиз, о исе джаны агъырып кете де, «къаз-къаз», дей. Бу кирпиджесине «къаз» дегени, — дей. — Яни — къазнынъ сувда батмагьаныны хатырлата. Я о не ичюн сувда батмай? Чюнки, кокюс куреги бар. Къазлар, папийлер, турналар ве сувда ялдагъан башкъа къушларнынъ да шай, куреклери бар да!.. Шай экен, бизге ана шу куреклерге ошагьан сув арабалары, оларны да ялдатыджы куречиклер япып, дерья-денъизлерге тюшмек керек...

Алим къувангьанындан акъылыны ойнатаяза ве султаннынъ узурына ашыкъа. Айванлар, къушлар тааджипленип таркъалалар.

Айткъанларына коре, ильки сув арабасы иште шундан сонъ мейдангьа кельген, сонъ кет-кете, къайыкъ, геми деген буюк-буюк сойлары яратылгъан экен.

## Сув айгъыры

Бир заманда яшагъан бир падиша кезинмеге чыкъкъанда, везирлеринен берабер базаргъа да кире. Базарны сейир этип юрген вакъытта насылдыр бир адамнынъ бар сесинен:

— Эй, акъыл чокъ, сермия ёкъ! Акъыл чокъ, сермия ёкъ! — деп багъырып юргенини корелер. Бу сёзлер падишаны меракъландыра. О, везирлерини ёллап: «Бар чагъырынъыз о адамны, не ичюн бойле багъырып юргенини билейик»,— дей. Везирлер барып, шу фукъаре адамны падишагъа алып келелер.

— Не ичюн ойле сёзлер айтып къычырып юресинъ? — деп сорай падиша ондан.

— Менде акъыл чокъ, сермия ёкъ,— дей фукъаре.

— Санъа не керек? — дей падиша.

— Бир къач дане атлы араба керек,— дей фукъаре.

— Яхшы. Мен санъа бир къач араба берейим. Акъылынъ не къадар чокъ олгъаныны сонъ корермиз,— дей падиша.

Шай этип, падиша фукъареге арабаджыларыны йибере. Фукъаре оларны шеэрнинъ четиндеки куль обасына алып кете ве андан денъиз ялысынынъ отлы бир ерине куль ташыта. Бир къач куньден, ялыгъа етерлик дереджеде куль ташылгъан сонъ, фукъаре арабаджыларны къайтара. Озю исе булутлы, айсыз геджелерни беклей.

Бойле геджелернинъ биринде о, ялыдаки чалылар арасына гизлене. Бираздан бакъса не корьсин, денъизден агъызында эльмаз ташлар олгъан сув айгьыры чыкъа. О, этрафны ярыкълаткъан эльмаз ташларны ерге къойып, отлайджакъ ола. Амма къыйметли ташлар куль ичине комюлип кетелер. Сув айгъыры кери къайтып, денъизге чома ве агъызына эльмаз ташлар алып, кене ялыгъа чыкъа. О, отлайым дегенде, ташлар кене кульге тюшип, комюлип кетелер.

Бойлеликнен, сув айгъыры бу арекетлерини токътамай текрарлап тура. О, денъиз тюбюнден не къадар эльмаз ташы чыкъаргъан олса, эписи куль ичине комюлип кете. Фукъаренинъ де макъсады бу экен. О, пек къуванып, эвине къайта.

Эртеси куню кене ойле ола. Отламагъа чыкъкъан сув айгъырынынъ кетирген къыйметли ташчыкълары эп кульге комюле. Айгъыр отлап оламадан денъизге къайтабере.

Бойле чокъ геджелер кече. Куль ичинде энди пек чокъ эльмаз топлана.

Фукъаре арабджыларны бир даа ялы боюна кетирип, мында тёкюльген кульни арабаларгъа юклетип, озюнинъ азбарына ташыта. Сонъ о, шу кульге топракъ къошып, ондан тола япа башлай. Япып битирген сонъ толаларны къурутмакъ ичюн кунешке къаршы тизип къоя.

Толалар къуругъан сонъ фукъаре оларны арабаларгъа юклеп, падишанынъ сарайьша алып кете.

Сарай азбарына кирген сонъ о, падишаны чагъырта.

Падиша: «Мени аягъына чагъырткъан ким?»-деп ачувлана. Пенджере янына бара. Бакъса, азбарда анавы фукъаре тура. Онынъ янында исе тола юклю арабаларны коре. 

— Бу да не маразнынъ шейи экен? — дей де, меракъланыи азбаргъа чыкъа.

— Мен бу арабаларгъа юклеп, сизге эльмаз алып кельдим, падишам, къабул этинъиз,— дей фукъаре.

— Эльмаз дегенинъ, бу толалармы? Не, мени кульмек истейсинъми? Анавы дарагъачкъа асыладжагъынъдан хаберинъ бармы, пезевенк? — деп ачувлана падиша.

— Ёкъ, падишам, мен сизни алдатмайым, мына бакъынъыз,— дей де, фукъаре арабадан бир толаны алып, падишанынъ козю огюнде ортасындан экиге боле.

Падиша козьлерине инанмай. Акъикъатен де, толанынъ ичинден йылтырап, эльмаз таш чыкъа. Шай дер экеч, фукъаре бир толаны даа алып парчалай. Онынъ ичинден де эльмаз чыкъа.

Падиша севингенинден шу ерде арабаларны бошатмакъны эмир эте. Фукъарени исе озюнинъ одасына давет этип, ондан бу эльмаз ташларны насыл тапкъаныны сорай. Фукъаре падишагъа эписини анълата.

— Сен бизим падишалыгъымызгъа буюк ярдым эттинъ,— дей де, падиша фукъареге эки торба алтын бере.

— Бунынъ бириси кетирген «толаларынъ» ичюн, дигери де сенинъ акъылынъ ичюн,— дей.

Шай этип, фукъаре алтынларны эвине алып кете ве къорантасынен онъып-осип, бол-сал яшай.

## Коселернинь давасы

Эвель заманларнынь биринде Джаманакь койинде докъуз косе, Такъылда бир косе олгьан. Бу коселер, сыгъырларымызны бирликте бакътырайыкь, деп бир туварджы туткъанлар. Туварджынынь акъкъыны тёлемек вакъты кельген, Джаманакь коселери баш тартмагъанлар, озь пайларыны бергенлер. Такъыл косеси исе баш тарткъан, бермейим деген. Джаманакь коселери:

— A-а, бермейджек оламы? — деп ачувланалар,— Айса биз онъа джемаат котеги чекермиз, дейлер.

Джаманакь коселери, чокъмар таякъларыны алып, Такъыл косе сини котеклемеге кетелер. Кетелер амма, джемаат котеги ашай джагъыны эшиткен Такъыл косеси, сыгъырыны ала да, койден зува.

Кель заман, кет заман, куньлерден бир кунь Такъыл косеси бир сюрю мал айдап, койине къайтып келе. Буны эшиткен Джаманакь коселери, хош кельдиге барайыкь, азыр малларны къайдан алгъаныны да билирмиз, дейлер.

Джаманакь коселери, Такъыл косесининь азбарындаки малларны корьгенлеринен, куньджюликтен тал делиреджек дереджеге келелер.

Селям-келямдан сонъ, Джаманакь коселеринден бири:

— Сормасы айып олмасын, бу къадар малны къайдан алдынъ? — дей.

Такъыл косеси, мыскъылнен йылмайып:

— Къайдан дегенинь не я? — дей.— Койден чыкъып кеткен сонь, сыгъырымны сойдым, гонъюнден тасма тильдим, бу тасмаларны Акъмесджитке алып кеттим, базарда саттым, тасмасына бир алтын алдым. Э, тасма сатып байымакь зор бир ишми?!

Джаманакь коселери бирагъыздан:

— Айса биз де ойле япайыкь,— тасма сатмакь эльверишли иш экен,— дейлер.

Такъыл косеси оларны къызыштырып:

— Эбет, кяр кетирген иш, тасмасы бир алтын, базарлыкь этсенъиз эки де берирлер,— дей.

Кяр пешине тюшкен Джаманакь коселери, эвлерине къайтып келелер, баса-бас сыгъырларыны соялар, гоньлеринден тасма тилелер ве Акъмесджитке тасма сатмагъа кетелер. Лякин Акъмесджитни дёрт-беш айланып чыкъсалар да,— «тасма! тасма!» деп богъаз керселер де, тасма алыджы тапылмай.

Ана, Джаманакь коселери, сонъки параларыны масраф этип, ач ве ачувлы бир алда, койлерине къайтып келелер. Такъыл косесини, котеклемек дегиль, ольдюреджек олалар. Оракь, чалгъы, балта, чапанен силяланып, Такъыл косесини ольдюрмеге кетелер. Такъыл косеси бу сеферинде гъафлет къалып къачамай ве къапкъангъа тюше. Джаманакь коселери онынь якъасындан тутып:

— Биз сени ольдюреджекмиз, сонъки сёзюнъни айт! — деп джекирелер.

Такъыл косеси:

— Э, не япайым, къабаатым олгъан сонь ольдюреджектирсиз даа! — дей.— Амма меним сизге бир риджам бар, умют этем ки, ерине кетирирсиз.

Джаманакь коселери:

— Тез айт, о да насыл риджадыр? — дейлер.

— Мени къолунъыздаки шу къоркъунчлы силяларнен ольдюрменъиз. Сандыкъкъа къой да, денъизге ташланъыз, эйиси богъулып олейим.

Джаманакь коселери Такъыл косесини сандыкькъа къойып, денъиз кенарына алып баралар ве сандыкъны денъизге итеп йибермек ичюн дагъгъа сырыкь кесмеге кетелер. Сандыкь ичиндеки Такъыл косеси бу арада якъынларда къойларнынь мунърешкенини эшитип, богьаз керип къычырмагъа башлай:

— Истемейим, истемейим, ольдюрсенъиз де алмам, къалдырсанъыз да алмам...

Чобан сандыкъкъа якълашып:

— Не багъырасынь, не берелер де, не алмам дейсинь? — деп сорай.

— Манъа зорнен падишанынъ къызыны бермек истейлер, мен оны алмам, меним озюмнинь севимлим бар, истемейим, истемейим,— дей.

Чобан, сандыкънынь къапагъыны ачып, косени сандыкътан чыкъара.

— Сен истемесень, мен истейим, къойларны бакъып тур, мен сандыкъкъа кирейим,— дей.

Такъыл косеси, къойларны айдап, догъру азбарына алып бара. Бу арада келип къалгъан Джаманакь коселери, сырыкънен сандыкъны денъизге итеп йиберелер ве озьлери, Такъыл койинден кечип Джаманакъкъа бармакь ичюн ёлгьа чыкъалар. Бакъсалар не корьсинлер, Такъыл косеси азбар ичинде къой сагъып отура.

— Олян, биз сени ольдюрген эдик, сен кене къайдан мараздан чыкъып кельдинь,— дейлер.— Бу къойларны къайдан алдынь?

— Сизинь киби достларым олгъанда байымакъ зор меселеми? — дей Такъыл косеси.— Сиз сандыкьны итеп йибергенде мен «гъыркь-гъыркь» деп сув тюбиндеки къойларны сая эдим. Сув тюбинде къой сюрю-сюрю. Эр бирисинде къыркь къой. Ана меним «гъыркь-гъыркь» дегеним сюрю де шу эди. Къыркь сюрю къойны сайып, эвге ютирдим.

Ачкозь коселер:

— Денъизде даа къой къалдымы? — деп сорайлар.

— Ялыда къум — денъиз тюбинде къой,— деп Такъыл косеси Джаманакь коселерини къызыштыра.— Тез-тез бирер сандыкь яптырынъыз да, къой зияретине кетинъиз.

Джаманакь коселери бирер дане сандыкь яптырып, денъиз ялысына янаштырып къоялар. Бундан сонь Такъыл косесине келип:

— Ярдым эт, сандыкъларны денъизге ите,— дейлер.

Такъыл косеси:

— Эйиликке кемлик япылмаз, ярдым этейим,— дей.— Эндиден сонь бизим арамызда бир вакъыт дава олмаз,— деп къоша.

Такъыл косеси бири-бирининь артындан сандыкьларны денъизге итеп йибере. Сандыкълар, бираз вакъыт ялдай-ялдай да, сонь, батып кетелер.

## Ёлджулар

Куньлернинъ биринде Судакъ дживарындаки бир койнинъ дёрт сакини — терзи, дюльгер, аякъкъапчы ве табиб Багъчасарайгъа барып, андаки базар да бираз пара къазанмагъа истейлер. Аякъларына энъ къавий чарыкъларыны кийип, торбаларына алетлерини ве шифалы отларны алып ёлгъа чыкъалар. Ёл узакъ — джаяв кетеджеклер.

Азмы кетелер, чокъмы кетелер, кунь батып къаранлыкъ баса. Геджеси къоджаман дагълар дешетли девлерни анъдыра, ел увулдай, чакаллар улуй, занарсынъ эр бир терекнинъ астында бирер йыртыджы сакълангъан киби корюле. Достлар дерг ичине тюшип, атеш якъалар ве араларындан бирини невбетчилик ке къойып, ятып юкълайлар. Биринджи гедже невбетчилик япмакь сырасы дюльгерге тюше.

Башта дюльгер атешке къорай ташлап отура, амма эп козьлери къапалгъаныны, юкъу баскъаныны сезип, бир ишнен мешгъуль олмакъны тюшюне. Къолуна къалын бир агъач парчасыны алып, о ян бу ян айландыра ве джан сыкъысы бир къокълачыкъ ясап башлай. Кескин пычагъы озь ишини усталыкънен беджере, дюльгер исе севимли тюркюлерини соза. Кунеш нурлары ерни айдынлатып башлагъанда къокълачыкъ да алемге кулип бакъа.

Экинджи гедже терзи невбетчи ола. О, да юкълап къалмамакъ ичюн къокълагъа дюльбер урба тикмеге уруна. Торбасындан йип, атлас парчачыкъларындан чыкъарып, къызгъа антер тике. Къокъла бир кереден ойле дюльбер олгъан ки, терзи озь ишинден мемнюн олып: «Айгиди, тири олсайдынъ, шимди бу назик эллеринъни джайып бир хайтарма тёшер эдинъ!», дей.

Учюнджи гедже невбетчиликке аякъкъапчы тура. Достлары ясагъан, урба кийдирген къокълачыкъны эллеринде айландырып, къызнынъ ялынаякъ олгьаныны коре. Ушуйдир, гъарип, къана мен де озь усталыгъымны косьтерейим, деп къызгъа чызмачыкълар тикип башлай. Эм тике, эм къокълачыкъкъа озь къызына сёйлеген масалларны айта. Танъ аткъандже къызнынъ чызмачыкълары да азыр олалар.

Багъчасарайгъа энди барып чыкъаджакъларында дёртюнджи гедже башлана. Бу сефер табиб невбетчилик япа. Аркъадашлары керчектен де уста экенлер, бириси агъачны дюльбер къокълагъа чевирген, экинджиси кийиндирген, учюнджиси аякъларына чызма тиккен. Къокъла санки джанлы, лякин джансыз. Табиб къокъланы элине алып, бутюн бильген дуаларыны окъуй, куф-суф эте ве бакъса не корьсин, къокъланынъ башта башы къыбырдай, сонъ къоллары-аякълары арекетке келелер. Табиб даа бир — энъ кучьлю дуасыны окъугъанда — къокъла тильге кире!

Онынъ татлы сесинден дюльгер, терзи ве аякъкъапчы да уяналар. Къокъла оларгъа:

— Саба шерифлеринъиз хайырлы олсун, агъалар. Мени ясагъанынъыз, кийиндирген-къушандыргъанынъыз ичюн чокъ сагъ олунъыз. Сизге, табиб агъам, мени тирильткенинъиз ичюн айрыджа тешекюор! — дей.

Къокъла достлар арз эткенлери киби эм хайтармагъа тюше, эм эски тюркюлерни йырлай, эм масал айта. Бираз юрьгенлеринден сонъ достлар базаргъа да келип чыкъалар. Оглериндеки тёшемелерге озьлери ясагъан шейлерни, урба ве аякъкъапларны тизелер, табибнинъ огюнде исе шифалы отлар ята. Муштерилерни джельп этмек ичюн исе къокълачыкъны да ортагъа къоялар. Тезден къокъланынъ этрафында базардакилернинъ эписи топлана. Адамлар бойле муджизеден козьлерини узалмайлар. Шакъамы я, агъач къокъла санки джанлы киби сёйлене, тюркю айта, ойнай! Бу арада базаргъа ханнынъ везири де кельген экен ве эр кес мында не ичюн топлангъаныны бильмек ичюн якъынлаша. Бойле муджизени хангъа да косьтермек кереклигини айта. Ханнынъ балалары джанлы оюнджакъны корип, бабасына оны сатын алмасыны ялваралар. Хан усталаргъа бир кисе алтын теклиф эте, амма араларындан энъ уйкенлери олгъан табиб мына не айта:

— Улу ве къудретли Хан азретлери! Биз бу къокъланы сатып оламамыз, чюнки о, да бизим эвлядымыздыр. Биз бу къокъланы сизинъ балаларынъызгъа бахшыш этемиз, амма бир шартымыз бар — онъа джансыз къокълагъа дегиль де, джанлы достларына бакъкъанлары киби мунасебетте олсунлар ки, о эр кеске къуванч багъышлар!

Хан койлю усталаргьа чокъ пара, бирер ат багъышлай. Усталар мемнюн олып, койлерине къайталар. Бирер къой сойып койдешлерини зияфетке давет этелер ве шу зияфетте джанлы къокъла акъкъындаки аджайип вакъианы тариф этелер.

## Къуш тилинден анълагъан бала

Бир заманда шеэрлернинъ биринде зенгин, лякин мераметсиз бир адам яшай экен. Бу зенгиннинъ къадыны ве бир де пек чиркин огълу бар экен.

Анасынен бабасы баланы ич севмейлер. Олар бу баланы бийсинмейип, дюльбер бир бал ал ары олмасыны истейлер. Бу сабийге ашны эр вакъыт айры берелер, оны хорлайлар.

Зенгиннинъ эвинде бир бульбуль де яшай экен. Зенгин къадынынен берабер аш ашамагъа отургъанлары киби, бульбульчик токътамайып уча экен.

Бир кунь олар софра башъгада отурып аш ашагъанда, балачыкъ да къапы тюбюнде отурып, къаткъан-къуругьан отьмек парчасыны кемире экен. Бу кереси бульбуль учмайып, ойле тесирли отьмеге башлай ки, зенгин онынъ сесининъ тесиринден шашмалап къадынына дей:

— Эгер шу къушнынъ айткъаныны ким де анълап манъа бильдирсе, онъа буюк эйиликлер япар эдим.

Чиркин бала бабасыньгаъ сёзлерине бойле джевап бере:

— Бабай, къушнынъ тилинден мен анълайым. Лякин сизге айтмагьа къоркъам.

Анасынен бабасы балагьа къушнынъ не айткъаныны мытлакъа сёйлемесини эмир этелер. Шай олса да, бала айтмагъа къоркъа. Эгер сёйлемесенъ, сени ач къалдырырмыз, дейлер. Бала кене къоркъа. Бундан сонъ бабасы баласынынъ устюне атылып:

— Пезевенкнинъ баласы, айтаджакъсынъмы, ёкъмы? Айтмасанъ богъарым сени,— дей де, баланынъ богъазына япыша. Бала ахырсонъу айтмагъа меджбур ола. Къуш шойле дей экен:

— Ойле заман келеджек ки, сиз хор бакъкъан бу баланынъ элине бабасы сув тёкеджек, анасы исе юзьбез тутаджакъ.

Байнен къадыны севмеген балаларынынъ бу сёзлеринден сонъ терен тюшюнджеге далалар ве баланы бус-бутюн башларындан аткъармагъа къарар берелер.

Къаранлыкъ бир геджеде, бала татлы юкъуда экенде, оны бир къайыкънынъ ичерисине къойып, денъизге йиберелер. Тамам шу вакъытта бульбуль де къафестен учып кете де, барып баланынъ къайыгьына къона. Бала исе къайыкъта саллана-саллана юкълай. Саба уянгъанда о озюни денъиз ортасында корип агъламагъа башлай. Шу ерде бульбуль онъа сёз къата:

— Агълама сен. Узакътан бир геми келеята. О сени къуртараджакъ.

Акъикъатен де, чокъкъа бармай, уфукъта геми пейда ола. Геми эп къайыкъкъа якъынлаша ве къайыкъта баланы корип, оны гемиге алалар.

Гемининъ саиби пек яхты адам экен. О, баланы севе, оны эвлятлыкъкъа ала ве озь баласы киби бакъа.

Бир кунь бала бабалыгъына шай дей:

— Баба, бульбулим якъында бую к фуртуна чыкъаджакь, дей. Шунынъ ичюн аджеле суретте бутюн елькенлерни ачып, бир ялы кенарына къачайыкъ.

Геми саиби баланынъ сёзюне эмиет бермей. Лякин бир къач сааттен сонъ ойле фуртуна котериле ки, гемининъ елькенлерини парча-кесек эте, аз къала гемини батыраяза. Кене хайырлысы олып, геми де, адамлары да сагъ къалалар. Фуртуна ятышкъан сонъ, янъы елькенлер такъыштырып, ёлларыны девам этелер.

Бираз вакъыттан сонъ бала кене бабалыгъына мураджаат этип:

— Баба, бульбулимнинъ айткъанына коре, якъынымызда он эки геминен айдутлар доланыша экенлер,— дей.

Гемининъ саиби бу кересинде баланынъ сёзюни динълей ве гемини якъын адалардан бирисине айдап, онда сакълана. Чокъ кечмеден олар он эки геминен денъиз айдутларынынъ авлакътан кечип кеткенлерини корелер.

Бираз вакъыттан сонъ, геми кене ёлгъа чыкъа ве аз кете, уз кете, дерья-денъиз тюз кете, тап сонъу, Ешиль юрт деген бир мемлекетке барып чыкъа. Ешиль юрт мемлекети падишасынынъ сарайы огюнде учь йылдан берли учь къаргъа гедже-куньдюз багъырып-чагъырып тура экен. Не къадар тырышсалар да, олардан къуртулып оламайлар. Ким де-ким оны бу къаргъалардан къуртарса, кучюк къызыны ве падишалыгъынынъ ярысыны онъа багъышлайджагъыны беян эте.

Энди йигит чагъына кирген бу огълан падишанынъ ферманыны эшиткени киби, догъру сарайгъа барып, падишагьа озюнинъ ярдымыны теклиф эте. Падиша разы ола. Сонъ йигит къаргъаларны косьтерип дей:

— Эй, падишам, бу учь къаргъанынъ бириси анасы, экинджиси бабасы, учюнджи исе оларнынъ баласыдыр. Бабанен ана бу бала къайсымызнынъ, деп давалашалар. Бабасы, бала меним, дей, анасы, бала менимки, дей. Олар анълашалмай, сизге кельгенлер. Даваларынынъ адалетче бакъылмасы ичюн риджада булуналар. Падишам! Сиз айтынъыз, бу бала ангисининъдир?

Падиша дей:

— Бала бабанынъдыр.

Падиша сёзюни битирир-битирмез баба къаргъанен баласы бир тарафкъа, ана къаргъа дигер тарафкъа учып кетелер.

Бундан сонъ йигит падишанынъ янында къала. Падиша кучюк къызыны ве мемлекетининъ ярысыны онъа бере. Бираз вакъыттан сонъ йигит яш келиннен берабер сеяаткъа чыкъа ве олар чешит ерлерге баралар. Шеэрлернинъ бирисинде бир эвде мусафир олып къалалар. Пакъыл киби бу эв йигитнинъ озь бабасынынъ эви олмасынмы? Саба йигит бетини ювгъанда, бабасы онынъ элине сув тёке, анасы онъа юзьбез тута. Чюнки олар осип буюген озь баласыны танымайлар. Йигит исе оларны таный ве озюни де таныттыра.

Энди меджалсызлангъан эки къарт балаларына бир вакъытта япкъан феналыкъларына пек пешман олалар.

Йигит исе оларны аджып гонъюллерини ала, къучакълап-къучакълап one. Насыл олса да, сиз меним ана-бабамсынъыз, мен сизге омюр бою борджлым дей, оларны озюнен берабер алып кете ве омюрлерининъ сонъуна къадар бакъа.

## Бешсалкъым бей

Яш бир чобан озь эвининъ огюнде юзюм кутюги отурта. Бир къач йылдан сонъ бу кутюкнинъ устюнде бир салкъым юзюм пейда ола. Лякин юзюм салкъымы пишейим деп тургъанда, насылдыр бир джанавар оны ашап кете. Экинджи йылы кутюкте эки салкъым юзюм пейда ола. Лякин юзюмлерни кене де джанавар ашай. Бир къач йыллар шай текрарлана. Бешинджи йылы деген де, кутюкте беш салкъым юзюм пейда ола.

— Энди бу йыл ягъма ёкъ, джанаварны мытлакъа тутарым,— деп чобан геджелери кутюк башында къаравул ята. Юзюм салкъымлары алтын киби сарарып, немалына келеяткъан бир вакъытта ымпыс-тымпыс юрип, Тильки келе ве башыны узатып, юзюмлерни ашамагьа азырлана. Азырлана амма, Тилькининъ келеяткъаныны дуйгъан чобан, оны аман къуйругъындан къапычлай, бир къач керелер авагьа котерип ерге шыпыртып ура.

— Чобан агъа, этме-эйлеме, меним де санъа бир эйилигим олур,— деп инсан тилинен ялвармагъа башлай.— Менден не истесенъ исте, эписини япарым, тек мени ольдюрме.

Тилькининъ инсанджасына сёйленгенине шашкъан чобан:

— Яхшы, Тильки акъай, джанынъны сакъламагъа разым, амма бунынъ къаршылыгъына манъа падиша къызыны алып берирсинъ,— дей.— Лякин акъылда тут: башкъа тилькилер киби айнеджилик япып, мени алдатмакъ истесенъ, мен сени кене тутар да, теринъден чекмениме якъа япарым, къафа тасынъны да кутюк устюне къоярым.

— Меним сёзюм — сёздир,— дей Тильки акъай.— Мен асылзаде тилькилерденим. Айткъанымны япарым, амма бу эйилигим ичюн кутюктеки юзюмлерни де эр йыл мен ашарым.

Чобан бутюн бу айтылгъанларнен разы олып, Тильки акъайны бошатып йибере. Тильки исе, бир баш олып, догъру падишанынъ сарайына кете ве къапы бекчилерине:

— Мен дюньянынъ энъ зенгинлеринден бири олгъан Бешсалкъым бейден падишанынъ къызына къуда олып кельдим. Падиша азретлерине хабер этинъиз мени къабул этсин,— дей.

Падиша, бу хаберни эшиткенинен, Тильки акъайны къабул этмеге азыр олгъаныны бильдире. Тильки акъай исе, дёрт букленип падишагъа теменна эте ве тилини балландырып, нуткъыны башлай:

— Эй, падишаларнынъ падишасы! Мени сизинъ узурынъызгъа Бешсалкъым бей ёллады. Зенгинликте дюнья юзюнде акъраны олмагъан бу а дам, къызынъызны къадын этип алмакъ истей. Бейимнинъ байлыкъларынынъ сынъыры олмагъаны киби, зенгинлигининъ де эсабы ёкъ. Девелерининъ сайысы къыркь бинъдир, эшеклери элли бинъдир, атлары алтмыш бинъдир, къойлары етмиш бинъдир, эчкилери исе, беш йылдан берли сайып турсалар да, шу куньгедже сонъуна чыкъамадылар. Алтын ве кумюшлерини сорама, олар чувал-чувал олып ахырда туралар. Эй, падишам, Бешсалкъым бейнинъ зенгпнликлерини айтмакъ ичюн ай ве йыллар да азлыкъ этер.

Падиша, Тильки акъайнынъ баллы сёзлерини дикъкъатнен диньлеп, шойле бир джевап бере:

— Яхшы. Бешсалкъым бейге къызымны бермеге разым ве лякин бу йигит тойдан эвель озюнинъ батырлыгьыны косьтермек керек. Бар, бейинъе айт, ачкозь девни тутып, еди башыны да кесип, манъа алып кельсин. Бу дев мемлекетимизге аман бермей ве гедже-куньдюз бизлерни раатсызлап тура.

— Яхшы. падишам, арасы учь кунь биле кечмез, девнинъ еди башы да сарайгъа кетирилир,— деп Тильки акъай эвге къайтып кете.

Ёлда Тильки акъайнынъ огюне копеклеринен авгъа кетеяткъан бир авджы расткеле. Тильки акъай дубарадан къуртулайым, деп аман къоба ичине кирип кете. Кире, амма копек урювлери эп якъынлашмакъта. Тильки акъай джаныны сакъламакъ ичюн артына-огюне бакъмадан къоба бойлап кетебере. Азмы кете, чокъмы кете, бир даа бакъса не корьсин, падишанынъ айткъан анавы еди башлы деви къобаны толдурып ятмакъта экен. Дев еди башы устюндеки козьлерини Тильки акъайгъа тикип:

— A-а, озь аякъларынънен юрип кельдинъми? — деп, еди агъызнен бир вакъытта окюрип-сызгъырып, аякъкъа тура.— Чокъ яхшы, чокъ яхшы, къарным ачыкъкъан эди, шимди мен сени...

Дев, бу сёзлерни айтып, Тильки акъайны къуйругъынен сарып ала да, яваш-яваш агъызына кетире. Къалтырап къалгъан Тильки акъай:

— Эй, къоркъунчлы джанаварлар падишасы! Сенинъ де сонъки кунюнъ етти. Эджелинъ сени беклеп тура. Мен санъа хабер кетирдим. Олюмден къуртулмакъ даа кеч дегиль. Бираз къуйругъымны бошат да, айтаджагъымны айтайым. Шимди мени динълемесенъ, сонъ кеч олур,— дей.

Бу сёзлерни эшиткен дев, неге огърагъаныны бильмейип, аман къуйругъыны бошай.

— Тез ол, айт, насыл олюмдир, мени ким ольдюрмек истей?

— Падиша азретлери мемлекетиндеки бутюн аскерлерини топлап, сенинъ ерасты сарайынъны сарып алды. Сени ольдюрмек ве эбедиен сенден къуртулмакъ истей. Мына шимди бу аскерлер озьлерининъ кескин балта ве сюнгюлеринен сарайгъа кирсджеклер ве сенинъ еди башынъны да кесип, падишагъа алып бараджакълар. Падиша азретлери сенинъ башларынъны сарай алдында къазыкъларгъа отуртып къояджакъ. Тез ол, вакъыт кечирме, гизлен.

— Акъыл бер, сен акъыллы бир айвансынъ, къайда сакъланайым? — дей дев.

— Къайда деп тургъанынъ не я? Фуруннынъ ичине кир, нефес алма, къыбырданма, онынъ ичинден сени кимсе тапамаз.

Дев, Тильки акъайнынъ сёзюне уйып, фуруннынъ ичине кире. Тильки акъай исе, девни гизлегенден олып, фуруннынъ агъызыны тобаннен толдура да, алевлетип йибере. Дев, тютюнге богъулып, яткъан еринде олип, джайылып къала.

Тильки акъай кене ёлуна реван ола. Ёлда расткельген туджджарларгъа Бешсалкъым бейнинъ зенгинликлерини макътай, онынъ эвинде мусафир олгъанларгъа чувал-чувал алтын багъышлагъаныны айта. Ёл бою макътавларыны сачып, ниает Тильки акъай чобаннынъ эвине къайтып келе.

— Шорбаджым! Аваленъни ерине кетирдим: падиша азретлери къызыны санъа бермеге разы олды, лякин тойдан эвель ерасты падишасы девнинъ еди башыны ве терисини алып кельменъни эмир этти.

— Э-э, Тильки акъай, бойле бир ишни беджермеге меним меджалым етерми?

— Шорбаджым! Бу о къадар зор бир иш дегильдир. Мен ярдым этерим. Лякин, мен ольген сонъ, меним джеседимни ач шакалларгъа ташламайджагъынъа ант эт, сёз бер.

— Тильки акъай, сен ольген сонъ сенинъ джесединъни алтын къафеске къойып, сарайда озь одамнынъ тёпесине асьш тутаджагъыма ант этем, сёз берем.

— Айса къьфкъ деве ве бир де балта алып, меним пешиме тюш! — дей Тильки.

Чобан, къыркъ деве ве бир де балта алып, Тильки акъайнынъ пешине тюше. Бара, бара девнинъ къобасына барып кирелер. Къобанынъ ичи кесек-кесек алтын ве кумюш парчаларынен, чешит тюрлю къыйметли ташларнен толу экен. Отуз докъуз девеге алтын юклеселер де, къобадаки алтьшлар кене эксильмей.

— Энди, шорбаджы. балтанен пычагъынъны ал да, фурунгъа кир, девнинъ башларыны кесип, терисини сыдырып ал. Къоркъма, дев озюнинъ арам джаныны энди чокътан теслим этти.

Чобан, девнинъ еди башыны кесип, терисини сыдырып, ала да, буларны къыркъынджы девеге юклей, сонъ девелерни айдап, падишанынъ сарайына келелер. Падиша, алтын кжлю девелерни ве къоркъунч девнинъ башларынен терисини корил, Бешсалкъым бейнинъ зенгинлигине ве батырлыгъына шашып къала. Оны озь киеви ве вариси, деп илян эте.

Бутюн падишалыкъта къыркъ кунь, къыркъ гедже той-дюгюн чалына. Ич кимсеге белли олмагъан чобан, падишалыкъта баш везир ола. Бешсалкъым бей, деп намы бутюн мемлекетке даркъай.

Арадан бир къач йыл кече. Бешсалкъым бей озюне буюк эйиликлер япкъан Тильки акъайны текмиль эсинден чыкъара. Тильки акъайнынъ бунъа джаны агъырып, Бешсалкъым бейни денъеп бакъмакъ истей. Ымпыс-тымпыс сарай азбарына сокъулып, падиша одасынынъ пенджереси алдында джайылып ята: дерсинъ олип къалгъан! Падишанынъ хызметкярлары бу, хаберни деръал падишагъа бильдирелер. О исе:

— Не бакъып къалдынъыз? Тез ол, шу сасыкъ джесетни чёплюкке атынъыз! — деп эмир бере.

Тильки акъайны къуйругъындан тутып, чёплюк обасы ичине кетирип аталар. Аталар, амма Тильки акъай экинджи куню сабасы кене падишанынъ пенджереси алдында джайылып ята. Бу хаберни эшиткен падиша:

— Бу не маразнынъ тилькиси, сасымагъа башкъа бир ер тапмадымы? -дей.— Тез ол, шу сасыкъ, джесетни ач шакалларгъа ташланъыз, бир даа оны козюм корьмесин.

Тильки акъайны къуйругъындан тутып, орман ичине атсалар да, учюнджи куню сабасы кене падишанынъ пенджереси алдында пейда олып, джайылып ята. Энди учюнджи кере айны бир хаберни эшиткен падиша пек яман ачувланып:

— Тез ол, бу сасыкъ лешни алынъыз да, терен бир чукъургъа комюнъиз! — дей.— Эгер о, меним пенджерем алдында бир даа пейда олса, эм тилькини, эм де сизни къуюгъа ташлатып, устюнъизни ташнен къапаттырырым.

Падиша, бу сёзлерни айтмакъта олгъан арада, Тильки акъай джанланып, эки аягъы устюне тура да:

— Эй, чобан огълу чобан! — дей.— Берген сёзюнъни унуттынъмы? Ольген сонъ мени алтын къафесте тутаджакъ сен дегильми эдинъ? Эйиликке къаршылыгъынъ кемликми? Чобан эдинъ, кене де чобан олып къал! — дей.

Тильки акъай бу сёзлерни айта да, гъайып олып кете. Бир ань ичинде сарай чобаннынъ эвине чевириле. Бешсалкъым бей де кене эвельки киби чобан олып къала.

## Туварджынынъ акъыллы къызы

Куньлерден бир кунь падишалардан бири халкъны топлап:

— Дюньяда къаттыдан къатты, кучьлюден де кучьлю, татлыдан да татлы недир? — деп сорай.

Падиша бу суаллерге догъру джевап берген адамгъа буюк бахшыш адай.

Озюни эр кимден акъыллы деп сайгъан баш везир:

— Падишам, демир эр шейден къаттыдыр, арслан эр кестен кучьлюдир, шекер эр шейден татлыдыр,— дей.

Падиша бу джеваптан къанаатленмеген. Онынъ янына шу везирден башкъа даа чокъ адамлар келип, суаллерге озьлериндже джевап берелер. Лякин падиша кимсенинъ айткъанына къанмай. Бу хабер энди аман-аман эр ерге джайрай. Узакъ койлернинъ биринде яшагъан бир туварджы да падишаныныъ бу суалини зшите ве келип озь къорантасына айта. О туварджынынъ он алты-он еди яшларында дюльбер бир къызы бар экен. Бу къыз падишанынъ суалини эшиткенинен, бабасьна:

— Бабам, мен бу суаллерге джевап берейим. Лякин сиз падишагъа барып айткъанда, падиша «буны кимден огрендинъ?» — деп сораса, меним айткъанымны айтманъыз, озюм тюшюнип таптым, дерсинъиз,— дей.

Бабасы:

— Я падиша къабул этерми, къызым? — дегенде, къызы:

— Къабул этер. Тек сиз меним айткъанымны айтмазсынъыз,— дей.

Туварджы, къызынынъ айткъанына разы олып:

— Айды, айт бакъайым,— дей.

Къыз джевапларыны айтып башлай:

— Дюньяда, къаттыдан къатты — атнынъ туягъыдыр. Кучьлюден кучьлю — ельдир, татлыдан да татлы — тильдир.

Бабасы буларны эзберлеп, падишагъа кете. Изин алып, онынъ узурына кире де:

— Падишам, эмир этсенъиз сизинъ суаллеринъизге джевап берир эдим,— дей.

Падиша:

— Къана, айт туварджы — деп разылыкъ эмирини бере.

— Падишам, дюньяда къаттыдан къатты — атнынъ туягъыдыр, кучьлюден кучьлю — ельдир, татлыдан татлы тильдир,— дей.

Падиша туварджынынъ джевапларындан къанаатленип:

— Бу джевапларны санъа ким огретти. Сен оларны къайдан огрендинъ? — деп сорай.

Туварджы озю бильгенини, озю тюшюнип тапкъаныны, ич бир кимсенинъ огретмегенини айта. Амма, падиша онъа инанмакъ истемей, «эгер сен догърусыны айтсанъ, санъа алтын багъышларым» — дей. Къарт, падишанынъ зорлагъанына даяналмайып, догърусыны айтмагъа къарар бере.

— Догьрусыны айтсам, бу джевапларны маньа къызым огретти.— дей.

Падиша туварджыгъа бир торба алтын бере де, къызыны сарайгъа кетирмесини эмир эте. Туварджы эвине къайтып, къызыиа падишанынъ эмирини бильдире. Амма къызы кетмеге разы олмай.

Туварджы падишагъа барып. Къызынынъ кельмек истемегенини айга. Падиша къызгъа везирини ёллай. Онынъ макъсады шу акъыллы къызны озюне къадын этип алмакъ экен.

Везир туварджынынъ эвине барып. Къызгъа:

— Къызым, падиша азретлери санъа эвленмек истей, сен пек бахтияр оладжакъсынъ,— дей.— Сен падишагъа бармакъ керексинъ. Падишагъа ред этмек олмаз, сен ич бир шексиз бу ишке разы олурсынъ.

Къыз:

— Яхшы. лякин меним падиша дан истеклерим бар. Эгер падиша оларны ерине кетирсе, мен онъа бармагьа разылыкъ беририм,— дей.

Везир:

— Не истеклеринъ бар, къызым? — дей.

Къыз:

— Падишагъа барсанъыз, айтынъыз, о манъа: он беш бала, йигирми дживан, отуз дели, къыркъ акъыллы, элли къоюн, алтмыш таякъ, етмиш тавукъ, сексен сыгъыр, докъсан палий, юз йымырта берсин. Мына меним падишадан истеклерим булардыр,— дей.

Везир:

— Эй къызым, бойле уфакъ-тюфек шейлерни тапмакъ падиша ичюн зор иш дегильдир,— дей де, шу ерден чыкъып кете.

Везир падишагъа барып, къызнынъ истеклерини айта. Падиша истеклернинъ манасыны анълай. О, туварджынынъ къызына ачувлана, лякин везирге ич бир шей айтмай.

Везир, шимди падишанынъ эмири олур — деп беклеп тура, амма падиша ич бир джевап бермей. Везир бунъа раатсызланып, бир даа
падишагъа бара.

— Падишам, сиз бу шейлернинъ чаресини тапмайсынъызмы ёкъса? О, бир къыйын шей дегиль де, мен буны озь бойнума алайым,— дей.

Падиша даа зияде ачувланып:

— Сен асыл да бу лафларнынъ манасыны анъладынъмы? — деп сорай.

Везир

— Бу лафларнынъ манасы ойле агъыр дегиль де, гъалиба, падишам,— дей.

Падиша:

— Сен отур да, динъле, анъларсынъ,— дей.

Везир отурып падишаны динълей.

Падиша:

— Он беш бала дегени — он беште бала эдинъ демектир. Йигирми дживан дегени — йигирмиде дживан эдинъ демектир. Отуз дели дегени — отузда деликъанлы эдинъ; къыркъ акъыллы дегени — къыркъта акъылбалигъ олдынъ, элли къоюн дегени — эллиде къойдайын ювашландынъ; алтмыш таякъ дегени — алтмышта таякъны элинъе алдынъ; етмиш тавукъ дегени — етмиште тавукъ къадар такъатынъ оладжакъ; сексен сыгъыр дегени — сексенде сыгъыр киби матювлешеджексинъ; докъсан папий дегени — докъсанда папийдайын кепек ашайджакъсынъ; юз йымырта дегени — юзге киргенде йымырта киби тез гъайып оладжакъсынъ демектир. Бу лафларынен о, манъа кельмек истемегенини бильдирген,— дей.

Падиша бу сёзлерни айткъаны киби бир даа къашларыны сыта ве везирине хытап этип:

— Сен, къабакъбаш бу сёзлернинъ манасыны анъламадынъмы — Дей.

Везир исе, адий бир туварджынынъ къызындан биле акъылсыз олгъаныны анълап:

— Энди анъладым, падишам,— дей де, утангъанындан, ер ярылса, ернинъ тюбюне кирмеге разы олгъан дереджеге келе.

## Ахмакъ къашкъыр

Бир заманда бар экен, бир заманда ёкъ экен, бир ахмакъ къашкъыр бар экен. Бу ахмакъ къашкъыр койден узакъ буюк дагъларда юре, не расткетирсе эписини тутып ашай экен.

Азмы кече, чокъмы кече, куньлерден бир кунь о, пек яман хасталана. Хасталыгъынынъ себеби, дигер айванларны ынджыткъаным ичюндир, деп тюшюне ве озь-озюне:

— Хасталыкътан турсам, ич бир айванны ынджытмам,— дей. Чокъ кечмей, о яхшы ола. Шундан сонъ, хаста олгъанда берген сёзюни бутюн айванларгъа бильдирмеге къарар бере. Кете-кете дагъда бир алан ичинде отлап тургъан бир бузавгъа расткеле. Бузав ондан къоркъып къачмагъа ынтылгъанда. къашкъыр онынъ огюне чыкъып:

— Къоркъма, достум, мен артыкъ сизни ынджытмамагъа сёз бердим,— дей. Бузавнынъ бунъа чокъ инанаджагъы кельмей. Амма къашкъыр сагълыкълашып кеткен сонъ инана.

Къашкъыр бираз даа кеткен сонъ, эки къочкъаргъа, сонъ бир аткъа расткеле. Оларгъа да, артыкъ ич бирисини ынджытмай-джагъыны айтып, сёз берип къайта. Къашкъыр догъру къобасына келе. Баягъы ял алгъан сонъ, о озюнинъ зияде такъкъаттан тюшкенини, пекъ ач олгъаныны, къурсагъынынъ гъырылдагъаныны дуя.

Не япайым экен, деп тюшюне:

— Бабам, дедем ойле яшал ольген де, мен не ичюн бу къадар мерхаметли олам я,— деп къайтып, атны ашамагъа къарар бере.

Къашкъыр артыкъ ич бир шейге къулакъ асмай, догъру аткъа кете. Ат кене эвельки еринде отлай экен. О, къашкъырны корьгенинен, меселени анълай ве бир айнеджилик тюшюне.

Къашкъыр онынъ янына келип:

— Мен сени ашамагъа къарар бердим,— дей.

Ат къашкъыргъа:

— Ашасанъ аша, лякин арт аягьыма бир мых кирди, о мени чокътан раатсызлай, башта оны чыкъарманъны риджа этем,— дей.

Къашкъыр бунъа разы ола. Атнынъ аягъындан мыхны чыкъармакъ ичюн арт аякъларына якълаша, шу арада ат къашкъыргъа яхшы бир тепме яндыра, ахмакъ къашкъыр юварланып кете. Баягъы вакъыткъа къадар эсини топлап оламай ята. Бираз эси башына келе башлагъан сонъ, тентир-ментир еринден турып кете. Кете-кете. къочкъарларгъа расткеле. Энди оларны ашайджакъ ола. Къочкъарлар экиси бири-биринен тюртюшип отура экенлер. Бир даа бакъсалар, къашкъырнынъ кельгенини корип, меселени анълайлар, амма тюртюшмекни вазгечмейлер.

Къашкъыр догъру оларнынъ янына келип:

— Сизни ашамагъа къарар бердим,— дей.

Къочкъарларнынъ бириси:

— Гузель амма, сен башта бизни акълаштыр да, сонъ ашасанъ аша. Мына бу бизим бабамыздан асабалыкъ къалгъан топракъ. Биз оны пайлашмакъ ичюн чекишемиз. Риджа этемиз, болип беринъиз.— дей.

Къашкъыр разы ола ве топракъны больмек ичюн, къочкъарларнынъ арасына кире, къочкъарлар бундан файдаланып, экиси эки тарафтан озьлерининъ сюйрю бойнузларынен къашкъырны тюр тип, эсини ала ве озьлери къачьш кетелер.

Къашкъырнынъ алы пек феналаша. О, зайыфлаша, сонъ дередже такъаттан кесиле. Сонъки ишанчы олгъан бузавгъа кете. Баргъан сонъ, бузавгъа да, оны ашайджагъыны айта.

Бузав:

— Бойнузымнынъ янында бир яра бар, башта оны къопарып ташла да, сонъ аша, хасталанмазсынъ,— дей. Къашкъыр разы олып, онынъ бойнузынынъ янына башыны узаткъанда, бузав бутюн кучюни топлап, бойнузларынен къашкъырны къакъыштырып йибере ве къачып кете.

Юварланып, джайылып къалгъан къашкъыр тап акъшам устю, кунеш къонайым деген бир вакъытта озюне келе ве эсини топлай. Энди о, аштан да вазгече, тек джаныны къуртарып, къобасына барып етмекни арзулай. Арзулай амма, бир даа бакъса не корьсин, бир сюрю чобан копеги авулдап, онъа къаршы келелер. Къашкъыргъа ине делиги бинъ алтын олып корюне. О, дос-догъру тавшангъа чапып бара.

— Тавшанчыкъ, тавшанчыкъ, джаным-козюм тавшанчыкъ, ач къапынъны, мени ювагъа ал,— дей.— Ант-емин этем, сени богъмам, парчаламам. Копеклер келе, мени бу йыртыджылардан къуртар, сени омюрбилля унутмам.

Къоркъусындан къалтырап къалгъан тавшан, къапысыны даа зияде пеките де:

— Къоркътынъмы, къашкъыр агъа? — деп эриштире.— Сенинъ панджанъа тюшкенде биз де шай къоркъа эдик.

Шу арада келип еткен чобан копеклери къашкъырны парча-кесек этип ташлайлар.

## Инджи сачкъан адам

Джинаетчи ханнынъ хазинесини хырсызлай. О чокътан-чокъ алтын ве чокъ къыйметли шейлерни алып къача. Эписинден зияде хан апайынынъ боюнджагъына окюне, чюнки онынъ ичинде энъ къыйметли инджилер ве башкъа дюльбер ташчыкълар бар экен.

— Джинаетчини тапып, джезаламасам, мен хан дегилим,— дей о озь озюне.

Ондан сонъ, о, бутюн хансарайнынъ къаравулларыны, озюнинъ динълеийджилерини ве козьчюлерини топлай да, шойле эмир эте:

— Не япсанъыз япынъыз, лякин джинаетчини тапынъыз! Таима санъыз — башыиъызны кесерим!

Бутюн къаравуллар, динълейиджилер ве козьчюлер дюньянынъ чевречетини араштырып башладылар. Лякин джинаетчини тапмадылар. Козьчюлернинъ бириси къыйметли юзюкли ве юзюгининъ устюнде пек дюльбер эльмаз олгъан адамнен расткелише. Озюнинъ башыны къутармакъ ичюн, динълейиджи джинаетчини якъалап сарайгъа алып кете.

Везирлерини топлап, хан джинаетчини соргъугъа тута:

— Сен бу юзюкни къаерден алдынъ? Догърусыны айт. Айтсанъ, мен сени азат этерим ве къыйметли бахшыш берерим. Айтмасанъ,— пешман этерсинъ!

— Энъ икметли хан! Алланынъ адынен емин этем ки, мен намуслы кишим ве догърусыны айтарым. Бу юзюкни мен базар да ят адамдан сатын алдым. Сизнинъ юзюгинъиз олгъаныны бильген олсам, ич бир вакъыт сатын алмаз эдим. О адамны сизге кетирир эдим ве о, сизге эписини айтар эди. Мен исе ич бир шей бильмейим.

Хан онъа инанмады ве бичарени джезалады. Укюм этиледжекни мейдангъа кетирдилер, джеллят балтасыны къайрады. Бу вакъыт бичаре бакъыра:

— Языкъ ки, шимди мен къабаатсыз оледжем! Мен ойле бир шей билем ки — оны ич кимсе япып олмаз!

— Сенинъ бильгенинъ недир? Недир? — деп сорадылар баш везир ве къады.

— Мен ерге инджи экмеге билем,— деди бичаре. Манъа джан багъышласанъыз, хан чокъ парагъа инджи сатын алмагъа меджбур олмаз я да денъизден чомуп инджи арамагъа чомуджыларны кира этмеге буюк масраф этмез.

Буны эшитип, везир ве къады олюм джезасыны токътаталар ве аджайип хаберни хангъа илян этелер. Хан исе бу адамны озюне тез кетирте.

— Сенинъ айткъанынъ догъру олса, мен озюмнинъ эмиримни ред этермен ве сени ольдюрмем, лякин сен манъа озюнънинъ усталыгъынъны, санатынъны косьтереджексинъ.

Бу аджайип сачувны корьмек ичюн хан ве онынъ везирлери чельге келелер.

— Манъа эки огюз, сабан, тырнавуч ве айдавджы балачыкъ беринъиз,— дей укюмлю.

Истегенини алгьан сонъ, о ерни сюре ве тырнай. Ондан сонъ хангъа:

— Энди инджини сачмакъ мумкюн, лякин буны тек намуслы адам япаджакъ. О озюнинъ омюринде кимседен ич бир шей хырсызламагъан, ич кимнинъ акъкъыны ашамагъан, ич бир вакъыт хиянетлик япмагъан адам оладжакътыр. Мен исе — ич бир вакъыт хырсызламадым, лякин шимди мени ханнынъ хазинесинден къыйметли шейлерини алып къачты деп къабаатлайлар. Онынъ ичюн инджи сачмагъа меним акъкъым ёкъ.

Бундан сонъ, сачувны баш везирге теклиф эте. Лякин о, озюнинъ гунасыз олмагъаныны билип, ред этип башлады:

— Меним ханым, мен омюримде экиннен мешгъуль олмадым. Инджи дегиль, богъдай биле экмедим. Мен къоркъам бойле укюмет ишини бозмагъа. Онынъ ичюн, бу эмиетли иштен мени бошатынъыз.

— Яхшы, онынъ ичюн инджини сайгъылы ве итибарлы къады эксин, деди хан.

— Энъ акъыллыларнынъ акъыллысы,— деди къады. Къадылар ич бир вакъыт экмедилер, не ашайт, не инджи. Меним ишим — къадылыкъ. Къадылар гунасыз дегиллер, дей халкъ. Меселя, инджи чыкъмаса, осьмесе — ким инаныр махкеменинъ догърулыгъына? Ёкъ, ёкъ, ёкъ, манъа риджа этменъиз. Алланен риджа этем. Мени бу шерефтен къуртарынъыз.

— Муфтийге бакъып, сиз, энъ намуслы, энъ инсафлы адамсыз, онынъ ичюн сиз экеджексинъиз инджини! — деди хан.

Лякин муфтий де салмакълы, эсаслы сылтав тапа ред этмеге.

Бундан сонъ хан башкъа ярдымджыларына ве везирлерине риджа этмеге меджбур ола.

— Бизнинъ улу, къудретли ве адалетли ханымыз! — деди энъ зийрекли ве акъыллы везирлерининъ бириси,— сиз озюнъизнинъ мераметинъизнен ве алидженаплыгъынъызнен бизге буюк ишанч, шан эттинъиз,— бу девлет ишини бизге теклиф этип. Лякин биз истеймиз ки,— сиз озюнъиз джумерт къолунъызнен бу инджини махсуллы тарлагъа эгинъиз!

Энди ханнынъ озю бу игренч алдан чыкъмагъа меджбур олды. О озюнинъ везирлери, къадылары ве муфтийлери киби, гунасыз дегиль эди. Онынъ ичюн озю де меджбур олды ред этмеге.

Ондан сонъ къабаатлангъан адам хангъа риджа эте:

— Улу ве адалетли хан! Корьгениме ве анълагъаныма коре, сизнинъ бутюн везирлеринъиз ве башкъа ярдымджыларынъыз — намуссыз, видждансыз адамлар экен. Лякин мени, намуслы ве къабаатсыз, ич яманлыкъ этмеген адамны, сиз ольдюрмеге истейсиз! Бу адалетли ишми?

— Яхшы. Мен озюмнинъ эмиримни лягъу этем,— деди хан. Эльбетте, сен намуслы ве къабаатсыз адамсынъ, онынъ ичюн бар эк инджини.

Бу адам сюрюльген тарлагьа бара ве инджи эке.

Ишини битирген сонъ, о хангъа айта:

— Энди мен озюмнинъ экинимни къорчалайджам, чюнки джинаетчилер я да къушлар хырсызламасынлар. Даа, манъа учь ай керек бу инджи тарласыны козьлемеге ве къорчаламагъа. Учь айдан мында тюрлю ве къыйметли инджи осер.

Шу арада хан къулларына эмир этип, тарланынъ ортасьшда чалаш яптырта ве онынъ янына къаравул къоя — инджи сачувджы адам къачмасын, деп.

Бир къач кунь кечкен сонъ, инджи сачкъан адам къача. Гедже о къаравулны юкълаткъан иляджнен сыйлай ве башкъа мемлекетке къача. О яхшы биле эди ки, инджи ич бир вакъыт осьмейджек, чюнки инджини отьмек киби осьтюрмеге имкян оладжагъына инангъан адам,— акъылсыз кишидир!

## Васиет
 
Бир заманда бар экен, бир заманда ёкъ экен, Къарасувбазар шеэри янында, Акъ-къая дагъынынъ этегинде уста бир чёльмекчи яшагъан экен. Бу чёльмекчининъ ясагъан аджайип бардакъларына буллюр чокъракъ сувуны толдурып, бир афта, бир ай, бир йыл тутсанъ биле, о кене, чокъракътаки киби, буллюр, салкъын ве лезетли къала экен.

Чёльмекчи бардакъларыны зенгинлерге бир кумюшке, фукъарелерге исе бир капикке саткъаны ичюн де севе ве урьмет эте экенлер.

Бу чёльмекчининъ бирден-бир огълу бар экен. О, огьлуна, балалыкъ чагъындан башлап, усталыгъьшынъ сырларыны огреткен. Уста чёльмекчи, кунь сайын дегиль, саат сайын оськен огьлуна бакъар экен, ишини девам эттиреджек адамы олгъанына къувангъан.

Куньлернинъ биринде чёльмекчи агъыр хасталыкъкъа огърагъан. Олюм янына келип, шойле деген:

— Сен омюр бою адамларгъа яхшылыкъ япып кельген адамсынъ, шунынъ ичюн озюнънинъ ердеки ишлеринъни битирмеге даа бир кунь багъышлайым...

Уста олюмден къоркъмады, тек муляйим-муляйим кулюмсиреди. О, омюри ичинде о къадар аджайип савутлар ясагъан да, онынъ ясагъан савутлары деерлик эр эвде бар. Адамлар олардан къуллангъандже оны хатырлайджакъ, адыны анъаджакълар...

Чёльмекчини тек бир шей раатсызлай экен — бу да озюнинъ огълу. Сонъки вакъытларда огълу ишине эхмаллыкънен янаша экен. Сыкъ-сыкъ шеэрге кете, вакъытыны анда кечире экен.Чёльмекчи огълуны янына чагъырып:

— Огълум, тезден мен оледжем,— деген.— Бу дюньяны терк этем. Мен санъа озь усталыгъымны ашладым, урьметнен анъылгъан адымны санъа къалдырам, урьметимни джойма, адым адамларнынъ анъындан силинмесине ёл берме. Мына бу сандыкъ ичинде мени сонъки ёлума озгъармакъ ичюн бутюн керекли шейлер бар. Анавы бардакъ ичинде исе омюр бою чалышып топлагъан параларым бар. Сен де яхшы чалышсанъ, бу пара санъа янъы эв къурмагъа да, эвленмеге де, балаларынъны осьтюрип буютмеге де етер. Дюньяда эр шей ола. Агъыр вазиетке къалгъан киби олсанъ, санъа ярдым керек олса, Зейнеп аланъа бар, о санъа ярдым этер.

Экинджи куню уста кечинген. Оны адетлеримиз боюнджа урьметнен дефн эткенлер. Онынънен сагълыкълашмакъ, сонъки ёлуна озгъармакъ, яхшы сёзлернен анъмакъ ичюн пек чокъ адам топлангъан.

Бабасынынъ дувалары кечирильген сонъ, огълу, ишини девам эттирмек ерине, бардакътаки параларны алып, шеэрге кеткен. Анда озюне фаэтон, атлар, паалы урбалар сатын алгъан, янъы достларны пейда эткен ве бол-сал, истегени киби яшап башлагъан. Чалгъыджыларны тутып, янъы достларынен фаэтонда кезинип юрген, бабасы агъыр эмекнен къазангъан параларыны аджымай, сепип-сачып, джойгьан.

Арадан бир йыл кечер-кечмез, бабасьшынъ паралары биткен. Парасы биткенинен, достлары да онъа сыртларыны чевиргенлер, ондан четленип юрмеге башлагъанлар. Йигит фаэтоныны, атларыны саткъан, амма бу паралар да чокъкъа етмеген. Атта бир пите сатын алмагъа парасы къалмагъан кунь де кельген... Бойле къара куньге огьрагъан йигит Зейнеп аласыны хатырлагъан. О тувгъан коюне къайтып, догърудан-догъру Зейнеп аласынынъ эвине баргъан, онъа бабасынынъ васиетини айткъан. Аласы сандыкътан анахтар чыкъарып, огълангъа узаткъан ве шойле деген:

— Эвинъизде кучюк бир одачыкъ бар, бабанъ анда озюнинъ иш урбаларыны сакълай эди. Оданынъ къапысыны ачып, ичине кир, къалгъаныны озюнъ тапарсынъ.

Огълан бабасынынъ эвине барып еткен, килитни ачып одагъа кирген, бакъса, не корьсин: оданынъ ортасында курьсю тура, онынъ узеринде исе тавандан асылгъан йип... Огълан бабасынынъ сонъки сёзлерини хатырлагъан: «Эмекнен къазанылгъан параларны билип масраф этмеге огрен, эгер огренмесенъ, сенден адам олмаз...» Огълан ичинден: «Демек, бабам, эгер адам олмасанъ, озь-озюнъни асмакътан гъайры башкъа ёлунъ ёкъ»,— демеге истеген.

Огълан курьсюге минген, башыны ильмекке кечирген — ве асылгъан!

Лякин джаны ичинден чыкъып етиштирмеген, йип узюльген, огълан ерге йыкъылгъан, таванда пейда олгъан тешиктен исе алтынлар тёкюлип башлагъан...

Огъланнынъ эси башына кельгенинен, параларны джыймагъа башлагъан ве, бабасынынъ диваргъа асылгъан оглюгине бакъып, ярындан башлап, янъы омюр башлайджагъына ант эткен. О да, бабасы киби, Акъ къая дагъы этегиндеки топракъны къазып чыкъараджакъ, чамур азырлайджакъ, ве ойле чанакъ-чёльмек ясайджакъ ки, адамлар оларгъа бакъып, эм бабасынынъ адыны анъаджакълар, эм: «Бакъынъыз, къарт чёльмекчининъ огълу да акъикъий уста олгъан!» — деп айтаджакълар.

## Акъыллы къыз

Бир ханнынъ огълу озюне къыз къыдырып, ёлгъа чыкъа. Бир чокъ шеэр ве койлерни кечкен сонъ, кучюджик бир эвнинъ алдында агъач парлап отургъан бир къызны расткетире. Сорамадан-сокъмадан азбаргъа кире. Къыз, чагъырылмагъан бу мусафирни корьгенинен:

— Ой, бу къулакъсыз эвнинъ Алла белясыны берсин,— дей.

Хан огълу бу сёзнинъ манасыны анълап оламай, лякин сорап бильмекни озю ичюн ляйыкъсыз бир шей таный. О, къызнынъ янына барып:

— Бабанъ къайда, ананъ къайда, не пиширесинъ? — деп сорай.

Къыз:

— Бабам ер девирмеге, анам бирни эки этмеге кетти,— дей. Пиширген ашым беши минер, беши энердир.

Хан огълу бу сёзлернинъ манасыны анълап бильмек ичюн чокъ тюшюнип бакъса да, акъыл кестиралмай ве азбардан чыкъып кетмеге меджбур ола.

Кете-кете, озен янында сабан сюрген бир къартчыкъны расткетире. Селямлашалар. Хан огълу эшиткен сёзлерини къартчыкъкъа айта ве маналарыны анълатып бермесини риджа эте.

— Эй, огълум, бойле адий шейнинъ манасыны да анълап оламадьнъмы? — деп кулюмсирей къарт.— Къыз, сени сынап бакъкъан, сен исе тильсиз эшек киби къулакъларынъны салындырып, агъыз ачып къалгъансынъ. Динъле! Къулакъсыз эв — копексиз эв демектир. Эвде копек олгъанда сен сорамадан-сокъмадан азбаргъа кирмез эдинъ. Бабасы ер девирмеге, яни сабан сюрмеге кеткен, анасы да бирини эки этмеге, яни эбанайлыкъкъа кеткен. Беши энер, беши минер дегени де, бакъла шорбасы пиширем демектир. Бакъла пишеяткъанда, онынъ ярысы энер, ярысы да сув устюне чыкъар. Сонъ, насыл, анъладынъмы?

Хан огълу шу дередже адий шейлернинъ асылына озь акъылынен иришмегенине утанып, ёлуна реван ола. Козь огюне къызны кетирип тюшюнген сайын, къызгъа муаббети арта.

Хан огълу сарайгъа къайтып кельген сонъ, везирлерден энъ акъыллысы деп эсаплангъан бирини чагъыра да:

— Алтыны не яптынъ? — деп сорай.

Везир, хан огълунынъ къыз алдында шашып къалгъаны киби къулакъларыны салындыра да:

— Насыл алтыны? Анълап оламайым, ачыкъ айтынъыз,— дей.

— Эй сени, даа везирлернинъ энъ акъыллысы эсаплана,— дей хан огълу. Озю исе «Раббиге шукюр, менден де акъылсызлар бар экен», деп къувана. Сонъ сёзюни девам этип: — Айды, бойле шейни тюшюнип тапмакъ сенинъ акъыл ишинъ дегиль, бар да фелянча ердеки койлюден сорап биль, о везир олмаса да, санъа баягъы акъыл огрете билир,— дей.

Везир неге огърагъаныны бильмей, ёлгъа чыкъа. Экинджи кумю сабанджы койлюнинъ янына барып токътала. Агъыз арамакъ макъсадынен:

— Сен алтыны не яптынъ? — деп сорай.

Къарт озюни сыкъмадан, джевабыны такъыштыра:

— Алтыны тарттым, создым, он экиге етиштиралмадым; дагъларны бувакъ басты, ашагъысына туман чёкти, дегирменим де бозулды, алым пек мушкюль олды,— дей.

Везир бу сёзлернинъ манасыны анъламакъ ичюн чокъ тюшюне, лякин акъыл кестиралмай ве ахыр-сонъу койлюнинъ озюнден сорап бильмеге меджбур ола:

— Къартым, бу сёзлернинъ манасы недир? — дей.

Къарт кулюмсиреп:

— Мийсизлерден бири де сен экенсинъ де, къардашым,— дей.— Бойле адий шейлерни анълап оламагъанынъ худжур бир шей. Ана отькен кунь де тыпкъы сенинъ киби бир анъкъав кельген эди. Айттым, лякин анъладымы-ёкъмы, бильмейим.

Везир, сёз хан огълу акъкъында кеткенини дуйып, юректен къувана. «Токъта сен, огълан, мени масхара эттинъ, мен де сени дубарагъа огъратырым», деп тюшюне.

— Айт, къартым, эр бир сёзюнъиз ичюн беш алтындан тёлерим, истесенъиз, мына пешин беш алтын берейим,— дей.

Къартчыкъ озюне узатылгъан алтын кисесини кери итеп:

— Акъыл базарда сатылып алынгъан бир шей дегильдир,— дей де, сёзюни девам эте: — Алтынынъ манасы алты айдыр: алтыны тарттым, создым, он экиге етиштиралмадым дегеним де, алты ай чалыштым, он экиге етиштиралмадым, демектир. Дагъларны бувакъ басты дегеним, мына башымнынъ сачлары агъарды, демектир. Ашагъысына туман чёкти дегеним, козьлерим арув корьмей, туманлы коре башладым демектир. Эбет де бундан сонъ меним алым мушкюль олмай насыл олсун?

Везир, къартчыкънынъ джевапларыны эшитип, шашып къала. Сагълыкълашкъанда мерагъыны къандырмакъ макъсадынен:

— Къартым, якъынларда сизинъ койге бир яш йигит келип кетмедими? — деп сорай.

— Санъа ошагъан бир матюв келип кеткен эди. О. меним къызым Теслиенен лаф этмеге ынтылгъан. Къызнынъ айткъанларындан бир шей анълап оламагъанындан, манъа келип акъыл танышты.

Везир, сарайгъа къайтып келе. Алгъан джевабыны хан огълуна айта. Хан огълу везирнинъ якъасыны кене де бошамай:

— О къарткъа бар да, шу койнинъ энъ акъыллы къызынынъ адыны билип кель,— дей.

Везир къопая берип:

— О къызнынъ ады Теслиедир,— дей.

— Я бабасы ким экен?

Везир хан огълуны мыскъыллап:

— Онынъ бабасы сизге акъыл огреткен сабанджы койлюдир,— деп джеваплана.

Хан огълу, утангъанындан, ер ярылса, ернинъ астына кирип кетмек дереджесине келе, ачувлана, везирни айдап йибереджек ола, лякин насыл да олса, озюни эльге ала, бираз тынчлангъан сонъ:

— Мен сени шу къызгъа къудалыкъкъа йиберем,— дей.— Барып о къызнынъ бабасына айт, къызыны келин этип сарайгъа тюшюрмек истейим. Эминим, койлю къызы бойле бир теклифке къувана-къувана разылыкъ берир.

Везир кете. Шу куню сабанджынынъ эвинде къонып, не ичюн кельгенини айта. Везир:

— Ана, къартлыгъынъда хан огълунынъ къайнатасы оладжакъсьнъ,— деп иляве эте.

Къартчыкъ къуванмай, чырайыны сытып, тюшюнджелерге дала. Сонъ, везирге айланып:

— Къызымдан сорайыкъ, о не десе, шу олур,— дей де къызыны чагъырта. Къызына хан огълунынъ теклифини бильдире.

Везир:

— Хан огълу даа якъынларда сизинъ эвинъизге келип кеткен эди, сени корип дели-диване олып къалды,—дей.

Къыз, бабасыньнъ алдьнда тиз чёкип:

— Бабай, чокътан ёкъкъа бармам, ёкътан чокъкъа учып барырым,— дей де, эвден чыкъып кете.

Везир къартчыкътан:

— Къызынъыз не айтты, хан огълуна бармагъа разылыкь бердими? — деп сорай.

Къартчыкъ анълата:

— Къызым: чокътан ёкъкъа бармам деди, яни малы чокъкъа, акъылы ёкъкъа эрге чыкъмам, деди. Ёкътан чокъкъа учып барырым, деди, яни малы ёкъкъа къуванып эрге тиерим, деди.

Шай этип сабанджы къызы хан огълунынъ къудасыны къайтарып йибере.

## Койлю ве шейтан
