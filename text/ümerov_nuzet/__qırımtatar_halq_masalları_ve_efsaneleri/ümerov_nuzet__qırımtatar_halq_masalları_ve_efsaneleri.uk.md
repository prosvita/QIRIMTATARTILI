# Кримськотатарські народні казки та легенди

## Мудрий їжачок

Колись дуже давно, коли сади аж угиналися від плодів, вода в річках була чистою-пречистою, а в горах вільно випасались отари овець і кіз, жив біля Чорного моря молодий султан. Був він добрим і мрійливим. Султан міг цілими днями, стоячи на кам’янім мурі свого палацу, дивитися на море, сподіваючись побачити протилежний берег...

Якось до палацу прийшов мандрівний співак. Він настроїв дзвінкі струни саза і під звуки музики розповів про те, що на протилежному березі моря, у високому кришталевому палаці живе прекрасна царівна. Що кришталеві східці її палацу збігають просто до моря, що мріє вона про принца, який перепливе море, зійде на східці, не замочивши ніг, візьме її за руки та поведе під вінець...

Співак замовк, і ніжні звуки саза ще довго лунали під склепінням палацу. Молодий султан підвівся, підійшов до гостя й тихо запитав:

— Скажи мені, о славний мандрівцю, а як дістатися до принцеси берегом?

— О султане,— відповів йому співак,— палац цей чарівний, і двері до нього відчиняться тільки тому, хто, не замочивши ніг, перепливе море і підніметься кришталевими східцями.

Глибоко задумався султан над словами співака. І було над чим замислитись, адже в ті часи ще не існувало ні човнів, ні суден, які могли б перепливти неспокійне Чорне море. Мав султан могутні слони, витривалі верблюди, прудконогі коні, та не було чарівника, який би міг звести дерев’яний міст між протилежними берегами Чорного моря.

Думки про чарівний кришталевий палац і прекрасну царівну не давали султану спокою ні вдень, ні вночі. Тоді він розпорядився запросити до палацу вчених людей і обіцяв віддати півцарства тому, хто підкаже, як, не замочивши ніг, перебратися через море.

Багато мудреців побувало в палаці. Багато мудрих пропозицій говорили вони. Один запропонував виліпити широкі крила й перелетіти через море. Другий — впіймати десять дельфінів і прив’язати до їхніх спин пліт, третій — змайструвати величезний лук, прив’язати до кінця стріли султана і вистрілити. Але султан, хоча й був молодим, розумів, що жоден з цих способів не доправить його до кришталевих східців палацу...

Султан почав уже втрачати надію на побачення з прекрасною царівною у її кришталевому палаці, але одного разу до нього привели хлопчика. І ось що той йому сказав:

— Любий султане, моя бабуся змалку навчила мене мови птахів і звірів. Якщо дозволиш, я зберу всіх птахів і звірів, що водяться в нашому царстві, і запитаю в них, як перетнути море, не замочивши ніг.

Звичайно ж султан погодився і видав указ усім мисливцям протягом року не ходити на полювання та не тривожити птахів і звірів.

Невдовзі на березі гірського озера зібралися звірі й птахи. Зібрались, звичайно, не всі, усім би не вистачило місця там.

Зібралися найстарші, наймудріші. Хлопчик сів на березі, щоб бачити й чути птахів, які розсілися на гілках дерев; качок, гусей, лебедів, котрі плавали близько берега; вовків, лисиць, ведмедів та інших тварин, що сиділи біля озера.

Звірі й птахи дуже любили хлопчика, який добре знав їхню мову і не раз допомагав їм у біді, рятував узимку від голоду, лікував від усяких хвороб. Багато різних порад говорили мудрі з наймудріших, та на кожну з них хлопчик заперечливо хитав головою: те, що підходило звірям і птахам, не підходило людині.

Вже сонце почало хилитися до заходу, звірям і птахам саме час повертатися у свої барлоги та гнізда, а потрібного рішення вони так і не знайшли. Несподівано з лісу вибіг колючий їжачок і, розштовхуючи всіх своїми гострими голками, підійшов до хлопчика. Їжак був застуджений, у нього боліли зуби і він щокроку з шумом видихав повітря та голосно кашляв: «Ках! Ках! Ках!» А хлопчикові вчувалось «Каз! Каз! Каз!», що мовою жителів цієї землі означало «Гуска! Гуска! Гуска!».

Усі сподівалися, що їжак прийшов висловити своє мудре рішення, але той напився з озера чистої води і пішов собі далі, покашлюючи й тяжко дихаючи. Розлетілися птахи, порозбігалися звірі і тільки велика жирна гуска, що мала пошкоджене крило, залишилася плавати біля берега.

Усю ніч просидів хлопчик над озером, усю ніч не зводив очей з гуски, котра дрімала на воді. Чому їжак не раз і не двічі згадував про гуску? На що він натякав?.. А що, коли взяти дерев’яну колоду і змайструвати щось таке, що зовні буде схоже на гуску? З такими ж гострими грудьми, які розрізатимуть хвилі. З таким же хвостом, який не дасть звернути з дороги. З такими ж загребущими лапами-лопатами, що за їх допомогою колишня колода рухатиметься вперед?

Рано-вранці хлопчик примчав до палацу й розповів султану про мудрого їжака та його пораду. Султан уважно вислухав хлопчика і наказав зібрати всіх майстрів-теслярів. А ткалям наказав виткати величезне біле полотно, а малярам — намалювати на цьому полотні колоду, котра нагадувала б гуску, але в сто разів була б більшою від справжнього птаха.

Цілий рік могутні слони зносили до берега колоди, пильщики їх розпилювали, теслярі майстрували каркас і обшивали його дошками. А щоб у щілини не протікала вода, смолярі обмазували круті боки дерев'яної гуски липучою смолою.

Коли велетенська гуска була готова, султан зрозумів, що однією парою весел такого водоплава з місця не зрушити, і наказав змайструвати ще двадцять чотири пари лап-весел та прикріпити їх з обох боків. Гуску спустили на воду, і вона легко й швидко попливла по хвилях!

Недовго збирався султан у дорогу, та перш ніж вирушити в далеку подорож морем він розпорядився відлити їжакові пам’ятник із чистого золота й установити біля входу в палац. І ще він залишив замість себе султаном хлопчика, який знав мову звірів і птахів...

Тисячі й тисячі підданих султана прийшли провести його в далеку незнану дорогу. Люди стояли на березі моря й вдивлялися в морську далечінь, поки білосніжна дерев’яна гуска з гордо піднятою головою не зникла за горизонтом.

Ніхто не пам’ятає, чи повернувся султан з тієї подорожі. Можливо, прекрасна царівна не відпустила його від себе. Але з того давнього часу люди почали будувати човни, навчилися кріпити до них крила-вітрила, щоб за допомогою вітру легко й швидко досягати протилежного берега моря. І з тієї давньої пори в тому царстві наймудрішим серед звірів вважається їжак. Щоправда, від султанового палацу давно нема й сліду, а якісь жадібні злодії темної ночі викрали золотий пам’ятник їжакові і розпиляли його на частини.

А численні нащадки того мудрого їжака нічого не пам’ятають. Очевидно, застуджений їжачок одужав, перестав покахикувати та чхати і нікому не сказав, що він і гадки не мав про гуску, коли кашляв.

## Морський кінь

Жив собі на світі бідний чоловік. Жив він на морському березі, рибу ловив. Та якогось року вся риба пішла далеко в море, і залишився рибалка без шматка хліба. Багато днів просидів біля моря, сподіваючись, що Бог змилується і направить рибу ближче до берега, але марно. Якось, знесилений, він заснув і серед ночі його розбудив шум прибою. Прокинувся рибалка і бачить, як з морської піни вибігає чудесний кінь з довгою голубою гривою. Кінь пробіг берегом і там, де його копита торкалися землі, залишились лежати камінці, схожі на маленькі зірочки. Бідний чоловік подумав, що, коли він збере ці камінчики, то стане багатим. Та даремно тішив себе такою надією — повертаючись, кінь ступав копитами саме туди, де лежали зірочки, і ті зникали, а кінь знову розтанув у морі.

Три ночі підряд не спав рибалка, три ночі чекав, коли кінь знову з’явиться на морському березі і залишить хоч один камінчик, але все — марно. І тоді ось що він придумав: прийшов рибалка на святковий базар, ходить по базару і голосно вигукує: «Розуму мішок, а грошей ні копійки! Розуму мішок, а грошей ні копійки!»

Того дня на святковий базар приїхав з почтом сам султан. Почув він, як рибалка вигукував, і наказав варті:

— А приведіть-но до мене того крикуна!

Рибалку привели, поставили перед султаном. Султан запитує:

— Чому ходиш по базару і кричиш, що в тебе розуму мішок? Чим ти це можеш довести?

— Для того, щоб це довести,— відповідає рибалка,— мені потрібно три підводи і щоб у кожну було запряжено по двоє коней.

— Гаразд,— відповідає султан,— я накажу дати тобі три підводи і, якщо ти доведеш, що ти справді розумний, я дам тобі винагороду.

Узяв рибалка три підводи, виїхав туди за місто, де лежала купа попелу, завантажив ним вози, привіз на берег і розсипав там, де ходив морський кінь. Тричі їздив рибалка по той попіл і лише, коли в небі з'явились зірки, відвів коней додому, а сам заліг на березі.

Рівно опівночі вийшов на берег морський кінь, пробіг попелом, а коли вертався назад, то не помітив жодного камінчика. З тим і пішов у воду.

До ранку копирсався у попелі рибалка і вигріб цілий мішок смарагдів. Наступного дня замісив глину, виготовив сотню цеглин і в кожну з них поклав по камінчику. Коли цегла висохла, рибалка повантажив її на підводи і повіз до палацу. Побачив султан підводи, навантажені цеглою, і розгнівався:

— І це все, на що здатний твій хвалений розум?!

— Це не цегла, ваша султанська світлосте,— спокійно відповідає рибалка,— це смарагди. Кожна цеглина — це коштовний камінь.

Розгнівався султан та й наказав відрубати рибалці голову. І коли кат приготувався виконати розпорядження султана, рибалка запитав:

— О світлий султане! Чи можеш виконати моє останнє прохання? Накажи візиру взяти з воза будь-яку цеглину і перебити її навпіл.

Султан кивнув візирові на знак згоди, і той, взявши з воза цеглину, розбив її, і, на превеликий подив султана та його придворних, із цеглини випав сяючий, як повний місяць, камінець. Султан зрадів і наказав вивантажити цеглу і всю поперебивати. А коли перед ним поставили повну таріль коштовного каміння, розпорядився звільнити рибалку, зодягнути його в коштовний одяг. Почувши розповідь рибалки про морського коня, султан наказав дати рибалці стільки золота, скільки той зможе нести:

— Я даю тобі винагороду не за цеглу, яку мені подарував, а за те, що ти справді маєш мішок розуму.

Повернувся рибалка до своєї сім’ї і зажив безбідно. До кінця свого життя він ловив рибу, інколи ночував на березі, але морського коня не бачив більше ніколи. «Таланить людині лише раз у житті,— міркував він,— і скористатися цим треба з розумом».

## Як лисі чоловіки посварилися

Жили колись у селі Джаманак дев’ять лисих чоловіків і в кожного була корова. Зібралися якось лисані разом, один з них, найрозумніший, і каже:

— У нашому селі всіх кіз, овець та корів випасає один пастух, і добре справляється зі стадом. Хіба ж ми дурніші за наших односельців? Давайте і ми наймемо для своїх корів чередника.

Думали-міркували лисані і погодились. Найняли чередника, а самі всілися на пагорбі та й рахують корів, щоб жодна не загубилася. За цією роботою застав їх лисий чоловік із села Такилди. Дізнався він, що сусіди найняли чередника, і каже:

— Чи не візьмете до своєї череди і мою корову? Тоді б і я сидів поруч з вами і займався такою серйозною справою.

Погодилися лисані, і стало в череді на одну корову більше. Щоправда, рахувати корів стало важче, але це не засмутило лисих. Та ось настав час розраховуватися з чередником, і лисань з Такилди відмовився платити, сказавши, що його корова була десятою — отож йому доводилося рахувати більше від усіх. Накинув він на роги своїй корові налигач і повів її додому.

Довго міркували лисі чоловіки із села Джаманак, як їм провчити непокірливого сусіда, і придумали: зрубали тополю, зробили з неї добрячу ломаку, поклали її на плечі і вирушили до села Такилди. Дорогою їх наздогнав хлопчисько і питає:

— Куди ви, дядечки, йдете?

Зупинилися лисані, скинули свій нелегкий вантаж на землю і відповідають:

— Бачиш цю велику ломаку? Так ось, біжи в село Такилди і скажи лисому, який там живе, що ми йдемо його лупцювати. Нехай виходить на вулицю і чекає нас.

Дізнався лисань з села Такилди про наказ лисих чоловіків із села Джаманак, налигав корову за роги і повів її з дому геть.

Минув якийсь час, і лисі з Джаманака дізналися, що їхній сусід повернувся додому і пригнав не одну, а десять корів! Здивувалися лисі, подумали-поміркували та й вирушили в село Такилди.

Прийшли до сусіда і почали вмовляти його відкрити їм секрет, як це йому вдалося з однієї корови зробити десять? А той і каже:

— Після того, як я пішов із села, моя корова об’їлася полину і здохла. Я здер з неї шкуру, вичинив її, нарізав рівно сто ременів і відніс їх на базар у місто Сімферополь. Ремені продав, а на вторговані гроші купив десять корів. Ще й на нові штани гроші залишились.

Повернулися лисані в село Джаманак, сіли та й задумались. День сидять, два сидять, а на третій день один з них і каже:

— Якщо ми заріжемо дев’ять корів і наріжемо з їхніх шкур по сто ременів, скільки грошей уторгуємо?

— Трохи менше, ніж на сто корів! — відповідає другий.

— Ви забули про м’ясо, котре нам лишиться! — додає третій.

А найрозумніший з-поміж усіх ось що каже:

— А якщо ми з кожної шкури наріжемо не по сто, а по двісті ременів, то купимо стільки корів, що усе село не перелічить!

Задумали — зробили. Зарізали лисані своїх корів, нарізали ременів і вирушили в місто Сімферополь. Прийшли, коли тільки-но почало розвиднюватись, на базар, цілісінький день простояли під пекучим сонцем, але жодного ремінчика не продали. Наступного дня бредуть вони по місту, вимахують ременяччям і горлають: «Кому ременя! Кому ременя! Кому ременя!».

Злякалися городяни, поскаржилися стражникам. Стражники відібрали у лисанів товар, а їх самих прогнали з міста. Повернулися лисі чоловіки додому, довго міркували, як їм помститися сусідові. Думали-гадали — вигадали. Відкопали свою ломаку, узяли її на плечі і вирушили в село Такилди. Дорогою їх наздогнав юнак і питає:

— А куди це ви знову несете свою велику ломаку?

Зупинилися лисані, скинули на землю свій нелегкий вантаж і відповідають:

— Ми йдемо вбивати лисого з села Такилди. Якщо ти зустрінеш його раніше, скажи нехай вийде на вулицю й чекає нас.

Дізнався лисий чоловік з села Такилди про намір сусідів, вийшов на вулицю та й чекає. Підійшли до нього ті з ломакою, скинули на землю свій вантаж та й кажуть:

— Бачиш цю ломаку? Так ось знай: цього разу ми вирішили вбити тебе. Сядь вище на горбик і молись, щоб ми не промахнулися.

А сусід їм відповідає:

— Навіщо вам самим убивати мене, брати гріх на душу?! Ви краще купіть скриню, посадіть мене туди — і зіштовхніть у море. Якщо я потону — гріх ляже на морського царя.

Подумали-поміркували лисані, та так і вчинили. Притягли на берег стару скриню, посадовили туди сусіда, зачинили віко, щоб він не втік, а самі пішли до лісу нарубати жердин, щоб і скриню зіштовхнути у воду, і ніг не замочити.

Сидить лисий у скрині і чує, що мекають вівці. Почекав трохи — і як загорлає:

— Не потрібна мені дочка бая! І золота з перлами не треба! Підійшов до скрині чабан, відчинив віко і запитує:

— Від чого це ти відмовляєшся?

Лисань йому й каже:

— Хочуть мене оженити на дочці бая. Пропонують скриню золота, корови, вівці, верблюди, а я не згоден! Нехай мене ріжуть, нехай убивають...

— А що, дочка бая така некрасива? — запитує чабан.

— Та ні! — відповідає лисань,— дівчина непогана, навіть вродлива. Але я кохаю іншу і ні на кого її не проміняю.

В чабана від жадоби загорілися очі:

— Тоді давай я сяду в скриню. Я згоден оженитися на дочці бая. А ти бери моїх овець.

Чабан заліз до скрині, лисань причинив віко, а сам погнав отару додому.

Не встигли лисі чоловіки повернутися в село, як до них дійшли чутки, що їхній сусід вже повернувся до села Такилди. І повернувся не з голими руками, а пригнав отару овець. Подумали-поміркували лисані й пішли до села Такилди. Прийшли й умовляють сусіда відкрити їм секрет свого багатства. Той і відповідає:

— Хіба, маючи таких друзів, як ви, важко розбагатіти! Спустився я на морське дно, а там тих овець, як камінців на березі! Бачили, як я бульки пускав? Це ж я овець рахував. Тут лиш незначна частина того, що я налічив. Доведеться вам ще раз відправляти мене туди...

— Е-е ні...— мовив один лисань,— тепер наша черга...

І вирішили лисані придбати велику скриню і вирушити в море по багатство. Найрозумніший з-поміж них подумав-подумав та й каже:

— Якщо попливемо в одній скрині, нам дістанеться всього лиш одна отара. А якщо кожен попливе у своїй скрині, то кожному буде по отарі!

Схвально відгукнулися лисі односельці на мудре рішення свого друга і вирушили в Джаманак. Повернулися кожен зі скринею на спині. Поставили скрині біля води, залізли до них і  просять сусіда зіштовхнути їх у море. Лисань з села Такилди й каже:

— Зроблю це з великим задоволенням. Адже це ви допомогли мені розбагатіти. А за добро треба відповідати добром. Ось повернетеся й ви багатими — і ми ніколи вже більше не будемо сваритися.

Зіштовхнув лисань скрині у воду, набігла хвиля і понесла їх у море. В селі Джаманак і досі вірять, що настане день, коли їхні лисі чоловіки повернуться. А як на морі з’являються білі «баранці» — люди кажуть: «Це наші лисані женуть своїх овець...»

## Подорожні

Вирішили якось четверо односельців, що жили поблизу Судака,— тесля, кравець, швець та знахар — піти в Бахчисарай на святковий базар, заробити трохи грошей. Взулися вони у свої найміцніші черевики, взяли торби з інструментами і зіллям та й вирушили в Бахчисарай. Шлях був неблизький — пішки від самісінького Судака.

Ішли вони, йшли, заскочила їх ніч. Боязко зробилося друзям: гуде вітер, вовки виють, шакали скиглять, листя на деревах шелестить,— здається, що ось-ось на них накинуться дикі звірі. Спустилися друзі в лощину, запалили багаття і вирішили спати по черзі. В першу ніч чергувати випало теслі.

Сидить тесляр біля вогнища, підкидає сухі гілки. Розморило його, очі злипаються. Щоб не заснути, відшукав він серед паліччя химерного корча, уважно обдивився його зусібіч і вирішив вирізати з нього ляльку. Струже тесляр гострим ножем дерево і мугиче свою улюблену пісню. Вранці, коли виглянуло сонце, в руках у майстра замість химерного корча була усміхнена дівчинка.

Наступної ночі вартувати випало кравцеві. Він, щоб не заснути, вирішив пошити для дерев’яної ляльки одяг. Дістав з торби нитки, голку, клаптики різних тканин, і до ранку в ляльки було святкове вбрання. Милується кравець своєю роботою і примовляє:

— Була б ти, дочко, жива, здійняла б зараз ручки й затанцювала для мене хайтарму. Ось так! — він навіть показав ляльці, як в його селі діти танцюють хайтарму.

Третьої ночі чергував швець. Взяв він у руки ляльку, зодягнуту в смугасті штани-шаровари, оксамитове платтячко, з-під якого виглядали босі ніжки, згадав свою маленьку дочку, подумав про те, що в ляльки, хоч вона й дерев’яна,— мабуть, мерзнуть ніжки. Подумав та й вирішив пошити їй чобітки. Шиє і, щоб не хотілося спати, розповідає ляльці казки, такі ж самі, які він вигадав для своєї маленької донечки.

На ранок чобітки були готові. Надів їх ляльці швець, помилувався на свою роботу та й каже:

— Була б ти, дочко, жива, навчив би я тебе співати й танцювати.

Подорожні були вже недалеко від Бахчисарая, коли їх застала в дорозі четверта ніч. Цього разу чергувати випало знахарю. Він сидів біля вогнища, тримав у руках ляльку і, щоб не заснути, наспівував відомі молитви й заклинання, за допомогою яких він лікував у своєму селі людей. Нашепотів він ляльці заклинання в одне вушко, в друге, аж дивиться — ожила в ляльки голівка і почала повертатися то в один бік, то в інший.

Здивувався знахар: прочитав ще одне заклинання — в ляльки ожили руки, ще одне — ожили ноги. Під кінець знахар прочитав молитву — і лялька заговорила!

Прокинулися тесляр, кравець, швець, дуже здивувалися, а лялька їм і каже:

— Добридень, тесляре, добридень, кравчику, добридень, шевчику! Я дуже вдячна вам за те, що ви мене змайстрували. І вам, знахарю. що ви мене оживили.

Дівчина заспівала улюблену пісню тесляра, затанцювала хайтарму, розповіла казку, прочитала молитву, яка її оживила.

Прийшли друзі на святковий бахчисарайський базар, розклали інструменти, трави, вироби, амулети для замовників. А щоб люди не проходили мимо, виставили на показ ляльку, і незабаром довкола друзів зібралось чималенько людей. Вони з подивом роздивлялися живу ляльку, яка співала, танцювала, промовляла заклинання, розповідала казки.

В цей час повз них проходив ханський візир. Побачив він дерев’яне диво й умовив селян показати це диво самому хану та його дітям. Зібрали друзі свої речі і пішли до ханського палацу.

Як побачили ханські діти живу ляльку, почали умовляти батька купити її. Хан запропонував друзям купу золота за ляльку, але ті відмовилися її продати. І ось що промовив знахар, найстарший за віком серед них:

— О великий і могутній хане! Ми не можемо продати живу ляльку, адже це наша дитинка, наша донечка. Ми подаруємо її вашим дітям, але з однією умовою, що вони не будуть її ображати, а поводитимуться з нею як з рідною сестрою...

Хан щедро обдарував їх, наказав дати кожному коня з власної конюшні. Повернулися друзі до себе в село, зарізали по барану, влаштували свято для односельців і розповіли їм цю дивну пригоду про живу ляльку.

## Про хлопчика, який розумів мову птахів

Дуже давно в одному місті жили чоловік і жінка. Був у них син, щоправда дуже некрасивий: губи товсті, вуха сторчма, зуби в різні боки. До того ж голос — грубий, злий. І хоч хлопчик ні в чому не завинив, батьки його не любили, кривдили, погано годували.

Ще в домі жив соловей, який дуже любив хлопчика за те, що той ділився з ним крихточками хліба, приносив жучків і черв’яків, вчився у солов’я насвистувати пісеньки.

Якогось разу, коли батько й мати сиділи за столом й обідали, а хлопчик зі шматком черствого хліба притулився біля порога, соловей почав голосно й уривчасто свистіти, ніби хотів щось повідомити. Тут батько й каже:

— Якби хто-небудь міг сказати мені, про що кричить цей птах, то тим зробив би мені добру послугу.

На що хлопчик відповів:

— Тату, а я знаю, про що говорить цей птах. Знаю, тільки ніколи не скажу...

Батько схопився, взяв у руки ремінь і заходився лупцювати сина:

— Ах ти, виродку нещасний, якщо зараз же не скажеш мені, про що говорить цей птах, то я тебе вб’ю!

Хлопчик злякався і повідомив:

— Соловей сказав, що настане такий час, коли ти, тату, зливатимеш воду на руки людині, яку ненавидиш, а мама стоятиме напоготові з рушником.

Задумались батьки над словами хлопчика і вирішили його позбутися. Темної ночі, коли хлопчик солодко спав, батьки принесли його на берег моря, поклали в порожній човен і відштовхнули від берега. Вони навіть не помітили, як соловей, вирвавшись на волю з клітки, прилетів і сів біля хлопчика.

Вранці хлопчик прокинувся, злякався і заплакав від страху. А соловей йому й каже:

— Не плач. Я бачу, як здалеку назустріч нам пливе великий човен, а в ньому люди. Вони врятують нас.

І справді: незабаром з’явився вітрильник, який підплив до човна, і люди забрали на борт хлопчика та його солов’я. Господарем вітрильника був дуже добрий чоловік. Він полюбив хлопчика як рідного сина.

Якось, коли вітрильник плив по морю, хлопчик і каже:

— Тату, соловей сказав мені, що незабаром буде буря, що потрібно плисти до берега.

Не повірив господар словам хлопчика і не послухав його. А через деякий час у морі зчинився сильний шторм, і вітрильника, наче тріску, почало кидати з хвилі на хвилю. З пошматованими вітрилами, залитий водою, корабель величезною хвилею винесло на берег та й кинуло на каміння. Але і корабель, і люди на ньому уціліли.

Відтоді минуло немало часу, й одного разу хлопчик знову звернувся до господаря:

— Тату, якщо вірити солов’ю, то неподалік від нас плавають пірати. Потрібно, не гаючи часу, сховатись за скелями. Якщо пірати помітять нас, то ми загинемо.

Цього разу господар повірив словам хлопчика, завів корабель за скелі і спустив вітрила. Хлопчик виявився правим: через деякий час у морі з’явилися піратські кораблі. Вони промчали мимо і не помітили прихованого вітрильника.

З того часу господар завжди прислухався до слів свого названого сина. Якось корабель приплив з товаром до великого острова, на якому височів палац падишаха. Причалили вони до острова, зійшли на берег і хлопчик помітив, як біля входу в палац статечно походжають три ворони й голосно кричать, ніби сперечаються між собою, і ніхто їх не проганяє, тому що у цій країні ворони вважаються священними птахами.

Прислухався хлопчик до суперечки ворон і каже батькові:

— Тату, я взнав одну таємницю, за яку володар цього острова дасть велику винагороду.

Прийшли батько з сином у палац, вручили падишахові дорогий подарунок, тут хлопчик і каже:

— О великий падишаху! Перед ворітьми вашого палацу походжають три священні ворони і сперечаються між собою, котра з них першою повинна сказати вам, що на дні колодязя в центрі палацу лежить величезне багатство, яке сховав туди під час війни ваш прадід. Це було давно, довірений чоловік, який знав про таємницю скарбу, загинув, не встигнувши розказати про це вашому дідові та батькові...

Задумався султан над словами хлопчика і ось що йому відповів:

— Колись, у дитинстві, я чув, що мій предок під час набігу ворогів заховав великий скарб, і що таємницю скарбу знають лише птахи. Отже ворони говорять правду. Але звідки ти знаєш їхню мову?

Довелось хлопчикові розповісти всю правду про себе й про своїх батьків.

Наступного дня слуги падишаха дістали з колодязя золото і коштовності. Зраділий падишах щедро нагородив хлопця та його названого батька і дав їм право вільно возити товари на острів.

Минав час, хлопчик став юнаком, одружився, став шанованою людиною у своїй країні. Якось він з молодою дружиною і сином, опинившися в рідному місті, вирішив побувати в домі, де колись жив. Біля дому його зустріли згорблені дідусь та бабуся. Чоловік попросився до них у гості, але старий відповів:

— Ми б прийняли вас як найдорожчих гостей, та, на жаль, ми такі бідні, що не маємо змоги запропонувати вам, вашій дружині й вашому сину належне харчування і постіль.

Чоловік дав стареньким гроші, наказав слузі принести найдорожчих наїдків, дров, свічок і зупинився з сім’єю у стареньких. Вдячні дідусь та бабуся не знали як їм і прислужити. Старий поливав воду на руки гостеві, а старенька стояла поруч із чистим рушничком...

За вечерею чоловік зізнався стареньким, що він їхній син. Не втримались батько й мати, розплакались, попросили в сина пробачення. Син їм пробачив, узяв до себе, і вони до самої смерті жили в теплі й достатку.

## П’ять грон винограду

Жив собі молодий вівчар. Випасав у горах овець, доїв їх, з молока робив сир, сир міняв на хліб, тим і жив. Одного разу він відкопав у горах виноградну лозу, приніс її додому й посадив у дворі. Минув рік, другий — і лоза вродила перше гроно винограду. Виноград був великий, золотистий, і вівчар вирішив дочекатися, коли той набереться в осіннього сонця солодощів. Ось тоді він його й зріже.

Восени, коли гроно налилось соком, дозріло, вівчар вирішив зрізати його. Вранці він прокинувся, вийшов з дому — глянь, а грона вже немає. Засмутився овечий пастух і почав чекати наступного року. Але й наступного року темної ночі злодій тихенько підкрався до лози і зірвав золотисте гроно. Так було й третього і четвертого року. А ось на п’ятий рік вівчар вирішив обхитрувати злодія: виготовив тонку петлю, сховав її під лозою, а сам сховався і почав чекати. Всю ніч прождав, і лише на світанку під кущем з’явилася Лисиця. Як  тільки Лисиця потяглась до грона винограду, вівчар смикнув за петлю і спіймав злодійку.

Розгніваний пастух ладен був убити Лисицю, але та раптом заговорила людським голосом:

— Не вбивай мене, друже! Я тобі в пригоді стану. Я виконаю все, чого ти побажаєш.

— Гаразд,— відповідає вівчар,— я залишу тебе живою, але запам’ятай: якщо ти надумаєш мене обманити, я відшукаю твою нору і помщуся тобі.

— Кажи, чого хочеш,— мовила Лисиця.

— Ти з’їла в мене чотири грона винограду і мусиш виконати чотири моїх бажання,— відповів пастух.— Ти зробиш мене сильним, красивим, багатим і посватаєш за мене доньку султана.

— Я згодна,— відповіла Лисиця,— але за однієї умови: щороку виноград з цієї лози ти віддаватимеш мені.

Вівчар погодився й відразу відчув, як його тіло стає іншим, як наливаються силою його груди, його руки. Він побачив, яким багатим і красивим став його одяг, як його стара хатина перетворилася на палац. Відпустив пастух Лисицю на волю, і вона вирушила сватати за нього дочку султана.

Прийшла Лисиця до палацу султана та й каже головному охоронцю брами:

— Передай султану, що мене до нього послав найбагатший у світі чоловік Бешсалким-бей. Він послав мене посватати для нього дочку султана.

Здивувався султан словам головного охоронця: ніколи в житті не чув про багатія на імення Бешсалким-бей і наказав пропустити до нього Лисицю.

Підповзла хитра Лисиця до султанського трону й улесливим голосом каже:

— О славний і могутній султане! Мене послав до тебе Бешсалким бей. Він такий славний і такий багатий у своєму краю, що лише для переліку всього його багатства не вистачило б і року.

— Що ж хоче від мене твій господар? — запитав султан.

— Мій господар, славний Бешсалким-бей, просить тебе зробити йому честь і віддати заміж за нього твою дочку.

Задумався султан над проханням Бешсалким-бея і каже:

— Завівся у моєму царстві страшний семиголовий Змій. Він знищує сади, посіви, викрадає молодих хлопців і дівчат. Якщо твій господар здолає Змія, привезе і покладе перед палацом сім голів, я згоден не тільки віддати за Бешсалким-бея свою єдину доньку, а й зробити його спадкоємцем мого царства.

— Гаразд, славний султане, ми згодні. Не мине й трьох днів, як голови Змія лежатимуть біля твоїх ніг.

Пішла Лисиця шукати печеру, де вдень відпочивав страшний Змій. Бігла вона, бігла, а за нею ув’язалась велика зграя собак і мисливці. Добігла Лисиця до нори, завалила вхід, а сама побігла норою далі, поки не наштовхнулася на Змія, що спав. Змій прокинувся, схопив Лисицю і каже:

— Ага, отже сьогодні здобич сама прийшла до мене. Дуже добре, буде чим поласувати.

— О могутній і непереможний Змію! — відповідає йому Лисиця.— Я прийшла до тебе зовсім не для того, щоб ти мене з’їв. Я прийшла попередити, що підступний султан наслав на тебе тисячі величезних собак і наймогутніших воїнів, озброєних такою зброєю, що твій вогонь перед нею безсилий. Ти чуєш, як гавкають собаки? Вони привели до твого лігвища безстрашних воїнів. Рятуйся, Змію!

Злякався Змій, почувши нестямний гавкіт собак. Повірив Лисиці й запитує її:

— Куди ж мені заховатися?

Роззирнулася Лисиця, помітила в печері піч та й каже:

— Лізь у піч, я зачиню заслінку і засиплю землею. Вони нізащо не здогадаються, що ти тут.

Змій так і зробив. Насилу заліз він у піч, а хитра Лисиця забила прохід у піч соломою, підпалила її і зачинила залізні заслінки. Змій задихнувся у тісній печі від їдкого диму.

Лисиця дочекалась, коли пішли мисливці, вилізла з печери і прийшла до пастуха:

— Господарю! Я виконала твоє прохання. Султан погодився видати за тебе свою єдину дочку і навіть зробити тебе своїм спадкоємцем, якщо ти уб’єш страшного Змія, який удень і вночі жахає його країну, покладеш перед палацом сім голів цього Змія.

Злякався пастух:

— Ти що, Лисице! Як я можу подолати вогнедишного Змія?!

— Не бійся, господарю. Я тобі допоможу подолати страшного Змія, але за це ти мусиш виконати моє останнє прохання. Коли я помру, ти поховаєш мене так, щоб вовки і голодні звірі не могли до мене дістатись і розтерзати мене.

— Люба Лисичко, клянусь, що, коли з тобою щось трапиться, я покладу тебе в золотий ковчег і поховаю у мармуровому мавзолеї.

— Я вірю тобі,— сказала Лисиця.— А тепер готуйся в дорогу: візьмеш сорок найсильніших верблюдів, тридцять дев’ять навантаж золотом і коштовностями. Нам потрібно буде відрізати Змієві голови і здерти шкуру. Гадаю, що до нашого приходу він буде мертвий.

Сказали — зробили. Пастух виволік Змія із печі, відрізав голови, здер шкуру, все це повантажив на сорокового верблюда, і вони вирушили до падишаха. Коли султан побачив перед палацом сім голів кровожерливого Змія і його шкуру, він був вражений силою і хоробрістю Бешсалким-бея. Не відкладаючи, справили весілля, і вдячний султан призначив колишнього пастуха своїм головним візиром.

Минув час, султан помер, і його місце зайняв колишній пастух. Став він гордим і пихатим, геть забувши, що колись доїв овець, робив сир і ходив у лахмітті.

Одного разу перед вікнами палацу варта помітила здохлу лисицю і доповіла сотнику, сотник — тисячнику, тисячник — візиру, візир — султану.

— Що це ви мені перед палацом сморід розвели! — розгнівався султан і наказав винести і геть викинути труп.

Лисицю викинули, але через кілька днів вона знову лежала під вікнами спочивальні султана. Ще дужче розгнівався султан:

— Негайно ж заберіть цей труп і відвезіть у степ, нехай там його вовки розтерзають!

Минуло ще кілька днів, і труп лисиці знову лежав під вікнами султана. Султан аж посинів від злості:

— Негайно ж заберіть цей труп, укиньте його у глибоку яму і загорніть землею!

Не встиг султан віддати наказ, як дохла Лисиця ожила і ось що йому сказала:

— Ех ти, вівчарику-вівчаренку! Ти забув про свою клятву? Про золотий саркофаг, про мармуровий мавзолей! Ось як ти вчинив у відповідь на мою доброту! На добро відповів злом. Був ти пастухом, то й залишайся ним!

Сказала так Лисиця і зникла. За мить султанський палац перетворився на стару хатинку, а Бешсалким-бей — на овечого пастуха...

## Дочка пастуха

Забажалося якось старому хану дізнатися, розумні чи дурні люди оточують його. Наказав візиру зібрати на найбільшому майдані міста людей, а коли люди зібралися, хан вийшов і сказав: «Той, хто відгадає три мої загадки, одержить стільки золота, скільки матиме сил понести його. Перша загадка: що найміцніше на світі? Друга: що найсильніше на світі? І третя, що найсолодше і найгіркіше на світі?»

Сорок днів приходили до палацу охочі отримати ханське золото, та жодному не вдалося відгадати загадки. Незабаром усі люди, підвладні хану, знали про ці загадки...

Почула про них і дочка пастуха, сімнадцятирічна Фатіма, та й каже батькові:

— Тату, я відгадала загадки хана, і ти можеш піти й одержати обіцяне за них золото. Я відкрию тобі секрет відгадок, але ти не мусиш казати ханові, що загадки відгадала твоя дочка.

Пастух погодився і почав збиратися в дорогу. За тиждень він був уже в ханському палаці, і візир доповів хану, що прийшов пастух, який відгадав його загадки. Пастуха привели у тронний зал, він низько уклонився ханові і сказав:

— Великий хане! Найміцніше на світі — кінське копито. Тільки йому підвладні усі шляхи світу. Найсильніший на світі — вітер. Немає такої фортеці, котру з часом він не міг би зруйнувати. Найсолодше і найгіркіше — слово людини. Тільки слово може принизити, опустити людину на самісіньке дно і возвеличити, підняти її до самого сонця...

Погодився хан з міркуваннями пастуха і запитав, хто допоміг йому відгадати загадки. Довго опирався пастух, але, врешті-решт, зізнався, і хан щедро нагородив пастуха та відпустив додому, наказавши привезти дочку до палацу.

Повернувся пастух додому і передав дочці волю хана. Вислухала Фатіма батька, але їхати до палацу відмовилась, і довелося пастуху самому повернутися до хана та сказати, що не зміг виконати його наказ.

Старий хан не став карати пастуха. Він спорядив караван з подарунками й наказав головному візиру поїхати і вмовити розумну дівчину стати хановою дружиною.

Дістався караван до урочища пастуха, де стояла його оселя. Вийшла Фатіма назустріч, уклонилася візиру, запросила до хати. Візир подивувався красі й поставі дівчини, її умінню триматися, її словам... Передав візир дівчині прохання хана стати його дружиною, розклав перед нею багаті подарунки. Помилувалася Фатіма красивими подарунками, уважно вислухала візира, який сказав їй:

— Дочко, великий хан бажає, щоб ти стала йому дружиною. Хану відмовляти не можна, ти повинна погодитись. Хан бажає ощасливити тебе.

Дівчина відповіла:

— Я згодна, великий візире, але у мене є прохання до хана. Якщо хан виконає його — я готова бути його дружиною.

Візир погодився передати хану умови дівчини, і вона сказала:

— Скажіть хану, щоб він замість цих подарунків прислав п’ятнадцять хлоп’ят, двадцять юнаків, тридцять навіжених, сорок розумних, п’ятдесят овець, шістдесят палиць, сімдесят курей, вісімдесят корів, дев’яносто качок і сто яєць.

Здивувався візир, що такі прості й незначні вимоги дівчини, але заперечувати не посмів. Повернувся в палац і переповів хану прохання дівчини.

Розгнівався хан, зачувши про умови дівчини. Візир очікував наказу силоміць привезти непокірливу дівчину до палацу, але хан нічого не сказав. Здивувався візир:

— О великий хане, невже важко виконати такі прості доручення дочки пастуха? Я все це можу зробити сам, ви тільки накажіть...

Хан ще більше розгнівався:

— Навіть ти, великий візире, не зрозумів сенсу цих слів... Знаєш, про що вона попросила мене? П’ятнадцять хлоп’ят — це нагадування про те, що я колись був хлопчаком. Двадцять юнаків — про мій шибайголовий час. Тридцять навіжених — про те, яким відчайдушним ханом був я в тридцять років. Сорок розумників — про ту пору, коли я взявся за розум. Шістдесят палиць — це мої шістдесят літ. Сімдесят овець — роки старечої покірливості, вісімдесят корів — роки, коли в людини пригасає розум, дев’яносто качок — час, коли людина стає беззуба і їсть одну м’якоть... Сто яєць — що, доживши до ста років, людина стає крихкою, як яйце, бо від найменшого різкого руху яйце розбивається... Ось що просила вона переказати мені... А це означає, що вона не бажає стати дружиною хана...

Зрозумів візир, що розумнішою від нього виявилась юна дочка пастуха, і не став радити ханові послати в урочище аскерів і силоміць привезти дівчину в палац...

## Дурний Вовчисько

Жив колись на світі Вовк. Був він злий і ненажерний: в овечу отару залізе — всіх овець переріже, до корів у загін забереться — всіх корів і телят подушить, в курник проникне — всіх курей загризе. Як не намагались селяни вистежити його, нічого не виходило: Вовк зробить свою чорну справу, наїсться уволю й піде далеко в ліс, куди мисливці не дістануться.

Якогось разу Вовк тяжко захворів: що не з’їсть — у животі починає пекти, ніби хтось вогнище в кишках запалив. «Мабуть, це від того,— подумав Вовк,— що я дуже багато худоби занапастив. Ось і покарав мене Бог». Помучився-помучився Вовк і поклявся: «Якщо одужаю, то клянусь, що більше не торкнуся жодного барана, жодного теляти, жодної гуски».

Минув час, Вовк видужав і пішов полювати. Йде він лісом, аж дивиться — на галявині Бичок пасеться. Бичок злякався, кинувся тікати, а Вовк наздогнав його та й каже:

— Не бійся мене, я тебе не чіпатиму. Я дав слово, що жодної тварини більше не занапащу.

Не повірив Бичок Вовкові, але Вовк пробіг мимо і не доторкнувся до нього. Йшов Вовк, йшов, а назустріч йому два барани. Злякались барани і — навтіки. Вовк наздогнав і їх та й каже:

— Не бійтеся мене, я вас не чіпатиму. Я дав слово, що жодного барана не занапащу.

Не повірили барани Вовкові, але той подався собі геть. Ішов Вовк, ішов, а назустріч йому Кінь. Злякався Кінь Вовка і кинувся навтікача. Вовк наздогнав Коня та й каже йому:

— Не бійся мене, Коню, я тебе не чіпатиму. Слово таке дав і порушувати його не буду.

Не повірив Кінь Вовкові, але той пішов собі геть. Довго блукав Вовк лісом, спробував ягоди жувати, плоди, опалі з дерев,— нічого не смакує. Повернувся Вовк до свого лігвища, впав та й лежить. Лежить і чує, як в животі бурчить од голоду, як він стає безсилим. Лежав, лежав та й подумав: «І чого це я вирішив бути таким доброчинцем. І діди мої з полювання жили, і батьки. Чи ж я не Вовк? Піду я та й пообідаю тим дурним Конем».

Як вирішив Вовчисько, так і вчинив. Добрів до Коня і каже йому:

— Послухай, Коню, я передумав, вирішив з’їсти тебе.

— Вирішив — так вирішив,— відповів Кінь,— тільки хочу тебе застерегти: мені в заднє копито попав залізний цвях, ти спочатку витягни його відти, а потім уже їж...

Підійшов Вовк ззаду до Коня. Кінь копита підняв та як вдарить голодного Вовка в груди — той і розтягнувся на землі. Довго він лежав, поки не прийшов до тями, а потім вирішив пообідати баранами. Ледве добрів до них та й каже:

— Барани, я передумав, вирішив з’їсти вас...

— Будь ласка,— кажуть барани,— їж, якщо так вирішив. Але спочатку ти повинен розв’язати нашу суперечку.

— А через що сперечаєтесь? — здивувався Вовк.

— Покійний батько залишив нам у спадщину ось цю землю, і ми ніяк не можемо розділити її. Проведи між нами межу, розділи землю на дві частини,— сказали барани і розійшлися врізнобіч.

Вовк став між баранами і думає-гадає, як йому землю розділити, а барани в цю мить як розбіжаться та як ударять рогами з двох боків Вовка, той ледь Богові душу не віддав.

Прийшов до тями та й думає: «От дурні барани, ледь не вбили мене. Піду я краще Бичком поживлюся»...

Ледве на ноги звівся Вовчисько і побрів далі. Дістався до Бичка та й каже йому:

— Бичок, я вирішив з’їсти тебе.

— Якщо ти такий голодний, їж, будь ласка,— каже Бичок,— тільки спочатку зніми у мене з шиї обруча з дзвіночком.

Вчепився Вовк за шкіряний обруч і ну тягнути його, а дзвіночок — як задзвенить.

Почули селяни — і мерщій на галявину. Оточили дурного Вовчиська і давай лупцювати — тут йому настав кінець.

Отож, дивись, якщо дав слово — тримай його!

## Чоловік, який садив перлини

В далекі часи жив на світі Хан, у якого була дочка. Хан її любив і плекав. Дочка виросла, стала вродливою дівчиною, і чутки про її красу, розум, привітність облетіли всі сусідні країни. Правителі сусідніх держав вважали за честь породичатися з Ханом. Вони відправляли до Хана послів із щедрими дарунками, але Хан не квапився розлучатися з дочкою, адже він її дуже любив.

Але трапилося нещастя: принцеса тяжко захворіла. З’ясувати причину хвороби намагалися відомі ворожбити й астрологи. Лікували її найкращі лікарі і знахарі. Півцарства обіцяв Хан тому, хто поставить принцесу на ноги, але й це не допомагало.

Одного разу до палацу привели купця, корабель якого зазнав аварії біля берегів країни. Під час бурі він прив’язав себе до щогли, і цю щоглу з прив’язаним до неї непритомним чоловіком викинуло па берег. Коли купець опритомнів, його відвели до караван-сараю, одягли, нагодували, виділили йому простору келію. Тут, у караван-сараї, й почув купець про горе, що спіткало Хана, і попросив негайно привезти його в палац.

І ось що сказав Хану купець:

— Ваша величносте, на самісінькому краї землі є море-океан, на дні якого в перламутрових мушлях вирощують найбільші у світі перлини незвичайної краси. Та окрім краси ці перлини мають дивовижну чарівну властивість — повертають людям здоров’я і вроду. Мені не потрібно півцарства, я сам батько, у мене була улюблена дочка, яку я втратив. Я розумію ваше горе. І якщо ви дасте мені гарний корабель і достатньо золота, клянуся вам блакитним небом та ім’ям великого Тенрі, через рік я повернуся до вас з перлинним намистом.

Купець вирушив у далекі країни до моря-океану, а Хан наказав збудувати на березі моря палац. Відтоді принцеса лежала біля вікна і з надією дивилася в море, виглядаючи заповітний корабель з блакитним прапором на щоглі.

Минув рік. Один за одним заходили до гавані вітрильники і галери, та на жодному з них не було блакитного прапора. Хан уже почав втрачати надію, коли це до воріт його палацу підійшов бродячий дервіш і, втомлено спираючись на кострубату палицю, іменем Хана зажадав відчинити ворота.

Варта привела дервіша до Хана, і той упізнав у посивілому, втомленому, зодягнутому в лахміття бродязі, купця. Хан подумав, що купець почне скаржитися, що, мовляв, його пограбували в дорозі, що він прийшов ні з чим. Та купець не промовив жодного слова. Він переломив об коліно палицю і дістав з неї намисто з перлів. Хан був вражений: кожна перлина завбільшки з ягоду. Перлини незвичайної білини і світилися із середини ніжно-рожевим сяйвом. Такі дивні перлини Хан бачив уперше.

А через день принцеса побачила, як до гавані заходить знайомий корабель із блакитним прапором на високій щоглі. Дівчина, яка рік лежала нерухомо, підвелася з ліжка і, ледь переставляючи ноги, вийшла на берег. Купець зійшов по трапу на землю. Він ішов і ніс на витягнутих руках намисто, де кожна намистинка в промінні вранішнього сонця сяяла, ніби маленька зірочка.

Дуже швидко до дівчини повернулися здоров’я, життєрадісність, краса, усмішка. Хан не міг натішитись її дзвінким сміхом. Він щедро віддячив купцеві, який, незважаючи на всі негаразди, дотримав свого слова. Хан наказав завантажити корабель золотом та дорогими товарами і разом з дочкою вийшов з палацу на берег провести купця в дорогу. Звістка про чудесне вилікування принцеси облетіла всю країну.

Минуло кілька років. Принцесу посватали за сина падишаха сусідньої країни. Незабаром мало відбутися весілля. Прокинувшись якось вранці, принцеса простягнула руки до скриньки, де лежало намисто, підняла кришку — і завмерла! Намисто зникло.

Хан наказав перекрити всі виходи, обшукати слуг, охорону і навіть вельмож. Обшукали весь палац, заглянули в кожну шпаринку, а намиста не знайшли. Воно ніби крізь землю провалилося! Розгнівався Хан, викликав до себе начальника варти і ось що йому сказав:

— Даю тобі на пошуки десять днів. Якщо за цей час намисто не знайдеться, я накажу відрубати тобі голову!

Хану дуже хотілося повернути дочці намисто до весілля.

Прийшов начальник варти додому наляканий, невеселий. Він розумів: злодія, який зумів непоміченим прокрастися в палац, увійти до кімнати принцеси і викрасти чарівне намисто, йому ніколи не знайти! Якщо злодій, ризикуючи життям, украв намисто, певно ж у нього при смерті дочка або дружина...

Мати начальника варти, побачивши пригніченого сина, почала розпитувати, що трапилось. І син розповів їй про зникле намисто.

Намисто, звичайно ж, не знайшлося. Настав останній день терміну, призначеного Ханом. На десятий день, рано-вранці, мати навчила сина, що йому відповісти Хану і, прочитавши молитву, провела його на службу.

Начальник варти став перед Ханом і ось що йому сказав:

— О великий Хане! Я не зміг відшукати намисто принцеси. Я готовий покласти голову на плаху, та перш ніж карати, вислухай мене. Я дістав чарівне зілля. І якщо зібрати з дна нашого моря сорок мушель, покласти до них сорок простих перлин, укутавши їх чарівним зіллям, посадити на сонячному місці, то рівно через сорок днів зійдуть тюльпани, всередині яких будуть такі ж самісінькі перлинки, як і в намисті принцеси.

Хан послухався начальника варти. Він наказав дістати з дна моря сорок мушель, видати з казни сорок перлин і підготувати ділянку, котру обрав для посадки начальник варти.

Настав день садіння мушлі. На поле прийшли Хан і його візирі, вельможі, яким хотілося на власні очі побачити, як висаджуватимуть перлини. На полі було викопано сорок ямок, і біля кожної лежала мушля з перлиною. Перш ніж розпочати роботу, начальник варти сказав:

— О великий Хане! Я не можу сам посадити перлини, тому що ти запідозрив мене у крадіжці і видав указ про покарання. Посадити їх може тільки та людина, честь якої нічим не заплямована. Людина, яка ніколи не порушувала свого слова, нікого не скривдила, нікому не завдала горя. Це мусить бути кришталево чиста і чесна людина. Тільки тоді перлини зійдуть і дадуть бажаний врожай.

Хан наказав посадити перлини головному візиру, але той з острахом сказав:

— О великий Хане! Я в своєму житті ніколи нічого не садив! Я не вмію цього робити... І потім, ви самі знаєте, які в мене є гріхи...

Хан подумав, погодився з великим візиром і звернувся до головного судді, але й той замахав руками:

— Що ви, о великий Хане! Ви знаєте, скільки я виніс вироків у своєму житті, а раптом серед них були й не зовсім справедливі? Кожна людина в житті помиляється. Я не хочу, щоб через мене постраждала така важлива справа.

Хан подумав, погодився з головним суддею і звернувся до головного муфтія ханства. Цей вже мусить бути криштально чесним і чистим, адже він служить не кому-небудь, а самому Аллаху. Але головний муфтій притиснув руки до грудей і почав казати, що в молодості і він був грішний.

Наперед вийшов один з царедворців, і ось що він сказав:

— О великий, могутній і справедливий Хане! Ви наймудріший, найсправедливіший і найчесніший у нашому ханстві. Благаємо вас посадити перли своєю щедрою і легкою рукою. Ми впевнені, що через сорок днів на світ з’являться чарівні квіти...

Хан не став висаджувати перли. Він знав, що, коли він це зробить, то квіти не лише через сорок днів, а й через сорок років не зійдуть. І тоді він звернувся до начальника варти:

— Я скасовую свій наказ про твою смертну кару і знімаю з тебе підозру про крадіжку. Ти можеш з чистим серцем приступити до роботи.

Поклав начальник варти в лунки мушлі, засипав їх землею і щедро полив морською водою. Ділянки обнесли високим муром зі сторожовими вежами по кутках, виставили варту біля воріт, і сам начальник варти стежив і вдень і вночі, щоб жодна жива душа не проникла сюди.

Незабаром відбулося весілля принцеси і сина султана. На весілля приїхали правителі всіх сусідніх країн. Сорок днів і сорок ночей тривали урочистості. Господарі, зайняті гостями, забули лік дням і, коли весілля закінчилося, згадали про чарівні перлини й заквапилися на поле. Все було на місці: і висока загорожа, і сторожові вежі, і варта біля воріт, от лиш від начальника варти і сліду не залишилось, а там, де були лунки, не було жодного паростка.

Довго сміявся Хан над тим, як його обдурив начальник варти! Але гніватися не став. У день весілля наречений подарував нареченій чудесне перлинне намисто, щоправда ніхто не знав, чи має воно цілющі властивості, чи ні. Але наречена була задоволена.

Що ж до начальника варти, то Хан наказав його розшукати і призначити головним суддею. Адже Хан не знав, що ідею посадити перли подав не він сам, а стара мудра жінка — мати начальника варти.

## Заповіт

Жив колись неподалік від міста Карасубазара, біля підніжжя Білої гори, умілець-гончар. І такі чудові глечики виробляв цей чоловік, що, налий в цей глечик прозорої джерельної води, і хай мине тиждень, мине місяць, мине рік — вода в глечику залишається такою ж прозорою, холодною і смачною, як і вода в джерелі. А ще гончара шанували і любили за те, що багатіям він продавав глечики за динар, а бідним — усього за копійку!

Був у гончара єдиний син, якого з дитинства він навчав секретів свого ремесла. Майстер тішився сином, який ріс не днями, а годинами, виглядало так, що стане майстром, не гіршим, аніж батько. «Буде кому продовжити моє ремесло»,— радів батько.

Одного разу гончар тяжко захворів. Прийшла до нього смерть та й каже:

— Ти багато доброго зробив людям за своє життя, а тому я даю тобі ще один день, щоб ти встиг закінчити усі свої земні справи...

Усміхнувся майстер. Не злякався смерті. За своє життя він виготовив стільки прекрасного посуду! Його глечики стоять майже в кожній оселі. І доки люди будуть користуватися ними, доти пам’ятатимуть про нього, вимовлятимуть його ім’я...

Єдине, що засмучувало гончара — це його син. Останнім часом він почав зневажливо ставитися до своєї роботи. Все частіше й частіше почав ходити до міста і марнувати там багато часу. Покликав гончар сина і каже йому:

— Сину мій, скоро мене вже не стане. Відійду з цього життя. Я передав тобі свою майстерність, залишив тобі добре ім’я, бережи його, не дай йому стертися в пам’яті людей. У скрині є все необхідне, щоб провести мене в далеку дорогу. А ось у цьому глечику все, що я зібрав за свою працю. Якщо ти працюватимеш, тобі цих грошей вистачить, щоб побудувати новий будинок, одружитися, виростити дітей. І ось що я тобі ще хочу сказати: всяке буває в житті. Якщо тобі раптом стане скрутно і ти потребуватимеш допомоги, піди до тітоньки Зейнеп, вона тобі поможе.

Помер майстер, поховали його. Тисячі людей прийшли з ним попрощатися і сказати про нього добре слово.

Після поминок, замість того, щоб продовжити батьківську справу, син вигріб із глечика золоті гроші і пішов до міста. Купив собі фаетон, коней, новий одяг, завів нових друзів і почав жити на широку ногу. З музикантами, співаками, новими друзями роз’їжджав він по місту в фаетоні, не шкодуючи грошей, зароблених батьком.

Та минув рік, і гроші закінчились. Не стало й нових друзів, вони обходили тепер його десятою дорогою. Довелося продати фаетон, коней, але й цього вистачило ненадовго. Настав день, коли в нього не знайшлося грошей, щоб купити хліба... Згадав він тоді про тітоньку Зейнеп.

Повернувся в рідне село, прийшов до тітоньки Зейнеп і розповів їй про батьків наказ. У відповідь вона дістала зі споду скрині ключ і каже:

— У вашій хаті є маленька кімната, в якій твій батько зберігав свій робочий одяг. Відімкни двері і увійди до цієї кімнати.

Ледве-ледве дістався син батьківської хати. Відімкнув двері тієї кімнати, увійшов, аж бачить: посеред кімнати стоїть табуретка, а над нею звисає зі стелі мотузка з петлею... 

Згадав син слова батька: «Вчися бережливо витрачати зароблені гроші, якщо не навчишся — не буде з тебе людини...» І подумав син: «Отже, він хотів мені сказати, що коли не зможеш стати людиною, вихід один — повіситись...»

Став син на табуретку, накинув на шию петлю — і повісився! Та не встиг він оддати Богові душу, як мотузка обірвалася, і з дірки в стелі посипалися золоті динари...

Прийшов син до тями, зібрав гроші і, дивлячись на батьківський гончарний фартух, що висів на стіні, поклявся, що з завтрашнього дня почне нове життя. Буде, як і батько, копати глину біля підніжжя Білої гори, замішувати розчин, крутити гончарний круг і виготовляти такі глечики, щоб люди згадували не тільки ім’я батька, а й про нього казали: «Син гончара також став справжнім майстром!»

## Розумна дівчина

Син хана вирішив оженитися і вирушив шукати собі наречену. Багато міст і сіл обійшов, у багатьох оселях побував. На своєму шляху він натрапив на невеличкий будиночок, біля якого поралася дівчина, збираючи хмиз. Хан-заде увійшов на подвір’я і зупинився перед дівчиною. Помітивши незваного гостя, юнка здивовано промовила:

— Нехай Аллах захистить цей безвухий дім!

Хан-заде здивувався, зачувши слова дівчини. Хіба можуть бути вуха в будинка? Він лиш запитав, чи вдома батьки дівчини, на що та йому відповіла:

— Батько пішов у поле землю перевертати, мати пішла з однієї робити дві. Та і я не сиджу склавши руки — готую страву, в якій п’ятеро опадають на дно, а п’ятеро зверху плавають.

Нічогісінько не зрозумів хан-заде і, попрощавшися з дівчиною, пішов собі далі. Йшов він, ішов і зустрів на березі озера старого чоловіка, який орав своє поле. Старий зупинив коня, залишив плуг, підійшов до подорожнього, привітався і запитав, що привело юнака в їхнє село. Хан-заде сказав старому, що шукає собі наречену, розповів про сільську дівчину, про її дивну мову. Старий усміхнувся, похитав головою:

— Ой, синку, зміст мовленого дівчиною дуже простий! Вона вирішила тебе випробувати, наскільки ти кмітливий. А ти вуха розвісив... Зміст її слів простий: дім без вух — це дім без собаки. Був би в дворі собака, ти б не зміг увійти тихцем. Землю перевертати — це значить орати її. Глянь, який слід за моїм плугом. Залишилась перевернута скиба. Про матір вона сказала так тому, що в них повинна отелитися корова, і мати пішла в хлів приймати в неї телятко. Була одна корова — стало дві. Ну а щодо страви, то дівчина варила квасолевий суп. А з квасолі, як відомо, половина під час варіння осідає на дно. а друга половина спливає наверх. Ось тобі вся хитрість...

Хан-заде вирішив припинити пошуки нареченої і повернувся до свого палацу. І чим більше він думав про дівчину, тим більше вона подобалась йому. Одного разу він покликав до себе найрозумнішого візира і запитав:

— Що сталося з шістьома?

Візир дуже здивувався. Йому навіть здалося, що хан-заде не зовсім при своєму розумі після тривалої мандрівки:

— Хто ці шестеро? Як їх звати?

— Але ж ви вважаєтесь найрозумнішим візиром у ханстві! — усміхнувся хан-заде.— Найрозумнішим і найкмітливішим. Якщо ви не можете здогадатися, хто ці шестеро, поїдьте в невеличке село на самісінькому краю нашого ханства, там в маленькій хатинці живе красива дівчина, от і запитайте у неї. А заодно дізнайтесь, як її звати.

Спантеличений візир, не зволікаючи, вирушив у дорогу. Минув день, другий... На третій день він дістався до того села, куди дорога пролягала повз озеро, на березі якого старий орав своє поле. Помітив візир старого та й вирішив розпочати з нього:

— Доброго дня, чоловічеі Бог тобі в поміч. Що ж це ти зробив з шістьома?

Старий навіть не здивувався. Зупинив коня, відповів на привітання і ось що додав:

— Шістьох тягнув-тягнув, але до дванадцяти розтягнути не зміг. Схили гір потом покрились, низини туман заслав, млин молоти перестав. Дуже кепсько мені стало...

Довго розмірковував візир над змістом цих слів, але так і не докопався до суті. От і змушений був попросити старого пояснити, що означають ці слова. Старий розсміявся, похитав головою:

— До чого ж ти, виявляється, безголовий. Такої дурниці не зрозумів. Тут нещодавно приїжджав один, такий же дурний, як і ти...

Візир зрозумів, що старий каже про хана-заде. Зрозумів і зрадів: «Ну, стривай, хан-заде! Я покажу тобі, як знущатися зі старого візира».

— Поясни мені, чоловіче, зміст мовлених тобою слів і я за кожне з них дам тобі по п’ять золотих!

Старий узяв із рук візира гаманець із золотом, додавши при цьому:

— Звичайно, розум, куплений за золото, це ще не розум, але замислитися змусить. Шестеро, про яких ти запитуєш.— це шість місяців. Шість місяців я працював, а плодів моєї праці на дванадцять місяців не вистачило. Старий я став: мої сиві скроні покрив піт, очі туман почав застилати. Мій млин — поріділі зуби — з твердою їжею не справляється, тому й сил малувато. Кепсько мені стало...

Подивувався візир розуму старого орача. Спитав у нього:

— Скажи мені, чоловіче, а чи не приїжджав тут нещодавно молодий хан-заде?

— Проїжджав. Він з дочкою моєю Тесліє один раз порозмовляв, і йому цього вистачило. Довелося мені навчати молодого хана-заде розуму...

Повернувся візир у палац, а хан-заде й запитує його, чи дізнався він, як звати найрозумнішу дівчину в селі.

— Дізнався,— відповів візир,— звати її Тесліє.

— А хто батько її?

— Батько її — той старий орач, котрий навчав вас розуму,— відповідає візир.

Почервонів хан-заде, ухопився за руків’я кинджала та вчасно втримався і, отямившись, сказав:

— Візьми необхідні подарунки і завтра ж їдь у село до старого. Скажи йому, що я хочу оженитися на його дочці, хочу ощасливити її, зробити її господинею, окрасою нашого палацу.

Наступного дня візир поїхав сватати дочку старого орача. Минув день, другий... На третій день дістався він до села, заїхав у двір, поклав біля ніг здивованого старого багаті подарунки і сказав:

— Хан-заде вирішив ощасливити тебе і твою сім’ю. Він хоче, щоб ти став його тестем...

Старий здивовано похитав головою, задумався. І ось що відповів візиру:

— Давайте запитаємо в дочки. Як вона вирішить, так і буде. Покликав старий дочку. Вийшла дівчина з хати, поклонилася батькові, поклонилася гостеві. Візир, вражений її красою і поставою, сказав:

— Нещодавно у вас в гостях побував молодий хан-заде. Відтоді він втратив розум і спокій... Він шле вам багаті подарунки і хоче ощасливити вас...

Дівчина поклонилася батькові й мовила:

— Батьку від повного до пустого я не піду. Від пустого до повного полечу птахою! — сказала і пішла в хату.

Спантеличений візир запитав у старого:

— Що сказала твоя дочка? Вона погодилась вийти заміж за ханського сина?

Старий почав пояснювати візиру:

— Вона сказала, що від повного до пустого не піде. Не піде до того, в кого повно багатства, а розуму не вистачає. Коли б він був бідний та розумний, сама б до нього птахою полетіла...

Нічого не відповів візир старому. Скочив на коня і помчав геть. Йому дуже хотілось швидше побачити вираз обличчя молодого хана-заде після того, як перекаже йому слова найрозумнішої, найвродливішої дівчини в селі.

## Селянин і шайтан

Жив собі селянин. Мав поле. Настала весна, а в селянина бракує грошей, щоб купити насіння й засіяти своє поле. Сидить селянин скраєчку поля і сумно зітхає. Коли це мимо йде шайтан. Зупинився та й питає:

— Що трапилося, добродію, чого так сумно зітхаєш?

Селянин йому відповідає:

— Коли в мене були гроші для насіння, не було землі. Тепер є земля, але нема грошей, щоб купити насіння.

— Якщо я тобі дам грошей для насіння, ти віддаси мені половину майбутнього врожаю? — запитує шайтан.

Поміркував селянин та й погодився. Посіяли вони кукурудзу. Виросла кукурудза, дозріла. Почали вони радитись, як їм розділити врожай, щоб ніхто не образився.

Селянин і каже шайтану:

— Візьми собі ту частину, котра тобі більше подобається.

Оглянув шайтан кукурудзу, бачить — стебел багато, вони високі і товсті, а качанів на кожному стеблі всього по два-три. «Візьму те, чого більше»,— вирішив шайтан.

Поділили вони врожай: шайтану дісталася гора стебел, а селянину мажара качанів. Селянин продав кукурудзу і виручив добрі гроші, а шайтану за його гору стебел дали всього кілька монет.

Прикро стало шайтану.

— Який же ти безсовісний, обдурив мене,— сказав він селянину.

А той йому відповідає:

— Але ж ти сам вибирав і взяв те, що хотів. Давай-но ще раз разом засіємо це поле і ти вибереш те, що забажаєш.

Домовились вони і посадили часник.

Весна тільки-но входила в силу, а на полі вже зазеленіли соковиті стебельця часнику. Настав час ділити врожай, шайтан і каже:

— Цього разу я візьму собі все, що росте над землею!

— Гаразд,— погодився селянин,— я згоден на корені.

Зрізав шайтан стебла часнику, пов’язав їх в пучечки та й повіз на базар. Селянин же викопав часник, склав у кошики і залишив до зими, коли на базарі за часник дають найбільшу ціну.

І знову прогадав шайтан. Цілісінький день простовбичив на базарі, але не продав жодного пучка зелених стебел. «Ти, бісів продавець,— сміялися з нього покупці,— а де ж твій часник?»

Зрозумів шайтан, що й цього разу обдурив його селянин. Підстеріг шайтан селянина на стежині і здійняв галас:

— Безсовісний ти чоловік! Два роки я на тебе працював, а що заробив?

Вирішив шайтан покарати селянина. Біля стежки лежав великий камінь, шайтан відірвав його від землі, підняв його над головою, але не встиг кинути. Селянин перший помітив, що в ямі, яку закривав камінь, лежить глечик. Кинувся він до цього глечика, підняв його — дивиться, а в ньому повно золота!

— Давай розділимо золото порівну! — запропонував селянин.

— Ні,— сказав шайтан,— цього разу золото собі візьме той, хто старший! Я старший від тебе, отже глечик з золотом повинен бути моїм.

— А скільки тобі років? — запитав селянин.

— Цього року мені виповниться рівно двісті! — гордо мовив шайтан.

— Всього тільки! — подивувався селянин.— А чи знаєш ти, що моєму молодшому брату, який помер двісті років тому, було рівно сто років!

— Два роки я на тебе працював,— каже шайтан,— значить я маю право зробити вибір двічі! Ось тобі моє останнє рішення: давай по черзі возити один одного і співати пісні. Хто більше витримає, тому й дістанеться все золото.

Не став селянин сперечатися з шайтаном, посадив його на плечі та й пішов по стежині. Три дні й три ночі співав шайтан пісні, сидячи на шиї в селянина. На четвертий день замовк. Скінчилися в шайтана пісні. Всі, які він знав — проспівав.

Виліз тепер селянин шайтанові на шию. Дорога простяглася вздовж підніжжя гори, і селянин заспівав:

Ой-ой-ой, починається гора.
Ой-ой-ой, на горі ростуть ліси.
Ой-ой-ой, а в лісах росте кизил...

Весь день ішов шайтан вздовж гори і весь день селянин співав про те, що бачив довкола, і про все те, що знав про гори.

Наступного дня шлях проліг вздовж річки, і селянин весь день співав про річку, про її чудесну воду, про риб, що живуть у річці. Співав про те, для чого потрібна людині вода. Потім вони ішли степом, і селянин співав: «Ой-ой-ой, як чудово в цім степу!»...

На п’ятий день шайтан не витримав і здався:

— Злазь,— каже,— досить! У мене вуха вже позакладало від твоїх пісень.

А селянин відповідає:

— Ну що ти! У мене цих пісень на весь рік вистачить. Так що ходімо далі.

Скинув шайтан селянина зі спини, вилаявся і побіг світ за очі. На цьому їхня дружба скінчилася. А глечик із золотом дістався селянинові.

## Козопас

Подія ця трапилась не так давно. Про неї ще пам’ятають сивобороді аксакали. Щоправда, вони не самі були свідками того, про що розповідається, а чули це від своїх батьків і дідів.

Правив у той час країною падишах, у якого було три дочки. Немало шляхетних емірів і султанів засилали до падишаха сватів, але падишах усім відмовляв. Чи то він сам не хотів розлучатися з дочками, чи то дочки не поспішали залишити батьківський дім.

Одного разу прийшов до падишаха візир і приніс йому в подарунок три дині:

— О світозорий падишаху! — каже візир.— Тут три дині: одна — літня, друга — осіння, третя — зимова. І кожну з них потрібно з’їсти у свій час, а то вони висохнуть, зморщаться, втратять запах і смак...

— Що ти цим хочеш сказати? — запитує падишах.— Не треба загадувати мені загадки!

— Вам Всевишній подарував трьох дочок-красунь. Мені здається, що вже настав час видати їх заміж. Спочатку старшу, потім середню, а тим часом надійде строк і для найменшої.

— Але чи погодяться вони з моїм вибором? — каже падишах.— Ти ж знаєш, як я їх люблю! І мені не хочеться їх засмучувати і віддавати заміж насильно.

— Нехай вони самі оберуть собі суджених! — каже візир.

Падишах погодився з візиром і наказав написати указ і зачитати його в усіх куточках свого царства.

Сказано — зроблено. Тисячі гінців поскакали в різні сторони, і в усіх містах і селах жителі почули указ падишаха:

«О славні жителі нашого царства! Слухайте, і не кажіть потім, що ви не чули! Нехай кожен, хто нежонатий, хто молодий і сильний, прийде до палацу і пройде повз балкон, на якому стоятиме старша дочка падишаха. Той, в кого царівна кине золотий м’яч, поведе царівну до вінця і стане зятем самого падишаха!»

У призначений день тисячі юнаків прийшли до палацу падишаха і, дивлячись на прекрасну царівну, пройшли повз балкон. І тільки в одного кинула золотий м’яч царівна.

Сорок днів і сорок ночей тривало весілля. Сорок днів гули мідні труби, били барабани, дзвеніли сантари, співали дутари і сопілки. Сорок днів танцюристи показували своє мистецтво, канатоходці — свою майстерність, маги і чарівники — своє уміння творити дива.

Весь рік згадували про весілля всі ті, хто був на нього запрошений...

Настав час і так само вибрала собі судженого середня царівна. Тепер вже згадували про її весілля і сперечалися про достойності другого зятя падишаха.

Прийшов час і найменшій вибрати собі нареченого. І знову тисячі й тисячі красивих юнаків пройшли повз балкон, на якому стояла прекрасна царівна. Та золотий м’яч так і залишився в руках найменшої дочки падишаха. Сам падишах був здивований. Він запитав у вірного візира:	

— Невже перед балконом пройшли всі доблесні джигіти мого великого царства і їй жоден з них не сподобався?

На що візир йому відповідає:

— О світозорий падишаху! Лишився ще один... пастух кіз, плішивий і страшний з виду. Він один залишився за ворітьми...

— Пропустіть його! — розпорядився падишах.

Плішивий козопас пройшов повз балкон, і золотий м’яч влучив йому прямісінько в голову! Падишах не повірив своїм очам і наказав йому ще раз пройти біля царівни. І цього разу золотий м’яч влучив у голову плішивого.

Розгнівався падишах і наказав привести до нього дочку. Привели дочку, і падишах каже:

— Перед тобою пройшло стільки достойних юнаків, а ти обрала цього лисого пастуха! Ти хочеш, щоб наді мною потішалися всі султани, еміри і хани сусідніх держав?

Але не послухалася царівна батька:

— Значить така моя доля, а отже — й воля Всевишнього, і я мушу їй скоритися!

— Якщо ти вирішила покоритися долі, забирай свого пастуха і йдіть живіть у козиному загоні! Не буде тобі ні весілля, ні посагу! Геть з очей моїх! І щоб ноги твоєї більше не було в моєму палаці!

Ось так дуже сильно розгнівався падишах.

Взяла царівна за руку свого лисого нареченого і пішла, не звертаючи уваги на насміхання старших сестер і їхніх чоловіків. Як тільки молодята відійшли від міста, пастух скинув з голови овечу шкуру, лахміття, змив з обличчя бруд і перетворився на вродливого стрункого джигіта. Свиснув голосно джигіт, і на його посвист примчав красивий кінь. Посадив юнак царівну на коня і повіз у гори. Так ніхто в палаці й не здогадався, що одного разу, під час прогулянки в горах, царівна побачила пастуха, і вони покохали одне одного.

Привіз джигіт царівну до своєї невеликої, змурованої з каменів хати, і каже:

— О прекрасна царівно! Якщо ти не передумала бути моєю дружиною, увійди в цю оселю і стань її господинею!

Дівчина не роздумуючи увійшла до хати і стала її господинею. Вона навчилася доїти кіз і готувати смачний сир, що його подавали до столу самого падишаха! Вона навчилася сколочувати масло, випікати смачні рум’яні коржі, варити плов і зовсім не жалкувала, що назавжди пішла з палацу, повного нещирих та улесливих людей.

Минув якийсь час, і навіть до гір долинули чутки про те, що сусідній султан оголосив війну падишаху та йде на нього з численним військом. Тоді пастух і каже дружині:

— Йди скажи батькові, що я готовий воювати з військом султана. Нехай дасть мені коня і зброю.

Прийшла дочка до батька й передала йому слова свого чоловіка. А падишах відповідає:

— В дальній конюшні стоїть мій старий кінь, а на стіні висять щит, Спис, лук зі стрілами. Нехай бере і їде на війну.

Вивели слуги царівні старого коня, винесли зброю.

Пастух сів на коня і першим вирушив назустріч султановому війську. Незабаром і падишах зі своїм військом виступили в похід.

Проходило військо біля болота, і всі бачили, як борсається в багні зять короля і його шкапа. Вволю насміялися над пастухом і сам падишах, і його зяті, і все військо, але ніхто не допоміг пастуху вибратися із багнистого болота.

Коли військо пішло, джигіт виборсався з болота, голосно свиснув. На свист примчав його вірний кінь з притороченою до сідла зброєю. Скочив джигіт на коня і помчав туди, де вже йшов бій і воїни падишаха крок за кроком відступали під натиском війська короля. Тут і з’явився перед ворогами джигіт. Він, ніби вихор, налетів на султана та його оточення і погнав назад. Здивувався і зрадів падишах:

— От богатир, так богатир! Один цілого війська не побоявся... Краще мати одного такого сина, ніж трьох зятів!

Тут султану повідомили, що відважний воїн поранив руку і зламав шаблю.

Султан зняв свою поясну хустку, зняв шаблю, котра дісталася йому від батька і наказав доставити богатирю:

— Нехай він цією хусткою перев’яже рану, а цією шаблею прожене ворогів з рідної землі!

Повертався падишах з перемогою, і знову військо проходило коло болота, де все ще борсався в багні чоловік найменшої дочки... А падишах усе чекав, коли ж перед ним постане найвідважніший в його державі джигіт, щоб гідно відзначити його.

Чекав він, чекав, а замість відважного воїна прийшла його дочка та й поклала перед падишахом закривавлену хустку, шаблю і сказала:

— Усе це мій чоловік сховав від мене, але я знайшла і впізнала вашу хустку й вашу шаблю. Звідки це в нього?

Здивований падишах відповідає:

— Я передав цю хустину батиру перев’язати рану. А свою шаблю — замість його шаблі, котра зламалася.

Дочка й каже падишаху:

— Рану на його руці я таки бачила, сама лікувала її...

Падишах наказав силоміць привести до нього в палац джигіта.

Той не противився і сам прийшов до падишаха. Падишах запитує:

— Чий ти будеш син і як тебе звати, батире?

Джигіт відповідає:

— Батька мого звали Теміркая (залізна скеля), а мене звуть Бекболат (найміцніший булат).

Падишах каже:

— Я накажу в усіх храмах нашої держави прочитати молитву в пам’ять про твого батька, який виростив такого сина! Віднині ім’я твоє стоятиме першим у списку славних воїнів нашого царства. Проси в мене все, чого душа бажає!

А воїн йому відповідає:

— Нам нічого не потрібно. Я вдячний вам за дочку, за те, що ви дозволили їй стати моєю дружиною. Ми кохаємо одне одного — і це наше найбільше багатство. Я хотів би, щоб народ наш жив у мирі та достатку, щоб вороги не топтали нашу землю, щоб на нашій землі не було голодних і знедолених, щоб завжди торжествувала справедливість.

Пообіцяв падишах Бекболату виконати його прохання та його побажання. А чи виконав? Цього не знаємо. Бо таке буває тільки в казці...

## Хто мудріший?

Жив колись падишах, і був у нього візир, старий та мудрий чоловік. Настав час — візир помер, і падишаху «треба було призначити нового — одного з двох помічників старого візира.

Довго міркував падишах, котрого з двох йому вибрати? Помилишся у виборі — сам же й пожалкуєш. І радитися з вельможами не хотілося: скажуть потім, що в падишаха не стачило розуму обрати гідного. Вирішив падишах провести випробування: викликав він обох помічників і ставить їм таке запитання: 

— Що, на вашу думку, важливіше в житті — багатство чи щастя-доля?

Задумалися сановники. Один і каже:

— Звичайно, багатство, ваша величносте. Ви в нашій країні найбагатша людина, і завдяки цьому країна наша процвітає. Чутки про вашу щедрість долинули до багатьох країн. А, як кажуть мудреці, «якщо господар багатий і щедрий, то й слуги живуть у достатку».

Другий помічник подумав-подумав та й каже:

— А я, ваша величносте, вважаю, що в нашому житті найважливіше — це щастя-доля. Згадайте вашого батька. Коли він прийшов на престол, у країні панували голод і хаос. Кожен бай вважав себе ханом і не бажав коритися падишаху. Вашому батькові, завдяки його розуму і щастю-долі, вдалося перемогти непокірливих баїв і об'єднати країну. Він був в усьому щасливий: в боях, в торгівлі, в умінні завоювати довіру не тільки своїх підлеглих, а й сусідів. Завдяки розуму й щастю-долі він залишив вам сильну і багату державу...

На чию користь вирішити суперечку? Падишах задумався, глянув у вікно і помітив торговця дровами, який щодня приносив на кухню вязанку дров.

— Нехай вашу суперечку розв’яже ось цей дроворуб,— сказав падишах.— Запитайте в нього.

Першим до дроворуба пішов той, який вважав, що найголовніше в житті — це багатство. Підійшов і подарував дроворубу золотий динар.

Здивувався дроворуб:

— За що мені така нагорода?

— За працьовитість і старанність,— відповідає вельможа.— Ти багато років приносиш до палацу дрова і, яка б не була погода — спека, мороз, дощ чи вітер,— ти жодного разу не залишив кухню без дров. Я звільняю тебе від цієї важкої роботи. Відпочинь, поживи собі на втіху.

Повернувся вельможа до палацу та й каже:

— Я подарував йому всього лиш один динар. Це для бідняка ціле багатство. Завтра він вже не прийде сюди...

А падишах і каже:

— Ну що ж... зачекаємо до завтра.

Скинув дроворуб з плечей важку в’язанку дров і почвалав додому. Дорогою зайшов до крамниці, де товпилося багато людей, і попросив продавця зважити йому всіляких солодощів та гостинців на один золотий динар.

Продавець загорнув йому цілу купу усілякого товару і, коли дроворуб приготувався наповнити ним свій мішок, торговець йому й каже:

— Спочатку заплати за товар, а потім уже складай його в мішок.

Як не доводив дроворуб, що він віддав продавцеві золотий, йому ніхто не повірив. Усі почали сміятись над ним і виштовхали з крамниці.

Наступного дня дроворуб пішов до лісу, нарубав дров, завдав собі в’язанку на плечі і знов попрямував до палацу. Біля воріт його зустрів здивований вельможа і запитав, на що він потратив свій золотий. Дроворуб розповів вельможі все, як було. І тоді той подарував йому тисячу срібних динарів.

Узяв дроворуб торбинку зі сріблом на плечі і пішов додому. Іде й міркує, як завтра піде з дружиною на базар і накуплять вони на ці гроші їжі, одягу, куплять коня і корову, овець та курей і заживуть багато й щасливо.

Не встиг дроворуб дійти додому, як на нього згори налетів орел, який, мабуть, гадав, що за плечима в дроворуба не торбинка, а заєць. Ухопив торбинку з грошима в пазурі і полетів з нею вгору.

І знову довелося дроворубу нести в’язанку дров до палацу. І знову зустрів його біля воріт здивований вельможа. Розповів йому дроворуб про все, як було, нічого не приховав. Тоді вельможа наказав слузі привести доброго коня, а на додачу до коня дав торбинку із золотом.

Іде дроворуб додому, веде за повід коня з дорогоцінним скарбом і міркує. Міркує про те, що збудує собі новий будинок, купить багатий одяг і що всі сусіди, навіть найбагатші, проходячи повз нього, зніматимуть перед ним шапки...

Ішов дроворуб через ліс, і раптом, звідки не візьмись, вибіг на дорогу вовк! Кінь злякався, вирвався з рук дроворуба та й кинувся навтіки від вовка.

На четвертий день, коли біля воріт палацу знову з’явився дроворуб із в’язанкою дров за плечима, падишах каже:

— Тричі цей чоловік ішов від нас з багатством у руках, але, мабуть, так і не став багатим і щасливим.

Настала черга другого вельможі випробувати дроворуба на щастя-долю. Підходить він до дроворуба, дає йому за дрова лише одну срібну монету і каже:

— Купи собі за цю монету перше-ліпше, що трапиться тобі дорогою додому...	.

Йде дроворуб додому, дивиться сидить біля дороги молодий вівчар і плаче. Дроворуб у нього запитує:

— Що трапилось, чому ти так гірко плачеш?

Молодий вівчар йому відповідає:

— Доручив мені господар пригнати на базар отару овець. Уночі в степу накинулися вовки і вся отара розбіглась. Тепер усе моє багатство — ось ця вівчарська палиця...

Згадав дроворуб пораду вельможі та й каже:

— Продай її мені. Я тобі дам за неї срібну монету.

Іде дроворуб з палицею на плечі і думає про те, що вдома на нього чекає голодна сім’я, що доведеться іти на поклін до багатого сусіда.

Дорогою через ліс проходив мимо старої яблуні й вирішив принести дітям яблук. Почав збивати палицею яблука, і йому прямісінько на голову впала його ж торбинка зі срібними динарами...

Приніс дроворуб багату знахідку додому, а дружина йому й каже:

— Це Бог тобі щастя послав. Завтра п’ятниця, піди-но ти завтра в сусіднє село, в мечеть, і помолись Богу, подякуй йому за все.

Послухався дроворуб дружину й удосвіта вирушив у сусіднє село, де була мечеть. Вирішив він скоротити дорогу і попрямував через поле. Йде мимо чагарника і чує — кінь ірже. Заліз дроворуб у кущі та й бачить: стоїть його кінь, повіддя в ногах заплуталось, торбина в траві лежить. Вивільнив дроворуб коня, взяв торбину, виліз на коня — і додому!

Три дні чекали дроворуба падишах і його вельможі, але так і не дочекалися. І довірив падишах посаду візира тому з вельмож, який на перше місце поставив розум і щастя-долю...

## Шукачі щастя

Колись дуже давно, що й сказати важко, чи було це насправді, жили в якомусь селі три товариші. Були вони бідні, як і більшість їхніх односельців, і якщо третій товариш, наймолодший, відзначався працьовитістю і мріяв заробити грошей та купити пару коней, пару буйволів, корову, збудувати дім, то двоє інших усе чекали, коли ж трапиться їм на стежині мішечок із золотом та коштовним камінням, а вони стануть найбагатшими та найвідомішими людьми у своєму селі.

Не дочекавшись того дня, коли саме трапиться їм на дорозі мішечок із золотом, вирішили ті двоє повештатися світом у пошуках щастя. Умовляли умовляли вони третього, наймолодшого,— і вмовили.

Довго чи не дуже довго блукали різними країнами, поки не трапилося їм прийти в одне велике та багатолюдне місто. Зайшли до першої-ліпшої кав’ярні, замовили на останні копійки по чашечці кави і, коли трішки спочили з дороги, почали вони розбалакувати про щастя й таланіння.

— Друзі,— сказав найстарший,— подейкують, що падишах цієї країни дуже багатий. Взяв би цей син священної корови та й запросив мене до себе. І сказав би мені так: «Ти, я знаю, дуже бідуєш, Алі. Візьми від мене в дарунок гаманець із коштовним камінням і скакуна, кращого від якого немає в усьому моєму царстві». Взяв би я гаманець, стрибнув би на скакуна — і за кілька днів був би вдома!

Другий уважно вислухав товариша та й каже:

— Нехай би й мене покликав цей дурноголовий до палацу й сказав: «Гей, сину Омана, даю тобі з моєї казни торбину із золотом, молоду невільницю з мого гарему — і повертайся додому!»

Усміхнувся третій, наймолодший:

— Невже ви вірите, що цей найзажерливіший на світі шакал зможе виконати ваші бажання?!

Не знали друзі, що в падишаха цієї країни була погана звичка: переодягнувшись у простого ремісника, швендяти по місту і слухати, що про нього кажуть його підданці. На лихо для трьох друзів, падишах і його візир якраз сиділи за сусіднім столиком, попивали каву і слухали теревені шукачів щастя.

Наступного дня їх розшукав емір палацової варти і каже:

— Дійшли чутки до нашого падишаха про те, що в країну завітали три відомі чужоземці, і просить він їх не відмовити йому в смиренній гостинності.

Хоч і тремтіли зі страху двоє старших друзів, але таким великим було їхнє бажання стати багатими, що вони покірливо пішли за еміром. І третього друга вмовили.

Прийняв їх падишах, і захотілося йому проявити свою великодушність:

— Якщо дійшли до вас чутки про мою щедрість, то чого побажали б ви, прибульці здалеку, одержати від мене?

І сказав старший:

— О повелителю правовірних! Ми бідні люди і важко стало жити нам у рідному краю. Ось і прийшли ми в твоє благословенне царство в пошуках щастя і вдачі. Мріяв я одержати з твоїх рук гаманець з коштовним камінням і прудконогого скакуна...

— А як ти назвав того, в кого хотів одержати цей дарунок? — запитав падишах.

— Доля повелителів прощати нещасним,— почав благати прохач, падаючи в ноги падишаха.— Змилуйся наді мною, назвав я тебе сином священної корови.

— Видайте йому те, що він просить,— наказав падишах.

Прохачеві дали гаманець з коштовним камінням і привели йому з конюшні падишаха гарячого арабського скакуна.

— А ти що просиш? — звернувся падишах до другого.

— О великий падишаху! Не дав мені Аллах власної оселі і вірної дружини. Хотів би я отримати від тебе мішечок золота й одну з твоїх прекрасних невільниць...

— Ти отримаєш це,— відповів падишах,— але раніше повториш, як ти мене обізвав у кав’ярні!

— Нехай незлобливість твоя перевершить твої щедроти! — почав благати прохач.— Хай проминуть мене стріли твого великодушного гніву. Назвав я тебе дурноголовим, та хай пробачить мені Аллах цю нісенітницю!

— Видати йому те, що він просить,— наказав падишах.

І подарували другому мандрівцю торбину, повну червоного золота, вивели дівчину з гарему самого падишаха, і навіть коня дали на додачу.

— Твоя черга просити в мене подарунок,— звернувся падишах до наймолодшого.— Бачу, що доведеться мені й тебе щедро нагородити.

— Не бажаю я, падишаху, від тебе ніяких милостей,— гідно відповів молодший.

— Годі, зухвалий волоцюго! — розлючено вигукнув падишах. — Ти мрієш про сотню ударів по підошвах своїх нечестивих ніг! І ти їх отримаєш!

Схопили слуги сміливого юнака, відвели його на плац і всипали рівно сто ударів по підошвах ніг.

Вийшли всі троє з міських воріт. Перший їхав на арабському ска куні і віз за пазухою гаманець з коштовностями. Їхав і другий верхи, тримаючи на руках дівчину, побрязкувало в нього золото у торбині. Ледве волочив ноги третій, несучи на тілі щедрий «подарунок» падишаха.

Шкода стало старшому свого молодшого друга: зліз він з коня і посадив на нього побитого юнака. А сам пішов поруч, тримаючи скакуна за вуздечку.

Помстився падишах зухвалому юнакові за різке слово, але не затихли в серці жорстокого повелителя лють і злоба. Не дозволяли йому звичаї пращурів вбивати гостя в стінах міста. Покликав він одного зі стражників і наказав йому наздогнати мандрівників.

— Побачиш ти трьох мандрівників за міськими воротами: двоє їдуть верхи, третій — піший. Наздожени пішого і зарубай його!

Скочив стражник на коня і помчав услід за подорожніми. Наздогнав він їх за містом і зарубав того, котрий ішов поруч з конем.

— Ось вона, щедра нагорода падишаха,— сказав молодший, поклавши на свіжий горбик уламок каменю.

Доповів стражник падишаху про те, що виконав його волю. І падишах здогадався, що загинув не той, кого він збирався скарати на смерть.

— Не великий гріх,— засміявся падишах,— наздожени знову і вбий того, котрий їде один, без наложниці.

І знову помчав стражник услід за подорожніми.

Їхали тим часом друзі, потомилися під ними коні.

— Візьми до себе в сідло ханум,— сказав другий.— Нехай мій кінь хоча б трохи перепочине!

Наздогнав подорожніх стражник, налетів на того, що їхав один, зарубав його і помчав геть.

— Безмежна милість падишаха...— із сумом мовив молодший, віддаючи другові останні почесті.

І поїхали вони з дівчиною далі.

Настала ніч, і треба було шукати притулку. Помітили подорожні обіч дороги печеру і розташувалися в ній на ночівлю. Вночі юнак прокинувся від голосного шепоту: «Випусти мене звідси, добрий юначе, випусти мене...» Юнак підхопився на ноги — тиша. Поклав голову на камінь, що заміняв йому подушку — і знову шепіт. Юнак зняв з каменя повсть і притулився до нього вухом. Притулився і зрозумів, що голос долинає зсередини каменя!

Юнак виніс камінь з печери і розбив його навпіл. З каменя випав маленький чоловічок, який на очах став заввишки з лікоть.

— Хто ти? — запитав здивований юнак.— Хто ув’язнив тебе в цей камінь?

— Мене звати Кичкене-Маленький. Старий Джин закляв мене за те, що я позбавив його можливості завдавати людям зла. Я дуже вдячний тобі, що ти визволив мене з полону. Я так довго просидів у камені, що забув багато чарівних заклять. Але одне пам’ятаю добре. Можу виконати твоє найбільше бажання!

Юнак подумав і відповів:

— Я хочу, щоб падишах цієї країни, прокинувшись вранці і глянувши у дзеркало, побачив замість свого обличчя морду шакала з великими ослячими вухами...

Кичкене потер долоні, подихав на них і прошепотів якесь заклинання. Тієї ж миті в нього між долонями спалахнув вогник і погас.

— Твоє бажання виконано,— сказав Кичкене і зник!

Юнак повернувся додому, розділив багатство на три частини і віддав дві частини батькам друзів. На свої гроші він збудував житло, одружився з дівчиною, котру привіз. Купив землю і почав плекати сади, вирощувати пшеницю, розводити бджіл.

Одного разу він приїхав у місто по товар і познайомився з купцем із сусідньої держави. Познайомився і запитав, як поживає їхній падишах. На це купець відповів:

— Два роки тому наш падишах зник! Кажуть, що далеко в горах хтось збудував високу кам’яну вежу і ув’язнив туди жорстокого правителя. І що в нього від злості голова перетворилася на голову чудернацького шакала з червоними кривавими очима, гострими рогами і довгими ослячими вухами.

Юнак із вдячністю згадав Кичкене і посміхнувся.

## Скупий і Скнара

В одному селі жив багатий чоловік на прізвисько «Скупий». Прозвали його так недаремно: в нього годі було випросити кухлика води в дощовий день. Якщо приїжджали здалеку гості, він розламував на дрібні шматочки коржа і, пригощаючи, казав, що за цього коржа віддав стадо овець і що купив його у святого чоловіка, який запевняв, що цим коржем можна нагодувати тисячу людей.

— Їжте, любі гості, пригощайтесь,— примовляв з усмішечкою господар,— їжте і скажіть мені, чи не підманув мене святий чоловік, сказавши, що коржа цього випечено з борошна, яке впало з небес, і що хто покуштує його — тому очі стануть зіркіші, руки сильніші, обличчя красивіше...

Їдять гості сухого коржа, дивляться один на одного й кожен міркує про себе: «Ага! Значить обличчя моє — змінилось, значить корж почав діяти...» І починають гості в один голос запевняти господаря, що вже ситі і вдячні йому за таке частування...

Почув якось Скупий, що в місті Ак’яр живе чоловік, який навряд чи поступиться йому в скупості і жадібності. Втратив Скупий сон і спокій і вирішив перевірити, чи це й справді так.

Зібрався він у дорогу. Одягнув свій найкращий халат, пов’язав на голову нову чалму, взяв у руки дорогу різьблену палицю — нехай той скнара побачить, що до нього в гості прийшов не якийсь там бідняк, а знатний і багатий чоловік!

Скнара з радістю зустрів гостя, завів його до оселі, посадовив на почесне місце, довго розпитував про здоров’я внуків, дітей, дружин, батьків, близьких і далеких родичів, сусідів, багатих людей села, про погоду, про врожай і, коли вже розпитувати було нічого, він і каже:

— Любий мій гостю, я хотів би щедро, як і належить доброму господареві, пригостити вас удома, але в мене тріснув казан, а новий, який я замовив найкращим ливарникам міста, ще не готовий. Отож я запрошую вас на ринок, в обжерний ряд, де найкращі кухарі міста запропонують і плов, і шашлик, і чебуреки — все, чого душа забажає...

Прийшли вони в обжерний ряд, а гість і каже:

— Любий друже, навіть до нас долинули чутки про те, що на вашому базарі найсмачніший кисляк, і я хотів би, щоб ви почали своє частування саме з нього...

Скнара розшукав на ринку продавця кисляку і каже йому:

— Цей знатний чоловік приїхав до мене в гості здалеку, і я хочу пригостити його твоїм чудовим кисляком!

— Правильно зробили, що привели його до мене! — радо відповідає торгівець.— Мій кисляк найкращий у Криму! Його можна порівняти хіба що тільки зі свіжою сметаною!

— Зі свіжою сметаною? — перепитав Скнара.— Якщо ти порівнюєш його зі свіжою сметаною, то виходить, що сметана краща від кисляку? Тоді я пригощу його свіжою сметаною! Для любого гости нічого не шкода!

Підвів Скнара гостя до продавця, який торгував сметаною, і каже:

— Я хочу почастувати свого гостя найсвіжішою, найсолодшою сметаною!

Зрадів продавець покупцеві та й каже:

— Такої сметани, як моя, ви не знайдете на всьому ринку! Солодка, свіжа і за жирністю навряд чи поступиться найкращій соняшниковій олії!

— Соняшниковій олії? — перепитав Скнара.— Я не дозволю собі частувати мого гостя якоюсь сметаною, якщо на ринку є жирніша і корисніша для здоров’я олія!

Підвів Скнара гостя до продавця олії і каже:

— А подай-но нам найжирнішої, найкориснішої для здоров’я олії! Зрадів продавець покупцям і каже:

— В мене найкорисніша для здоров’я соняшникова олія в усьому Криму! Вона прозора і чиста, як вода з гірського джерела!

— Вода з гірського джерела? — перепитав Скнара і повів гостя до водоносів.

Привів і запитує:

— У кого з вас вода з гірського джерела?

— Підходьте до мене! — гукає один з водоносів.— У мене вода зі срібного джерела, яке б’є біля підніжжя гори Дерменджі! Вип’єте кухлика моєї води — і відчуєте, ніби ви вдихнули ковток повітря біля самого джерела!

— Отже ковток повітря біля самісінького джерела корисніший, ніж кухлик води? — перепитав Скнара і потягнув стомленого гостя до підніжжя гори.

Ішли вони, йшли і прийшли нарешті до джерела. Зупинилися і ледь переводять подих. Побачив їх дідусь, який набирав воду з джерела, та й каже:

— От коли б ви піднялися на вершину гори і там зробили всього один ковток повітря, ви б зрозуміли, що таке найчистіше, найкорисніше для здоров’я повітря в Криму!

Не дав Скнара віддихатися гостеві й, ухопивши його за рукав, потягнув угору. Але не витерпів гість, гепнувся на землю і, коли прийшов до тями, каже:

— Любий друже, я щиро вдячний тобі за щедрість! Коли я повернусь додому, всім розкажу, який ти гостинний чоловік.

Обнялися вони, потиснули один одному руки, побажали один одному здоров’я та й розійшлися. Іде голодний і втомлений Скупий дорогою і міркує: «А я гадав, що тільки я найжадібніший, найхитріший чоловік на всьому білому світі...»

## Золоте яблуко

Жив колись давно падишах, якого Бог обдарував трьома синами. Був цей правитель людиною сильною, войовничою і щороку боровся з кимось із сусідів. Ті, не знаючи, як угамувати свого войовничого сусіда, звернулися до Всевишнього і попросили, аби той послав на падишаха заспокоєння.

Ніхто не знає — чи вплинули молитви сусідніх владарів, чи хвороба підкосила падишаха,— він осліп. Осліп і відразу перестав ходити на сусідів походами, повернув завойовані землі, вибачився перед сусідами і поклявся, що коли Бог допоможе йому позбутися сліпоти, він до останніх днів своїх житиме тихо й мирно.

Одного разу до палацу прийшов пастух. Сказав, що хоче бачити падишаха. А коли підвели до падишаха, то він вклонився, дістав із саквів саджанець і передав до рук сліпого:

— Славний падишаху! Я викопав цей саджанець високо в горах. Самітник, який живе на вершині, сказав, що це деревце має чарівну силу, і плоди його можуть зцілити найзнедоленіших.

Промовивши ці слова, пастух пішов. Падишах хотів подякувати йому, вручити нагороду, а того й слід пропав.

Падишах звелів посадити деревце в царському саду та берегти його як зіницю ока.

Минуло сім років, і на деревці з’явилося перше яблуко. З кожним днем наливалося воно соком. І не простим, а золотим. У той день, коли садівник мав зірвати яблуко і віднести його султану, яблуко зникло. Падишах хотів покарати садівника, але передумав. Украсти яблуко з царського саду, обнесеного високим муром, простий смертний не міг...

Кожного наступного року падишах готувався скуштувати золоте яблуко, випробувати його цілющу силу, але щоразу невидимий злодій прихитрявся напередодні зробити свою чорну справу.

Якось восени, коли яблуко ось-ось повинно було дозріти, падишах покликав старшого сина і наказав йому:

— В тебе пильне око і міцна рука. Тільки тобі я можу довірити оберігати золоте яблуко.

Озброївся старший син і ввечері пішов вартувати. Всю ніч сидів під яблунею не заплющуючи очей, та варто було на світанку на якусь мить задрімати, як яблуко зникло. Прийшов син до батька і розповів йому все як було. Розхвилювався падишах, але синові докоряти не став.

Наступного року падишах довірив охороняти яблуко середульшому сину. Той не тільки добре озброївся, а й обніс яблуньку високою колючою загорожею. Але й вона не допомогла. Варто було на мить задрімати — яблуко зникло!

На третій рік прийшов до падишаха найменший син і попросив довірити йому оберігати яблуко, але батько відмовив йому:

— Цього разу я поставлю надійних охоронців, і якщо вони не спіймають злодія — накажу відрубати їм голови!

Найменший син так образився на батька, що з очей у нього покотилися сльози. Пожалів його батько і погодився:

— Гаразд, дозволяю тобі спробувати щастя... Мабуть, не судилося мені покуштувати золотого яблука.

Настав час найменшому синові йти на варту. Зарядив він рушницю, нагострив шаблю і прийшов у сад. До ранку ходив довкола дерева і, коли почали злипатися очі, провів пальцем по гострому лезу шаблі — сон як рукою зняло.

Аж раптом над деревом з’явилась невелика хмарка, з якої висунулася рука й потяглася до золотого яблука, схопила його... Царевич прицілився і натиснув на гачок рушниці. Рука зникла, а хмарка почала віддалятися. Царевич помітив, як з хмарки падають на землю краплинки крові... Скочив він на коня і помчав услід за хмаркою.

Вже й сонце зійшло, а найменшого сина все немає. Наказав султан старшим синам відшукати найменшого і привести додому. Старші сини помітили в саду слід крові і спрямували своїх коней туди, куди він вів. Наздогнали вони найменшого брата і продовжили шлях разом з ним.

Кривавий слід привів братів до глибокої криниці, з якої піднімалося гаряче повітря. Старші брати відмовилися спуститися в криницю, а спустили туди найменшого. Три аркани довелося зв’язати докупи, перш ніж ноги принца торкнулися дна. На дні криниці він помітив лаз і сміливо пішов уперед.

Ішов він, ішов і зупинився біля кованих залізом дверей. Штовхнув плечем — двері відчинились, і він опинився у світлій кімнаті, де сиділа красива дівчина і ткала килим.

— Де той чоловік, який украв золоте яблуко? — запитав він.

— Не знаю,— відповіла дівчина. — Може, середня сестра знає. Вона в сусідній кімнаті.

Середня сестра послала принца до сестри найменшої. Увійшов принц до третьої кімнати, бачить — на килимі дівчина незвичайної краси грається золотим яблуком.

— Як ви сюди потрапили? — здивувалася дівчина.— Це володіння триголового змія. Він нещодавно повернувся пораненим і зараз відпочиває у себе в печері. Ідіть геть звідси! Якщо він вас побачить, розірве на сорок частині Він викрав нас, трьох сестер, і ми тепер ніколи більше не побачимо сонця.

— Я вб’ю його! — сказав юнак і вийняв з піхов гостру шаблю...

— Рятуйтесь, поки не пізно! — почала благати його дівчина.— Вбити його неможливо. Щоб його вбити, треба знати, де він ховає свою смерть.

Навчив царевич дівчину, як можна вивідати у змія його секрет. Прийшла дівчина в печеру і почала гірко плакати. Змій прокинувся і запитує:

— Що трапилось, чому ти так гірко плачеш?

— О повелителю! Приснився мені страшний	сон,	ніби	семиголовий змій убив вас, а нас, усіх трьох, забрав	до	себе.	Мені	дуже страшно за ваше життя, я дуже боюсь.

— Не бійся, не вб’є мене семиголовий змій. Я свою смерть з собою не ношу. Ніхто не знає, що вона лежить в глибині печери, на дні золотої шкатулки у залізній скрині... Тільки ти одна знаєш тепер мою таємницю. Отож заспокойся і бережи свою красу...

Дівчина розповіла усе юнакові, заховала його в скриню і, коли змій полетів на полювання, вони разом кинулися в печеру, туди, де стояла кована скриня. Довго довелося поморочитися юнакові із замком, перш ніж зміг відімкнути. Не встиг царевич відкрити й золоту шкатулку, як до печери залетів триголовий змій. Юнак роздавив у кулаці голубине яйце, котре знайшов у шкатулці. Змій ойкнув і впав набік, лише кінчик хвоста з золотистою китичкою волосся продовжував підмітати підлогу печери. Царевич відрізав китичку і сховав до кишені.

Довго чекали старші брати біля криниці найменшого. І коли вже втратили всяку надію, помітили, як заворушився кінець вірьовки. Зраділи брати, потягли і витягли старшу з сестер. За нею — середню, потім молодшу, а коли черга дійшла до найменшого брата, вони, пошепотівшись, кинули аркана в криницю.

Забув царевич лік дням і ночам, блукаючи по численних залах підземного палацу, поки не потрапив до кімнати, в якій стояла залізна клітка, а в клітці сидів у неволі могутній орел. Юнак визволив птаха з неволі, допоміг йому дістатись до криниці і, прив’язавши до лапи кінець аркана, підштовхнув угору, до світла.

Виліз царевич з криниці, відв’язав і відпустив орла в небо. Повернувся юнак у рідне місто, поселився на околиці в коваля, найнявшись до нього в помічники. Вирішив, перш ніж повернутися до палацу, дізнатися, як живуть брати і що сталося з трьома прекрасними дівчатами.

Якось на майдані він почув гучний голос палацового оповісника:

— Жителі нашої чудової столиці! Слухайте і не кажіть, що ви не чули! За нашим давнім звичаєм, старший син падишаха оголошує свої права на прекрасну пері, з якою він хоче одружитись. Якщо хтось з вас претендує на її руку, приходьте в п’ятницю на майдан і позмагайтеся з царевичем у стрільбі з лука, але пам’ятайте, перший постріл — за старшим сином падишаха!

Довго не міг заснути помічник коваля, все думав, як йому покарати старшого брата. Згадав про китичку. Дістав її з кишені, потримав у руках, висмикнув волосину... і раптом перед ним з’явився дідок заввишки з вершок:

— Що побажає син змія? Я готовий виконати будь-яке твоє доручення.

— Дай мені чорного коня, одяг, який не проб’є стріла, і лук з тупою стрілою...

У п’ятницю зібралося багато людей. Старший брат царевича вивів прекрасну пері на східці палацу, й оповісник, озирнувши юрбу поглядом, запитав, чи є бажаючі позмагатися з царевичем? Помічник коваля виїхав на чорному коні на майдан і прийняв виклик.

Першим стріляв старший брат. Стріла, випущена його рукою, влучила в груди меншого і застрягла в одязі. Менший брат натягнув свій лук — і тупа стріла з такою силою вдарила старшого, що той не втримався й упав до ніг нареченої. Менший брат сіпнув свого коня і помчав геть.

Через тиждень оповісник оголосив, що середній син падишаха вирішив одружитися й оголошує свої права на прекрасну пері...

У п’ятницю середній брат вивів на східці палацу середульшу з сестер, і, щойно пролунало оголошення оповісника, як на майдан виїхав юнак на білому коні та, поранивши тупою стрілою нареченого, помчав з майдану.

Минув ще тиждень. Цього разу оповісник оголосив, що син візира бажає одружитися з прекрасною пері і готовий позмагатися з будь-ким, хто прийме його виклик. Цього разу на майдан виїхав юнак на золотистому коні і після пострілу сина візира пустив у нього стрілу і вбив його.

Варта, котра заздалегідь оточила майдан, кинулась до юнака, але той направив коня до палацу і постав перед падишахом. Батько, почувши голос сина, обійняв його.

— Ти живий, синку? Брати сказали, що ти загинув у пазурах змія...

— Здрастуйте, тату! Я убив змія і визволив з полону трьох пречудових пері. Брати, вирішивши позбутися мене, залишили мене помирати в глибокій криниці. А сьогодні хотіли видати заміж дівчину, яку я покохав, завдяки якій я переміг триголового змія і приніс тобі золоте яблуко. З’їж його і ти впізнаватимеш нас не лише по голосу, а й в обличчя.

З’їв падишах золоте яблуко — і зір знову повернувся до нього. Він знову побачив блакитне небо над головою, яскраве сонце, побачив обличчя синів. Побачив та й каже:

— Незважаючи на негідний вчинок братів, ти здійснив подвиг і залишився живим. Я оголошую тебе своїм спадкоємцем, і твоє право — покарати братів чи помилувати їх.

— Ні, тату, вони твої сини і мої брати. Я прощаю їм провину, і, якщо ти дав мені таке право, я наказую: віднині у нашому царстві відмінити смертні вироки. Нехай панують милосердя та справедливість.

Так відповів батькові найменший син. А згодом у столиці султанату відбулися три весілля, і все місто зібралося на майдані, щоб привітати царевичів. Більше за всіх радів коваль, адже він віднині став головним ковалем країни. А з дерева, котре щороку родило по одному яблуку, нинішня господиня дерева — дружина принца — зривала чарівний плід, розрізала його на вісім частин і давала їсти тим сліпим, які ніколи не бачили блакитного неба і яскравого сонця.

## Ложка солі

Жив собі падишах, що мав три дочки. Найбільше він любив меншу, яка була веселою, пустотливою і майстринею на всі руки. Одного разу падишах запитав у старшої дочки:

— Скажи, дочко, ти мене любиш?

— Я вас люблю більше, ніж увесь білий світ! — відповіла вона.

Наступного дня падишах запитав у середульшої дочки:

— Скажи, дочко, ти мене любиш?

— Ви мені найдорожчий на світі! — відповіла вона.

Третього дня запитав падишах у меншої дочки:

— Скажи мені, дочко, ти мене любиш?

— Я вас люблю, тату, більше, ніж ложку солі! — відповіла вона.

Почувши відповідь своєї найулюбленішої дочки, падишах дуже образився і розгнівався. Він викликав головного візира і наказав йому:

— Хто завтра рано-вранці першим підійде до воріт палацу, за того й віддам заміж свою меншу дочку.

Наступного дня, вранці, біля воріт палацу з’явився бідний юнак з торбиною за плечима. Його завели до палацу, сказали про волю падишаха, і, як не опиралася менша дочка, батько віддав її заміж за бідного хлопця, випровадивши молодих за ворота палацу.

Привів юнак молоду дружину у свою напіврозвалену хатину, поставив перед нею глечик з водою і пригостив сухарем. Не занепала духом молода дружина. Вона дістала з кишені гаманець з грошима і наказала чоловікові купити їй на базарі ткацький верстат, вовни і фарби.

Через місяць юнак поніс на базар чудовий килим, витканий молодою дружиною, і вторгував за нього цілий гаманець золота. Минув деякий час — і молодята збудували собі будинок, народився в них хлопчик, якого нарекли ім’ям падишаха.

Коли хлопчик підріс, мати послала його в палац до дідуся. Володар радо прийняв онука і дуже полюбив його. Якось хлопчик запитує в діда:

— Дідусю, я дуже часто приходжу до вас у гості, а чому ви ніколи не прийдете до нас?

Падишах здивувався такому запитанню внука і ось що йому відповів:

— Я до вас у гості не приходжу тому, що ви не зможете прийняти мене, як належить прийняти падишаха. Адже ж я не зможу завітати один. Зі мною прийдуть усі мої візирі, придворні, моя варта...

Прийшов хлопчик додому та й розповів про все матері. А мати йому й каже:

— Йди, скажи дідусеві, який би не був у нього почет, я всіх прийму і пригощу як належить. Вони будуть задоволені.

Володар, почувши відповідь дочки, зрадів і наказав головному візиру готуватися до відвідин меншої дочки.

До приїзду гостей менша дочка приготувала сорок різноманітних страв. Тридцять дев’ять вона посолила, а в сорокову страву, яку приготувала спеціально для батька, солі не поклала.

Падишах був дуже радий зустрічі з дочкою. Вона посадовила батька на найпочесніше місце і поставила перед ним найсмачнішу страву. Володар покуштував і здивовано подивився на дочку:

— Ти запросила мене, щоб ще раз зганьбити? — сказав ображено падишах.

— Чому ви так говорите? — здивувалася дочка.— Хіба я можу зганьбити людину, яка для мене найдорожча на світі! Просто я хотіла, щоб ви самі оцінили, як буває дорога ложка солі...

Зрозумів старий володар, що даремно колись образив свою улюбленицю — меншу дочку, що не зрозумів тоді всієї глибини змісту мовлених нею слів. Падишах вибачився перед дочкою, влаштував бенкет на все царство й оголосив сина меншої дочки своїм спадкоємцем.

## Місто сімдесяти ремесел

Жив колись у місті Солхат купець, в якого був єдиний син. Хлопчик Алім виростав допитливим і цікавим. Йому все хотілося знати: чому гріє сонце, а місяць ні? Чому дме вітер, звідки в нього сила? Чому в річці вода прісна, а в морі — солона?

Коли Алімові виповнилося шістнадцять років, купець дав йому тисячу золотих монет і відправив з караваном у далекі країни. Нехай хлопець побачить світа, навчиться торгувати,
примножить багатство батька.

Йшов караван та йшов — і прийшов у місто, в якому процвітало сімдесят ремесел та мистецтв. Зі всього світу люди приходили в це місто вчитися ремелу, мистецтву створювати чудові речі.

Тут можна було навчитися писати, читати, малювати, грати на музичних інструментах, кувати залізо, стати бездоганним воїном. Раз на десять років халіф — володар міста — влаштовував конкурс: протягом сімдесяти днів всяк повинен був показати себе в усіх сімдесяти мистецтвах і, зокрема, у грі в шахи. Той, хто виборював першість, одержував скриню золотих монет і ставав головним візиром халіфату.

Жили в цьому місті уславлені ремісники, і з кожного виду ремесла були цехи, в кожного цеху був свій прапор, своя емблема, свої гостинні будинки, свої ринки. Раз на рік у місті влаштовували свято ремесел.

Зупинилися купці в гостях у ткачів і кожен пішов на той ринок, який його цікавив. А юнак вирішив оглянути місто. Іде він містом і зупинився біля саду, огородженого красивими ґратами. В саду горіло багато свічок і стояли столики, за якими сиділи юнаки і пересували хитромудрі різьблені фігурки. Зупинився Алім біля входу й запитує в охоронника:

— Скажіть, добродію, що це за люди в саду і чим вони зайняті?

— Ці юнаки,— відповідає той,— вчаться грати в шахи.

— А як вступити до цієї школи? — поцікавився Алім.

— Вступити можна,— відповідає охоронник,— але це дуже дорого коштує. Сто днів навчання коштує сто золотих! В день по золотому. Наступні дні — по два золотих за день. Треті сто днів — по три...

Увійшов Алім до саду, заплатив сто золотих і під керівництвом майстра почав навчатися гри в шахи. Минуло сто днів, і жоден із відомих майстрів школи не міг виграти в Аліма. Староста школи викликав його до себе і вручив Диплом-фетву, в якому говорилося, що Аліму з міста Солхат присвоєно звання майстра. Йому подарували коробку з шахами, виточеними зі слонової кості. Починаючи з наступного дня Алім мав право позмагатися з кожним, хто оголошував себе майстром.

П’ять років переходив Алім із школи в школу, опанував чимало ремесел і, коли в його гаманці залишився всього один золотий, він найнявся погоничем в караван і повернувся додому.

Батько, побачивши сина в бідному одязі, з палицею погонича в руках, був прикро вражений:

— Я дав тобі в руки багатство, гадав, що збільшиш його, а ти повернувся бідним! Краще б я роздав ці гроші голодним...

Пішли якось батько з сином по ремісничих рядах. Підійшли до ковалів, батько подивився, як вправно працює коваль молотком, та й каже:

— Треба було мені до коваля в підмайстри тебе віддати! Дивись, став би ти добрим ковалем.

Син нічого не сказав. Він підійшов до коваля, взяв у нього з рук молоток, розжарений шматок заліза і викував троянду! Навіть коваль подивувався і каже:

— Другого такого майстра у нас в місті не знайдеш...

Підійшли батько з сином до майстрів, які виготовляли музичні інструменти. Син взяв скрипку, заграв на скрипці. Взяв чантир, зіграв на чантирі, взяв саз, зіграв на сазі, взяв флейту, зіграв на флейті, а потім і каже майстрам:

— Погано звучать у вас інструменти!

Взяв він у руки дощечки, заготовлені майстрами, подивився, з чого вони варять клей і лак, і почав пояснювати їм, де їхні помилки, що вони зробили не так, як краще готувати матеріали.

Здивувалися майстри і запитують тихенько в купця, звідки, мовляв, приїхав цей великий майстер?

Ідуть батько й син повз майдан, на якому канатоходці і борці демонстрували свою майстерність. Зупинилися подивитись, як кладе на лопатки своїх суперників здоровань на ім’я Батир. Всіх він поборов, і тоді ведучий дістає з гаманця золоту монету і оголошує:

— Цей золотий я віддам тому, хто за три спроби покладе на лопатки непереможного Батира!

Не встиг батько отямитися, як син його опинився в колі. Встав він проти богатиря, неначе хлопчак проти мужчини. Взяли вони один одного за руки, а батько від страху навіть очі заплющив. Розплющує — богатир лежить на землі. Люди навіть охнути не встигли. Тричі богатир намагався подолати супротивника, але тричі опинявся на землі.

Повернувся син до батька, подає йому золотий і каже:

— Ти, батьку, боявся, що я не в змозі заробити мідної монети.

Прийшли вони додому, батько дістає зі скрині гаман з тисячею золотих і каже синові:

— Бачу, не марно ти витратив гроші, які я тобі довірив. Але ти в мене єдиний син. Наш прадід був купцем, дід був купцем, батько мій був купцем і ти мусиш продовжити справу нашого роду. Даю тобі ще раз тисячу золотих. Вирушай в дорогу і доведи, що ти гідний свого роду!

Саме на ту пору із Солхата вирушав караван багатого купця з вантажем до Китаю, і купець погодився взяти Аліма до себе в помічники, показати йому дорогу в країну Чіна, навчити вести вигідні справи з продавцями шовку.

Дорогою в країну Чіна караван проходив через рідне місто купця. Караван зробив там зупинку: купець запросив Аліма до себе в дім і познайомив його з дружиною та дочкою.

Алім як побачив дівчину, так відразу ж і закохався в неї. Через тиждень, коли караван вирушав з міста, дівчина разом з матір’ю вийшла проводжати батька і довго махала хусткою вслід каравану... А один з погоничів сказав Аліму:

— Уперше дочка нашого господаря так тепло проводжає батька,— певно старий погонич здогадався, кому так довго махала дівчина.

Вночі, коли караван проходив повз місто сімдесяти ремесел, Алім попросив старого погонича сказати купцеві, що він залишається в місті, і потайки залишив караван.

Ще кілька років навчався Алім нових ремесел. А коли в нього скінчилися гроші, вирішив повернутися додому. Пішов він на ярмарок купити собі коня і, проходячи повз майдан, почув вигук оповісника:

— О жителі нашого чудесного міста! Слухайте і не кажіть, що ви не чули! Наш халіф, нехай Аллах продовжить йому дорогоцінне життя, запросив до нас кращих шахістів світу! Завтра розпочнеться турнір, і кожен з городян, хто досяг в цій грі небесних висот, може прийти сюди, на майдан, і взяти участь в турнірі. Той, хто виграє турнір, одержить в нагороду стільки золота і коштовного каміння, скільки він важить сам. Той, хто переможе в турнірі і погодиться позмагатися з самим халіфом, той одержить в нагороду шахи самого халіфа, яким, як ви знаєте, немає ціни!

Наступного дня Алім зодягнувся у свій найкращий одяг, взяв документ, одержаний в цеху шахістів, і прийшов на майдан. Алім був сороковим у списку шахістів.

Сорок днів тривав турнір. Кращих шахістів світу переміг Алім, і настав час позмагатися з самим халіфом. Оповісник оголосив, що змагання королів триватиме до третьої перемоги!

Першу шахову партію виграв Алім, другу — халіф. Третю виграв Алім, четверту — халіф. П’ята, вирішальна, партія тривала весь день, але перемога все-таки дісталась Аліму! За блискучу гру халіф подарував Аліму свої шахи. А ще він наказав привести великого і сильного верблюда і повантажити на нього два великі в’юки золота і коштовностей.

Того дня, коли Алім одержував нагороди з рук халіфа, до міста приїхав з караваном купець, з яким Алім вирушав у дорогу. Він запропонував Аліму приєднатися до його каравану і повернутися додому.

Наступного дня з’ясувалося, що купцеві необхідно буде затриматися на деякий час у торгових справах, і він попросив Аліма очолити караван та привести його в місто купця. Купець запропонував Аліму одружитися з його єдиною дочкою і стати його спадкоємцем.

Алім, який усі ці роки не забував юної дочки купця, з радістю погодився. Купець передав для дружини лист і сказав, що він написав дружині, аби вона, очікуючи його повернення, готувалася до весілля.

Алім вирушив у дорогу і, коли до міста залишався один день ходи, він дістав з кишені листа, який чомусь не давав йому спокою. Дуже вже купець намагався догодити йому в усьому... Розгорнув Алім листа, прочитав і був вражений! Купець писав дружині про в’юки із золотом і коштовностями, наказував їй першої ж ночі вбити гостя...
Алім написав нового листа, в якому давав вказівки терміново оженити багатого гостя до повернення купця.

Безпечно діставшись міста, Алім передав лист дружині купця, зустрівся з дівчиною, яка чекала його всі ці роки.

Сорок днів тривало весілля, а на сорок перший день повернувся додому купець. Довелося йому змиритися і вибачитися перед зятем.

Через півроку Алім з молодою дружиною повернувся в рідне місто Солхат. Подивувався батько його багатим подарункам, а найбільше — молодій невістці, яка їм дуже сподобалась. Як не просив, як не умовляв Аліма батько очолити їхній купецький дім, син не погодився.

Саме в цю пору в місто Солхат з далекого Єгипту приїхав відомий лікар, великий любитель шахів. Познайомившись ближче з Алімом, він з великою охотою взяв його до себе в помічники, і через рік навчання Алім нічим не поступався своєму вчителю.

Батько дуже обурювався, що його сину не вистачає сімдесяти ремесел, тож він вирішив будь-що оволодіти сімдесят першим!

Ось саме тоді й народилося в нашому місті прислів’я, що вмілому джигіту і сімдесяти ремесел замало!

## Хитрий торговець

Жив собі в одному селі чесний, порядний чоловік. Якщо хтось звертався до нього по допомогу — нікому не відмовляв. Попроситься переночувати якийсь мандрівник — пустить в оселю, нагодує, спати покладе. А сам позичить в сусідів гроші — обов’язково поверне вчасно. Ось такий був чоловік.

Вирішив якось цей чоловік вирушити в Мекку, здійснити хадж, побувати в святих місцях, помолитися за всіх живих і померлих у своєму селі. Зібрав він за допомогою односельчан грошей на дорогу, взяв у руки палицю, торбину з їжею і вирушив у далеку дорогу.

Ішов він, ішов і дійшов до моря. Тут він відшукав корабель, щоб продовжити шлях, домовився з господарем судна, що той забере його з собою, залишив свою, вже майже спорожнілу, торбину і пішов на берег запастися їжею в дорогу. На березі він помітив торговця, котрий торгував фруктами, сиром, яйцями, коржиками. Узяв чоловік коржика, десяток яєць, хотів розрахуватися — а виявилось, що гроші залишилися в торбині на судні. Торговець відмовився брати назад коржика і яйця. Чоловік заквапився на судно за грішми.

Поки він розшукав свою торбину та відрахував гроші, матроси підняли вітрила і корабель відплив від берега. Ось так чоловік мимоволі опинився в боржниках. А якщо чесна людина стає боржником, то борг не дає їй спокою. Кожного разу, коли цей чоловік розв'язував свою торбу і з’їдав шматочок коржика чи яйце, він відчував себе винуватим.

Дістався чоловік до Мекки. Помолився на святій землі за себе, за всіх близьких і знайомих, за торговця, перед яким вважав себе винуватим, і вирушив у зворотну дорогу. Одного чудового дня він дістався знайомого берега і поспішив до торговця. Підійшов, привітався, вибачився і подає торговцю гроші. Торговець порахував гроші і повернув їх чоловікові:

— Півроку ти здійснював хадж... За цей час із взятих тобою десяти яєць могли вилупитися десять курчат. Курчата стали б курми, кури знесли б мені не десять, а десять разів по десять яєць... Отож ти мені винен у сто разів більше...

Чоловік радий був би заплатити, але в нього не лишилося стільки грошей і позичити йому було ні в кого. Хто ж незнайомцеві в чужому краї гроші позичатиме? Потягнув торговець чоловіка до судді. Суддя уважно вислухав обох, але суперечки вирішити не зміг. Торговець був упертою людиною. Доручивши свою торгівлю синові, він почав водити свого боржника від одного судді до іншого.

Вже всі у цій країні знали про суперечку. І щоразу, коли бачили торговця, який волочив за рукав боржника, сміялися і показували на них пальцем.

Одного дня торговець і боржник прийшли до найголовнішого судді. Той уважно вислухав їх та й каже:

— До мене вже дійшли чутки про вашу суперечку. Дайте мені тиждень, і я вирішу ваш спір.

З ким тільки не радився головний судця, до яких тільки книг не заглядав, а вирішення знайти не міг. Так минуло шість днів. На сьомий день, коли вранці він йшов до двірцевого майдану, побачив хлопчаків, які гралися неподалік. Один хлопчик сидів, схрестивши ноги на підвищеному місці, нижче розташувалися піддані, які зі сміхом дивились, як один хлопчик тягне другого за рукав.

Зупинився головний суддя і вирішив подивитися, чим закінчиться ця гра. Він уже здогадався, що вони граються в суддю і сперечальників.

Хлопчик, який зображував торговця, підвів свого боржника до «судді» і голосно заявив у чому він звинувачує «боржника». Хлопчик, котрий зображував суддю, уважно вислухав торговця і запитує в нього:

— Скажи мені, чесний мандрівнику, які яйця ти купив у торговця — сирі чи варені?

— Звичайно, варені,— відповідає уявний боржник.— Де б я міг зварити їх на судні?

— Скажи мені, торговцю коржиками, сиром, яйцями та іншими їстівними продуктами, чи правда, що яйця були варені?

— Правда, головний суддя! — відповідає уявний торговець.

— Скажіть мені, жителі міста,— мовив уявний суддя,— чи чули ви коли-небудь, щоб квочка висиджувала курчат з варених яєць?

— Не чули! — відповідають довкола хлопчаки.

— Скажи мені, торговцю,— запитує «суддя»,— чи ти чув, щоб з варених яєць квочки висиджували курчат?

— Не чув, пане головний суддя! — відповідає «торговець».

— Жителі міста, я оголошую своє рішення з цієї справи! — уявний суддя підняв руку точнісінько так, як це робив сам головний суддя.— За те, що торговець обманув цього чесного чоловіка, який не зі своєї вини став боржником, я присуджую торговцеві сорок ударів палицею!

Хлопчаки з вигуками і сміхом схопили удаваного торговця, повалили його на землю і завдали йому сорок ударів палицями. Удаваний торговець, весь у сльозах, підвівся і хотів іти, але «суддя» зупинив його:

— Зачекай, нечесний торговцю, це тільки половина мого рішення. Вислухай другу половину. Через твою жадібність цей чесний чоловік не зміг вчасно повернутися додому, до своїх рідних і близьких. Я наказую тобі виплатити йому стільки грошей, щоб він міг купити собі віслюка, на якому доїде додому. Окрім цього, ти даси йому безкоштовно стільки продуктів, скільки потрібно на дорогу!

Здивувався головний суддя, як просто і справедливо вирішили «нерозв’язний спір» хлоп’ята, і заквапився на майдан, де на нього вже очікували торговець, боржник та інші люди, які посходилися сюди з усіх куточків держави.

Головний суддя першим запитав торговця, але спочатку змусив того поклястися на Корані, що він казатиме правду і тільки правду:

— Скажи мені, торговцю, якими яйцями ти торгуєш на причалі — вареними чи сирими?

— Звичайно ж, вареними! — випалив торговець, який не чекав каверзи від головного судді.

Сорок ударів палицею отримав хитрий торговець привселюдно на майдані. Заплатив за віслюка, якого підвели боржнику, заплатив за хурджун їжі, що ним нав’ючили віслюка і, повернувшись додому, поклявся, що більше ніколи і нікого не буде обманювати.

## Асан, син Усеїна

Було це чи не було — ніхто сказати не може. В одній країні, біля підніжжя гір, порослих лісом, жив собі чоловік на ім'я Усеїн. У нього був єдиний син, якого звали Асаном. Хлопчик з дитинства любив ходити в ліс і полювати на птахів та звірів. Батько зробив йому справжній лук, гострі стріли, навчив влучно стріляти. Невдовзі Асан почав приносити додому то фазана, то зайця. Знаючи, що Асан ось-ось має повернутися з полювання, батько розпалював вогонь, ставив на нього казан з водою і чекав сина зі здобиччю.

Одного разу Асан затримався на полюванні. Того дня він довго ходив по лісу, вистежуючи здобич, але, мабуть, день був несприятливий і всі звірі та птахи поховалися, хто в нори, хто в гнізда на деревах, Асан хотів уже повертатися додому з порожніми руками, як раптом помітив серед зеленого гілля птаха незвичайного забарвлення. Асан зрадів, прицілився і пустив стрілу. Птах упав на землю, намагався втекти, тягнучи за собою поранене крило і, коли Асан підняв лук вдруге, птах заговорив людським голосом:

— Зачекай, мисливцю, не стріляй! Не вбивай мене, може я стану тобі в пригоді. Я знаю всі людські мови. Якщо ти віднесеш мене в палац, за мене можуть заплатити золотом...

Послухався Асан птаха, не став його вбивати. Приніс додому, перев’язав йому крило і щодня годував зерном, позиченим у сусідів. Коли птах одужав, він поніс його до палацу. Падишах, побачивши птаха і почувши, як він розмовляє різними людськими мовами, дав Асану багату винагороду і зробив його головним наглядачем у палаці. Незабаром син Усеїна став у палаці найшанованішою людиною.

Падишахові візирі не злюбили Асана, почали міркувати, як їм прогнати його з палацу. І придумали. Найстарший візир прийшов до падишаха та й каже:

— О мудрий падишаху, ви зовсім не використовуєте чарівні можливості вашого чарівного птаха. Накажіть Асану, нехай птах допоможе йому побудувати поруч зі старим палацом новий мармуровий палац... Подейкують, що в країні Єгипет найкращий в усьому світі мармур...

Вислухав Асан наказ падишаха, пішов порадитися з птахом, що робити. Птах йому й відповідає:

— Не засмучуйся, мій друже. Неподалік є невисокий пагорб, а на його вершині ростуть три дерева. Якщо пагорб розкопати, то відкриється мармур незвичайної краси. Цей мармур можна буде використовувати не тільки на спорудження палацу, а й продавати його за межі царства за золото.

Коли палац було збудовано, то подивитися на це диво з’їхались володарі сусідніх держав, що також вирішили спорудити собі такі самі. Вони погодилися за чудовий мармур дати таку ціну, яку призначить сам падишах.

Минуло небагато часу, і візирі знову прийшли до падишаха з порадою:

— О великий володарю, відомий в усьому світі! Є в тебе палац, красивішого за який немає в жодній країні. Його мусить прикрасити найвродливіша в світі дівчина, ставши твоєю дружиною... Подейкують, що в царя джинів є дочка, красивіша від сонця і місяця... Асану і нашому чарівному птаху нічого не варто виконати ще одне твоє бажання...

Викликав падишах Асана і наказав йому доставити в палац дочку царя джинів. Злякався Асан, побіг до птаха за порадою, що йому робити і що відповісти падишаху?

— Не лякайся, мій друже,— відповів йому птах,— звичайно, завдання це дуже важке, але немає на світі такої справи, котру не можна було б виконати, якщо за неї взятися з розумом. Попроси в падишаха півтори тисячі верблюдів. П’ятсот нехай навантажать м’ясом, п’ятсот добірним просом, п’ятсот — бурдюками з медом.

Виконав падишах прохання Асана, і той вирушив у далеку дорогу. Дні складаються в тижні, тижні — в місяці. Зустрічає Асан на своєму шляху пекаря, який випікає калачі і складає їх. Цілу гору вже напік і ще пече.

Зупинився Асан біля пекаря та й запитує:

— Для кого ти печеш стільки калачів?

— Є в нас один чоловік, який за одним разом з’їдає все, що я за день напечу! — відповідає йому пекар.

Поки вони розмовляли, підійшов чоловік і почав з такою швидкістю уминати калачі, що Асан аж рота роззявив. А коли той проковтнув останній калач, Асан підійшов до нього і каже:

— То це ви і є той Тоймаз-батир, який ніколи не наїдається?

— Авжеж,— відповідає батир.— А ти, мабуть, відомий Асан, син Усеїна. Впізнав я тебе. Куди ідеш, якщо не секрет?

— Їду сватати красуню-дочку царя джинів.

— Візьми мене з собою,— каже батир.— Я тобі в пригоді стану...

Ішли вони та йшли, і дістався їхній караван до гір. Зупинилися вони біля кам’яного пасма, бачать, як чоловік кулаком скелю трощить. Підійшов Асан до батира та й каже:

— Багато я батирів бачив, але ти — найсильніший. Як тебе звати?

— Хіба я батир! — сміється чоловік.— Ось, кажуть, у сусідній країні живе Асан, син Усеїна, то він всім батирам батир.

Сміється Асан:

— Де вже там мені до тебе...

Познайомилися вони. Розповів Асан батиру за чим він їде в царство джинів. А Ташярар-батир, так звали нового знайомого Асана, і каже:

— Візьми й мене з собою. Я тобі в пригоді стану...

Пішли далі утрьох. Ішли вони та йшли, аж ось зустріли зграю соколів. Асан відразу ж розв’язав мішки з м’ясом і нагодував їх. Головний сокіл сів на плече сину Усеїна та й каже:

— Спасибі тобі, добрий чоловіче. Здалеку ми летимо, в крилах сили не лишилось, молоді соколи замертво почали падати на землю. Врятував ти мою зграю. За це я хочу тобі віддячити. Ось, візьми пір'їну: якщо стане кепсько тобі, проведи пір’їною по бровах. Як би я далеко не був — прилечу тобі на допомогу.

Соколи здійнялися в небо, а Асан зі своїми друзями пішли далі. Ішли та йшли, аж ось дорогу їм перепинили мурахи. Їх було так багато, що вони вкрили всю дорогу аж до горизонту. Не розгубився Асан. Розв’язав мішки з просом і висипав все на дорогу. З’їли мурахи просо. Підповзає до Асана найбільший — цар мурашиний і каже йому:

— Спасибі тобі, добрий чоловіче. Йшли ми вигорілим степом, з сил вибились, думали — загинемо від голоду. Ти врятував нас від смерті, і я хочу подякувати тобі. Візьми цю паличку і, якщо тобі буде важко, проведи нею по бровах, і ми прийдемо тобі на допомогу.

Поклав Асан паличку до кишені, і пішли друзі далі. На шляху їм зустрілася чорна хмара, а сховатися від неї нікуди. Та ось хмара наблизилась — і друзі побачили, що це не просто хмара, а хмара бджіл. Кинувся Асан до бурдюків з медом, скинув їх на землю і порозрізував. Відчули бджоли запах меду і — як налетять! Все, до останньої крапельки з’їли. Підлітає до Асана бджолина цариця і каже:

— Спасибі тобі, добрий чоловіче, за те, що пригостив нас. Нагодував ти нас, напоїв, дав нам сил долетіти до своїх вуликів. Ось тобі моє крило. Якщо буде важко, проведи крилом по бровах і, як би ми далеко не були, прилетимо тобі на допомогу.

Заховав Асан крилечко в надійному місці, і вони продовжили шлях в царство джинів. Ішли вони та йшли і дійшли до кам'яного палацу царя джинів. Їм назустріч вийшов сам цар джинів і дуже здивувався приходу нежданих гостей. Поклонилися друзі цареві, Асан дістав подарунки, передав привіт від свого падишаха і каже:

— О великий і непереможний царю джинів! Долетіли до нас чутки, що є в тебе дочка, красивіша від сонця і місяця. Чи не погодився б ти віддати її за дружину нашому падишаху?

Подумав цар джинів та й відповідає:

— Наші мудреці кажуть: «Якщо хочеш дізнатися про силу і велич володаря, пізнай силу і розум його слуг». Я готовий поріднитися з вашим падишахом, якщо ви виконаєте п’ять моїх доручень, але, якщо не виконаєте, я накажу відрубати вам голови. Ось перше вам випробування: бачите бочку? В ній сорок відер молока. Я заплющу очі і рахуватиму до десяти... Якщо ви за цей час вип’єте молоко, все до останньої краплі...

— О великий царю! — вийшов наперед Тоймаз-батир,— це випробування для одного з нас...

Підійшов Тоймаз-батир до бочки, підняв її дужими руками і, поки цар рахував до десяти, випив до дна. Подивувався цар силі й апетиту батира і вибрав друге завдання, значно важче:

— Бачите попереду скелю? Вона височить проти вікна кімнати, де я спочиваю. Щоранку, коли сходить сонце, вона кидає тінь на моє вікно і заважає мені помилуватися сходом сонця. Якщо я вранці прокинусь і не побачу з вікна сонця...

— О великий царю! — вийшов наперед Ташярар-батир, цю ніч ви можете спати спокійно. Я берусь виконати ваше доручення.

Прокинувся вранці цар джинів, виглянув у вікно, а там — скелі як і не було. Подивувався він силі Ташярар-батира. І цього разу вибрав завдання ще важче:

— Є в мене улюблений кінь, який закляк і не може підвестися з землі. Мудреці кажуть, що на краю землі є чарівне джерело, вода якого може підняти на ноги навіть мертвого... Я чекаю до ранку...

Задумались друзі над завданням царя. Згадав Асан про соколів. Вийняв з кишені пір’їну, провів нею по бровах. Минуло небагато часу,— і у вікно влетів головний сокіл. Розповів йому Асан про завдання царя джинів.

— Знаю я, де це джерело. Лягай і спи спокійно, буде тобі вранці вода з чарівного джерела,— промовив сокіл і здійнявся в небо. Вранці друзі прокидаються, а на вікні стоїть глечик з водою. Пішли вони до царської конюшні, слуга підвів їх до коня. Асан збризнув його водою, кінь скочив на ноги, напоїв його — кінь звівся дибки, заіржав так голосно, що сам цар джинів почув його і прибіг на конюшню.

Подивувався цар джинів, похитав головою та й каже:

— З третім завданням ви справились. Слухайте четверте: увечері слуги розсиплять у моєму саду десять мішків проса. Ви мусите зібрати просо і підрахувати число просинок. Усе це треба зробити до ранку.

Задумались друзі: не так це просто — за ніч зібрати десять мішків проса... Згадав Асан про мурашок. Дістав він із потайної кишені паличку, провів нею по бровах... Де й узявся цар мурах. Розповів йому Асан про завдання царя джинів, а той і відповідає:

— Не засмучуйся, добрий чоловіче! Ми про послугу твою не забули. Лягай і спи спокійно. Вранці мішки з просом стоятимуть біля дверей палацу. А щодо підрахунку зерен, то скажи царю джинів, що їх в кожному мішку стільки, скільки зірок світиться у небі над його країною щоночі. Якщо не повірить, нехай перелічить.

Прокинувся вранці цар джинів, вийшов на ґанок — дивиться, а біля його ніг десять мішків проса. Покликав він до себе головного садівника і запитує, чи не лишилося в саду зерен? Головний садівник сказав, що вони на світанку зазирали під кожну травинку, але жодної зернинки проса не знайшли...

Подивувався цар джинів чарівному вмінню батирів. Вислухавши відповідь Асана про те, що в кожному мішку стільки зерен, скільки зірок засвічується в небі в одну ніч, цар повірив Асану і перелічувати зорі не став. Він оголосив друзям п’яте, останнє завдання:

— Завтра я покажу вам дев’ятсот дев’яносто дев’ять дівчат, схожих одна на одну, як перлинки на шовковому шнурку. Ви повинні будете вгадати, яка з них моя дочка. Вгадаєте — вона ваша, не вгадаєте — пощади не ждіть...

Задумалися друзі. Це завдання було найважчим. Дістав Асан з потайної кишені прозоре крилечко цариці бджіл, провів ним по бровах і почав чекати. Через деякий час почувся гул, і у вікно влетіла хмара бджіл. Сіла цариця бджіл на плече Асану, вислухала завдання царя джинів і задумалась. Потім запитує у бджіл:

— Скажіть, хто з вас бачив в обличчя цареву дочку, хто пам’ятає її запах?

Одна бджола відповідає:

— В мене є бабуся. Колись давно вона розповідала мені, що їй випало щастя сидіти на плечі царевої дочки. Гадаю, вона зможе нам допомогти.

Вранці перед палацом вишикувались в ряд дев’ятсот дев’яносто дев’ять красунь. Вони були схожі одна на одну, як білосніжні перлини. Довго ходив перед ними Асан, поки не помітив, як на головний убір однієї з них сіла бджола. Асан підійшов до цієї дівчини, взяв її за руку і підвів до царя:

— О могутній повелителю джинів! Мені серце підказало, що ця дівчина найкрасивіша у світі...

Царю джинів навіть страшно стало за своє життя. Якщо Асан-батир зміг виконати і це завдання — отже, сила його безмежна, жартувати з ним — горе на свою голову накликати...

Цар джинів погодився віддати дочку за падишаха, в якого такі незвичайні слуги. Щоб царська дочка і свати швидше дістались до землі падишаха, цар джинів вибрав швидкохідний корабель, навантажив його золотом, коштовним камінням і з почтом провів у дорогу.

Плив, плив корабель по Чорному морю, і ось удалині завиднівся знайомий берег. Падишах і його візирі, дізнавшись про наближення великого корабля, заквапилися на берег. Вони не бачили, як з вікна палацу випурхнув птах і полетів назустріч своєму другу. Асан дуже зрадів цій зустрічі. Зрадів тому, що крило в птаха зажило і він може вільно літати. Птах вилетів на найвищу щоглу, звідки добре було видно, як поважно походжають падишах і його візирі, очікуючи на зустріч з прекрасною царівною.

Не встиг корабель причалити, як птах чаклунством обернув падишаха і його жадібних візирів на собак. Собаки з голосним гавканням кинулись до корабля, що причалив, але слуги принцеси ударами палиць відігнали їх геть.

Сорок днів і сорок ночей тривало в палаці весілля Асана і дочки царя джинів, котру він встиг покохати. І друзям його, батирам, знайшлось по нареченій. А чарівний птах попрощався з Асаном і полетів до себе на батьківщину.

Довго і справедливо правив Асан, син Усеїна, своєю країною, своїм народом, тому й збереглася аж до наших днів ця легенда про нього та його друзів.

## Колобок

Колись дуже давно жили в степу чоловік і жінка. Їхні сини випасали отари овець, корів, верблюдів. Невістки доїли цих тварин, а з молока виготовляли кумис, бринзу, масло та інші продукти. Чоловік вичинював шкури і шив з них теплі кожухи, шапки, чоботи і черевики. Дружина з онуками збирала в степу кізяки і ліпила з них плоскі «коржі», сушила їх на сонці, а потім складала на купи-піраміди.

Найостаннішу піраміду жінка складала неподалік від оселі. На самісіньку вершину клала не плаский, а круглий кізяк, попередньо обвалявши його в залишках овечої вовни. І називався він не просто кізяк, а колобок. Кол — це рука, а бок — гній. Колобок — круглий кізяк, виліплений з гною.

Взимку, коли наставали холоди, худобу заганяли в кошари, а люди відсиджувалися в оселях, біля вогнища, в якому повільним синім полум’ям довго-довго горів кізяк, наповнюючи житло теплом і затишком.

Для опалювання кізяк починали брати з найвіддаленіших куп і лише рано навесні розбирали останню, що стояла поруч з житлом. Найостаннішим спалювали колобок — і починалася справжня весна!

Так трапилось, що того року на початку весни подули тривалі холодні, поривчасті вітри. Ось і здуло з вершини пірамідки колобок. І покотився він за вітром по степу. Котився колобок, котився, а назустріч йому йде голодний Ведмідь. Зійшов Ведмідь з гір і в пошуках якого-небудь харчу побрів по степу. Зупинив Ведмідь колобка, подумав, що це круглий сир по землі котиться. Зупинив та й каже:

— Як добре, що ми з тобою зустрілися. Я вже стільки днів блукаю голодний. А що коли я тебе з’їм...

Колобок відповідає:

— Що ти, Ведмедю, я ж неїстівний... Це зверху я вкритий овечою вовною, а всередині я звичайнісінький кізяк. Якщо ти мене з’їси, отруїшся і залишаться твої діти без батька...

Обнюхав Ведмідь колобка — не пахне від нього сиром. Значить, правду каже. Підштовхнув його лапою — і покотився колобок далі.

Котиться колобок та й котиться, а назустріч йому голодна Вовчиця. Зупинила його та й запитує:

— Куди ти так поспішаєш?

— Туди, куди вітер підганяє,— відповідає колобок.

А Вовчиця й каже:

— Я вже котрий день голодна блукаю, а ти просто так, без діла по степу котишся. Давай-но, я тебе з’їм...

Колобок їй відповідає:

— Що ти надумала, Вовчице! Я ж неїстівний! Це зверху я покритий овечою вовною, а всередині не м’ясо, а кізяк. Я — кізяк! З’їси мене, отруїшся і залишаться твої діти без матері...

Обнюхала Вовчиця колобка — не пахне від нього м’ясом. Підштовхнула лапою — і той покотився далі.

Котиться колобок, котиться, а назустріч йому Лис. Зупинив він колобка, оглянув зусібіч та й каже:

— Я тут вже котрий день голодний блукаю, а це в’ялене м’ясо по степу котиться. Зараз я підкріплюся!

А колобок йому відповідає:

— Не їж ти мене! Неїстівний я! Я — звичайнісінький кізяк!

— Нічого мені байки розповідати,— каже Лис,— невже я схожий на того, хто не може відрізнити м’ясо від кізяка!

Сказав — і з’їв. З’їв, слину проковтнув і дивується: «Дивне якесь м’ясо... Сухе, несмачне...»

Побіг Лис далі. Дорогою йому стало погано: почало нудити, нутро вивертає... Водички б попити, так жодного струмка довкола. Упав Лис, лежить, ледве дише. А в цей час над степом кружляв Орел. Помітив він з висоти Лиса, упав на нього каменем, підхопив і поніс до себе в гніздо, на вечерю молодим орлятам. Ось так не стало Лиса.

Мабуть, недаремно в степу подейкують: «Не все, що котиться,— живе. Не все, що пахне,— їстівне».

## Падишах і його кінь

Жив колись падишах, в якого був улюблений кінь. Цей кінь не раз вигравав святкові перегони, не раз рятував його під час численних війн, котрі вів падишах, рятував його під час полювання.

Кінь зістарівся, захворів і, як не намагався конюх, який доглядав за ним, вилікувати — нічого не допомагає.

Прийшов конюх до падишаха та й каже:

— О великий падишаху! Ваш кінь захворів і навряд чи вдасться його врятувати...

На що падишах відповідає:

— Ось тобі гаманець із золотом, запроси найкращих лікарів, і нехай вони вилікують коня! Ти відповідаєш за нього головою! Якщо хтось прийде і скаже мені, що кінь здох, тому я накажу відрубати голову!

Минає день за днем, а коневі все гірше й гірше. Які тільки ліки не приписують йому лікарі — жодні не допомагають! Зрозумів конюх, що не минути йому сокири ката. Настане день, коли доведеться прийти до падишаха і сказати, що кінь здох.

Прийшов якось конюх додому, а дружина його й запитує:

— Що трапилось, чому ти ходиш такий сумний і пригнічений, що тебе лякає?

Розповів конюх дружині про улюбленого коня падишаха, про те, що зробить падишах з тим, хто скаже йому про смерть коня.

Дружина конюха всю ніч не зімкнула очей, все міркувала, як їй врятувати від смерті свого чоловіка — і придумала.

Настав день, коли улюблений кінь падишаха сконав. Приходить конюх у палац,— а падишах саме в цей час розмовляв зі своїми вельможами,— і став біля входу. Помітив його падишах, підкликав до себе і запитує:

— Як почуває себе мій улюблений кінь?

— Лікарі кажуть, що йому стало краще,— відповідає конюх,— але він чомусь перестав їсти й пити...

— Чому?

— Мабуть тому, що, лежачи на боці, незручно їсти й пити.

— Лежачи на боці? — здивувався падишах.— Що ж з ним трапилось?

— Не знаю,— відповідає пастух,— він лежить, розкинувши ноги, і мовчить. Може, він дав обітницю не вживати ні воду, ні їжу... Це ж дуже розумний кінь, адже, окрім вас, на нього ніхто ніколи не сідав.

— Що ж з ним трапилось? — здивувався падишах.— Ведіть мене до нього! — наказав він своїм слугам.— Я сам хочу побачити що з ним!

Падишах зі слугами прийшли до конюшні. Глянувши на мертвого коня, падишах розгнівався та як закричить на конюха:

— Чому ти мені відразу не сказав, що мій улюблений кінь здох?!

Конюх йому й відповідає:

— О великий падишаху, адже ви самі сказали, що тому, хто першим скаже вам: «Кінь здох», ви накажете відрубати голову!

Падишах не втримався, розсміявся:

— Виходить, я сам першим сказав ці слова...

Вся прислуга з полегшенням підтвердила, що це так. Падишах наказав нагородити конюха і відпустити його з миром.

## Юнак на імення Делі Кая

Колись давно в одному селі жив безбородий бай, по-нашому — багач. Дуже жадний був до чужого, всіх односельців до нитки обібрав — і все йому мало. Почав думати, як йому до сусідніх сіл дістатись...

Зібралися якось жителі села та й думають, як їм жити далі? В кого допомоги просити, кому поскаржитись? У цей час проходив повз них юнак. Зупинився та й почав слухати селян. Послухав він, послухав, підійшов ближче та й каже:

— Послухав я вас і вирішив вам допомогти. За це ви заплатите мені по копійці з кожного дому. Згода?

Селяни з радістю погодились. Підійшов юнак до будинку бая, постукав у ворота і запитує в слуги, котрий вийшов йому назустріч:

— Чи не потрібний вашому баю дешевий працівник?

Як почув Безбородий слово «дешевий», то й сам за ворота вийшов. Дивиться — стоїть високий гарний парубок, одразу видно, працівник хоч куди.

— Як тебе звати, парубче? — запитує бай.

— Звати мене Делі Кая,— відповідає той.

— А яку роботу ти можеш виконувати?

— Будь-яку. Яку скажете. Я майстер на всі руки.

— Тоді слухай мене уважно,— каже Безбородий,— працюватимеш вдень і вночі, виконуватимеш будь-яку роботу, яку доручу, їстимеш все, що даватиму. Якщо ти на мене образишся — сім шкур з тебе спущу, а якщо я ображусь — ти з мене шкуру здереш. Згода?

— А куди мені подітись! — відповідає юнак,— у мене вже другий день крихти в роті не було. Я на все згоден, але за однієї умови: давайте укладемо угоду, і кожен з нас до неї палець прикладе.

Так і зробили. Бай і каже:

— Ось тобі моє перше завдання: я зараз випущу собаку в поле, а ти запряжи воли в плуг і зори всю землю, яку пес оббіжить.

Не поївши, не попивши, Делі Кая запряг воли і поїхав орати. Пізно ввечері, коли на небі засвітилися зірки, біля воріт з’явився Делі Кая. Господар вийшов йому назустріч і поклав на поріг шматок хліба:

— Візьми цей хліб і підкріпись.

Але не встиг Делі Кая підійти, як вибіг хазяйський пес, ухопив хліб і втік.

Господар почав знущатися над юнаком:

— Чи смачний був хліб? Чи наївся? Ти не гніваєшся на мене?

— Що ви, господарю! Я ситий по горло. Дякую за хліб. 

Повернувся хлопець у поле, зарізав одного вола, підсмажив м’ясо на вогнищі, сам наївся вволю, решту — селянам роздав і ліг спати. Рано-вранці Безбородий прийшов на поле і бачить, що Делі Кая оре одним волом. Безбородий гука:

— Гей, Делі Кая! Ти що, другого вола на пашу відпустив?

— Ні, господарю,— відповідає юнак,— другий віл пішов на той світ травичку пасти. Уночі налетів вітер і повалив вола на землю, земля його й проковтнула! Якщо ви мені не вірите, підіть й подивіться, як із землі стирчить хвіст вашого вола...

Господар хотів накинутись на хлопця й віддухопелити його, але згадав згоду і вчасно стримався. Делі Кая йому й каже:

— Чи ви на мене образились, господарю?

— Та що ти! — відповідає Безбородий.— Яка тут може бути образа. Тобі тепер доведеться самому запрягатися замість другого вола й орати.

Юнак так і зробив. Впрягся в ярмо і продовжив оранку.

Увечері Безбородий знову прийшов у поле, дивиться — а вже й другого вола нема! Не стримався він:

— Ах ти, сякий-такий! Куди ти подів мого останнього вола?

— Ваш віл, господарю, вирішив піти за своїм другом на той світ. Та якщо ви на мене образились...

— Ну що ти, любий! — зразу пом’якшав бай.— Чи варто ображатись через якогось там вола?

Наступного дня Безбородий викликав юнака і доручив йому нову роботу:

— Сьогодні до нас повинні приїхати гості. Піди-но в курник і заріж ту курку, яка на тебе подивиться.

Прийшов юнак в курник, а кури, всі як одна, втупили очі в нього і кудкудакають невдоволено. Хлопець зарізав усіх курей, обскуб їх, склав у мішок, приніс і поклав до ніг господаря.

— Ти що, збожеволів?! — накинувся на нього господар.

— Я зробив так, як ви сказали. Всі кури дивились на мене... Але якщо ви образились...

— Та ні, що ти, я вже не серджуся,— зціпив зуби господар.

Всю ніч думав Безбородий, як би помститися Делі Кая, і придумав: за лісом було озеро, про яке ходила погана слава. Подейкували, що в озері живе господиня води і що вона забирає до себе у воду кожного, хто намагається перейти на протилежний берег. Безбородий доручив юнакові перегнати отару овець через воду на другий берег озера, де була густа трава, але перегнати так, щоб вівці ніг не замочили. Делі Кая, як завжди, відповів: «Гаразд, господарю» і пішов виконувати наказ.

Делі Кая відігнав отару в гори, доручив її доглядати пастухам, а сам прийшов на берег озера, сів і чекає Безбородого.

Наступного дня прибіг господар, дивиться, а овець немає. Накинувся на юнака з кулаками:

— Ти куди подів моїх овець?

Делі Кая йому й відповідає:

— Ви ж самі наказали перегнати овець через озеро так, щоб вони ніг не замочили. От я й попросив дозволу в господині озера. Попросив від вашого імені. Вона сказала, що найгустіша трава на дні озера, і пустила овець туди попастись. «Нехай,— каже,— господар сам прийде за вівцями.» Може, я щось не так зробив? Якщо ви на мене ображаєтесь...

Стерпів Безбородий і цю образу. Стерпів, але вигадав юнакові таке завдання, що, був упевнений, не вдасться йому тепер викрутитись, сім шкур він здере з нього на очах усього села.

— За овець я на тебе не ображаюсь, якщо сама хазяйка води погодилась пустити їх на свої пасовиська, нехай пасуться, а тобі ось яке буде доручення: запряжи в мажару коней і поїдь в ліс по дрова, але, коли повертатимешся,— щоб грала сопілка, сміялись коні, а мажара танцювала хайтарму.

— Як накажете, господарю,— відповів юнак і пішов виконувати наказ господаря.

Наступного дня Безбородий наказав жителям села вийти на дорогу і бути свідками того, як він покарає дурного наймита. Вийшли люди на дорогу й стоять. Раптом з лісу виїжджає мажара, повна дров. На передку сидить Делі Кая і виграє на сопілці, коні сміються, а мажара підстрибує з боку на бік, ніби танцює. Усі люди від сміху аж за животи хапаються. Зрозумів Безбородий, що й цього разу він програв.

А ось що вигадав Делі Кая: щонайперше вирізав собі сопілку, потім зняв з коліс мажари обіддя, навантажив дров, а щоб було видно, що коні сміються, він зробив нові вуздечки, задер коням губи, так щоб було видно зуби і, всівшись на передок, виїхав на дорогу.

Весь тиждень думав Безбородий над новим дорученням, але так нічого й не вигадав, а в цей час приїхали до нього гінці з сусіднього села і запрошують разом із сім’єю на весілля. Як не хотілося Безбородому дім залишати, але звичай є звичай: якщо на весілля запросили — треба їхати. Викликає він до себе юнака і каже йому:

— Я на весь тиждень їду в сусіднє село на весілля, а ти залишаєшся в домі один. Вартуй вдень і вночі, очей з дверей не зводь. Подейкують, в лісі розбійники з’явились, коли що — поклич на допомогу селян.

Поїхав господар з сім’єю на весілля, а Делі Кая зібрав селян та й каже їм:

— Мене весь тиждень не буде вдома, то ж приходьте і забирайте все те, що у вас відібрав Безбородий.

Сказав, зняв з петель двері будинку, взяв їх собі на спину і попрошкував у сусіднє село на весілля.

День святкує Безбородий, два святкує, а на третій помітив серед гостей свого наймита. Помітив і накинувся на нього з кулаками:

— Як ти посмів не виконати мій наказ, безмозкий дурню?! Я з тебе зараз сім шкур спущу!

А Делі Кая йому й відповідає, посміхаючись:

— Та що ви, господарю! Хіба ж я міг вас не послухатись? Ви наказали мені не зводити з дверей очі. Я й не зводжу. Ось вони, двері вашого дому,— біля стіни стоять. Я їх пильніше очей своїх бережу. Ну, а якщо ви на мене образились...

Повернувся господар додому — а від нього самі лиш стіни залишились. Зрозумів Безбородий, що не перехитрити йому Делі Кая, що треба, поки не пізно, тікати з власного села. Наказав він дружині насмажити якомога більше чебуреків, покласти їх у скриню і темної ночі, переконавшись, що Делі Кая спить, запріг останніх коней, разом з дружиною повантажили скриню з харчами на віз і тихенько виїхали з села.

Їхали всю ніч і весь день, і лише пізнього вечора зупинились біля річки і вирішили підкріпитися.

Розпалили вогнище, зняли з воза скриню, відчинили кришку, а звідти вилазить Делі Кая з чебуреком у руці. Зазирнув Безбородий у скриню — а там пусто. Схопився за голову і заскиглив від люті. А юнак йому й каже:

— Бачу, господарю, ти на мене ображаєшся?

— Ображаюсь! — закричав Безбородий.— Бери мерщій батога і спусти з мене шкуру, бо я роздеру тебе на шматки!

— Ні,— каже Делі Кая,— я не буду спускати з тебе шкуру, не потрібна мені твоя смердюча шкура. Але ти, господарю, запам’ятай: ніколи не рий яму іншому, бо сам в неї упадеш.

Сказав юнак і, повернувшись, пішов назад у село, де його чекали селяни, котрі нарешті визволились від Безбородого.

## Молодий мисливець

В одному селі жив молодий мисливець. Ніхто в окрузі не міг порівнятися з ним у вправності та удачливості. Всі мисливці поважали його за те, що він ніколи не полював заради того, аби похизуватися своєю спритністю. І скільки б здобичі не приніс з полювання, завжди поділиться з сусідами.

Якось він узяв рушницю, осідлав коня і поїхав у ліс на полювання. І трапилось з ним незвичайне: він заблукав у лісі. Ніби втрапив сюди вперше. Куди б він не спрямував коня, всюди перед ним стіною встають непрохідні густі зарості, начеб володар лісу вирішив не випускати його зі своїх володінь.

Втомлений і вимучений мисливець набрів на невелике озеро і вирішив відпочити. Стриножив коня і відпустив його на пашу, а сам приліг на сухому горбочку й заснув. Довго він спав чи ні, прокидається, дивиться: кінь його стоїть — не поворухнеться, а великий рудий Лис грається з його хвостом.

Мисливець обережно взяв рушницю, прицілився, як раптом Лис заговорив людським голосом:

— Не вбивай мене, мисливцю. Я тобі в пригоді стану.

Послухався його мисливець, не став убивати. Залишив коня біля озера, а сам пішов на полювання. Підстрелив він двох жирних куріпок, повертається назад, дивиться, а Лис стереже коня, не дає коневі далеко заходити.

Мисливець вирішив нагородити Лиса за роботу: одну куріпку віддав йому, а другу засмажив на вогні і з’їв сам.

Другого дня мисливець пішов на полювання і заодно пошукати додому стежку, а в цей час, зачувши здобич, підкрався до озера Вовк. Він уже приготувався накинутись на коня, але його зупинив Лис:

— Брате мій, Вовче, ти не мусиш чіпати цього коня. Цей кінь належить моєму господарю. Він мисливець і стріляє без промаху. Краще-но давай разом стерегти коня і ти не пожалкуєш.

Підстрелив мисливець двох куріпок і одного фазана, повертається до озера та й бачить, що біля його коня вже два сторожі... Нічого робити, віддав він фазана Вовкові, одну куріпку Лисові, а другу з’їв сам.

Третього дня пішов мисливець в ліс і, не встиг він зникнути за деревами, як до озера прийшов Ведмідь. Зрадів він, помітивши коня. Вирішив Ведмідь, що цієї здобичі йому вистачить на кілька днів і тільки-но зготувався накинутись на здобич, як перед ним з’явилися Вовк і Лис. Вони йому й кажуть:

— Стривай-но, Ведмедю! Це кінь нашого господаря, найвправнішого у світі мисливця. Він пішов на полювання і доручив нам стерегти коня. Залишайся з нами і не пожалкуєш!

Повернувся мисливець до озера, бачить — а біля коня вже три сторожі! Довелося поділити здобич на чотирьох.

Учетверте пішов мисливець в ліс і не встиг зайти за дерева, як на галявину вибіг Барс і, помітивши стриноженого коня, зготувався до стрибка, як раптом перед ним з’явились Ведмідь, Вовк і Лис. Вони йому й кажуть:

— Ти чого це надумав нашого коня вполювати? Гадаєш, ми його тут спеціально для тебе приберегли... Це кінь нашого господаря, найвправнішого у світі мисливця. Залишайся з нами і не пожалкуєш!

З багатою здобиччю повертався увечері мисливець. Він вирішив уволю нагодувати своїх вірних помічників. Дивиться, а біля коня вже чотири сторожі! Довелося ділити здобич на п’ятьох.

П’ятого дня, коли мисливець пішов, кінь попасся на траві, напився води з озера і ліг відпочити. Тільки-но він ліг, аж тут як на його спину каменем упав величезний Орел! Та не встиг Орел встромити свої пазурі в коня, як його оточили Барс, Ведмідь, Вовк і Лис. Стягли вони його з коня та й кажуть:

— Мабуть, даремно про тебе ходить слава, що ти найпильніший у світі, навіть маленьку мишу бачиш з висоти! Коня ти побачив, а нас, певне, ні? Цей кінь належить нашому господарю, найвправнішому мисливцю на світі. Залишайся з нами, і ти не пошкодуєш!

Повертається мисливець з багатою здобиччю, зирк, а біля його коня вже не чотири, а п’ять сторожів! Робити нічого, довелося поділити здобич на п’ять частин.

Ось так вони й жили: мисливець ходив на полювання, а звірі стерегли коня. Одного разу Лис каже:

— Добрий у нас з вами господар — годує вволю, рани лікує, сваритися нам один з одним не дає. Але якщо він відшукає стежку додому, то обов’язково піде. Треба зробити щось таке, щоб він залишився з нами.

Почали звірі міркувати, що б то їм зробити таке, щоб мисливець не залишив їх, поселився в лісі. Вовк і каже:

— Я знаю, що треба зробити! Треба знайти йому вовчицю...

Звірі розсміялися, а Ведмідь і каже:

— Не вовчицю, а красиву дівчину! Щоб він з нею одружився і залишився жити в лісі. За лісом живе баштанник, він вирощує найсолодші кавуни. А в нього є дочка, дівчина гарна, роботяща...

Ведмедеві заперечив Барс:

— Наш господар найвправніший на світі мисливець, отож ми мусимо знайти для нього найвродливішу дівчину на світі... І не просто дівчину, а дочку падишаха!

— Я знаю, де живе дочка падишаха! Якось я пролітав над палацовим садом і помітив там царівну незвичайної вроди...— сказав Орел.

У розмову знову втрутився Ведмідь:

— Дівчину знайти можна, а от де вони житимуть? Спочатку потрібно викопати для них барліг...

Розсміялися звірі. Лис і каже:

— Не барліг вирити, а хату збудувати! А то приведемо царівну в темний барліг, а вона візьме й помре від страху й зажури.

Вирішили вони, що Лис і Орел вирушать по царівну, а Ведмідь, Вовк та Барс будуватимуть хату.

Орел підхопив Лиса, і полетіли вони до палацу падишаха. В цей час юна царівна гуляла з дівчатами в саду. Орел опустив Лиса на край саду, той підкрався до дівчат, і вони з вигуками кинулись за Лисом, а Орел в цю мить підхопив легеньку, як пір’їнку, царівну і полетів.

Прилетів Орел з царівною до озера, дивиться, а хатина вже готова! Опустив він царівну на ґанок і полетів по Лиса. А тут мисливець зі здобиччю з лісу повертається. Побачила його царівна, зраділа, кинулась до нього:

— Врятуй мене, мисливцю, від цих звірів! — показує на Ведмедя, Вовка і Барса.

Заспокоїв її мисливець і запитує:

— Хто ти? Звідки тут взялася? Хто цю хату побудував?

У цей час біля ґанку приземлився Орел з Лисом. Лис і каже:

— Любий господарю! Ми просимо тебе взяти цю красуню, дочку падишаха, собі за дружину й поселитися в цій хатині, яку ми збудували спеціально для вас.

Мисливець і дівчина покохали одне одного, стали чоловіком і дружиною. Почали вони жити в новій хаті. А в цей час падишах, який дуже розгнівався на те, що у нього вкрали дочку, почав збирати військо, готувати різне військове спорядження для метання величезних стріл, каміння, запальної суміші.

Дізнався про все це Лис, прибігає, збирає друзів і каже:

— Нашому господареві і його дружині загрожує велика небезпека. Падишах готує велике військо та збирається пройти по горах і лісах з вогнем і мечем. Ми не повинні пускати це військо в наші гори. Барсе, ти збереш увесь свій рід і перепиниш вихід з ущелини. Ти, Ведмедю, збереш усіх своїх родичів, піднімешся з ними на вершини гір, що утворюють ущелину, і, коли військо падишаха увійде туди, кожен з вас має скинути на військо по великому каменю. Ти, Вовче, збери усі зграї в одну і перекриєте вихід з ущелини. Ти, Орле,
збереш всіх орлів і переслідуватимете тих, кому пощастить утекти від нас.

Вранці просинаються мисливець і його молода дружина, дивляться, а звірів нема. Не знали молодята, що в цей час величезне військо падишаха рухалось в їхньому напрямку. Не знали, що вночі Лис зібрав усіх своїх підданих і вони прокралися у військо падишаха та перегризли у його кінноти попруги на всіх сідлах.

З гучними трубами і барабанним боєм вступило військо падишаха в ущелину. Та тільки-но воно підійшло до виходу з ущелини, як тисячі барсів з гучним риканням кинулись йому назустріч! Попруги біля сідел полопались, і всі вершники попадали з коней. А в цей час з вершин гір долинуло страшне ревіння тисяч ведмедів. Вони піднялися на весь зріст і кинули в ущелину тисячі каменів-валунів, котрі покотилися вниз, змітаючи все на своєму шляху.

Ті, кому пощастило вцілити, кинулися назад, але тут їх зустріла величезна вовча зграя. Тих, хто врятувався від вовків, наздоганяли орли.

Так загинуло військо падишаха, сам падишах, всі його візирі та хани.

В цей час Лис примчав до хати і каже:

— Любий господарю, люба господине! Ми розбили військо падишаха і хочемо, щоб ви повернулись до столиці і стали володарювати над своїм народом. Хутчіш збирайтесь, я покажу вам дорогу.

Осідлав мисливець коня, посадив за спину дружину і помчав за Лисом. Дізнавшись, що падишах, його візирі і хани загинули, а військо розбите, всі жителі столиці вийшли на фортечну стіну подивитися, хто ж це їх позбавив від жорстокого правителя та його зажерливих слуг? Дивляться, а до міських воріт під’їжджає кінь, на якому сидить богатир, а за його спиною царівна, яку розшукували. За ними біжать Ведмідь, Барс, Вовк і Лис.

Відчинили жителі міста ворота і з радістю привітали богатиря і його дружину. Вони ж не знали, що військо падишаха, його візирів, ханів знищили звірі. Сорок днів і ночей тривало весілля мисливця і царівни. Жителі столиці оголосили мисливця падишахом і обрали йому в помічники найрозумніших, найчесніших, наймудріших людей.

Почали мисливець і його молода дружина правити державою. Були видані нові закони, за якими сильний не повинен був кривдити слабшого, багатий повинен був допомагати бідному. І друзів своїх не забув мисливець, щотижня він зустрічався з ними в лісі і віддавав їм здобич.

І понині в тому лісі розповідають про розумного Лиса, який допоміг молодому мисливцю стати падишахом. Розповідають про Ведмедя, Барса, Вовка і Орла...

## Не відповідай на добро злом

У степу, далеко від села, чабан випасав отару овець місцевого багатія. Одного разу, зібравшись уполювати собі на вечерю зайця, він помітив на краю невеликого ліску вогонь і поспішив туди.

Підійшов ближче і дивиться: у вогні щось вовтузиться і чутно ніби хтось плаче.

Наспіх прив’язавши до вірьовки мішок, чабан кинув його у вогнище.

— Залазь у мішок! — гукнув він.

Як тільки те, що вовтузилося у вогні, залізло у мішок, чабан його витягнув. Дуже він здивувався, побачивши у мішку Дракона з палаючою гривою. Чабан пожалкував, що врятував злого Дракона, але було вже пізно.

Дракон виліз із мішка, а чабан йому й каже:

— Драконе, що ти мені даси за те, що я тебе із вогню вирятував?

— За те, що ти мене врятував, я тебе з'їм,— відповів Дракон. Чабан розгубився, не знає що йому й робити.

В цей час мимо бігла Лисичка та й запитує:

— А чого це ви сперечаєтесь?

Чабан їй і каже:

— Та ось, Лисице, я з вогню вирятував Дракона. Запитав його, чим він віддячить мені за це, а Дракон відповів, що з'їсть мене.

Лисиця відразу зметикувала, в чому тут справа, і, щоб врятувати чабана, удавано серйозним тоном мовила:

— Ні, чабане, я не вірю, що ти врятував Дракона.

А чабан їй на те роздратовано:

— А чому ти не віриш? Ось і мішок поруч лежить.

Лисиця зиркнула на той мішок і каже:

— Е ні, чабане, Дракон у твій мішок не вміститься. Ти неправду кажеш...

Дракон, не зрозумівши хитрощів лисички, вплигнув у мішок.

— Вмістився?

А чабанові тільки цього й треба: мерщій зав’язав мішок, у якому вже сидів Дракон, та й укинув у вогонь.

## Ворожка Наджіє

Жив собі в одному місті швець, якого звали Алі. Була в нього велика сім’я, тому працював він з ранку до вечора, щоб дітей було за що нагодувати, одягти та грамоті навчати. Була в нього дружина, яку звали Наджіє. Вона встигала і за дітьми доглянути, і чоловікові допомогти, і в хаті порядок навести.

Та несподівано Алі помер, і залишилася Наджіє одна зі своїм горем. Що робити, як дітей прогодувати, як вивести їх в люди?

Якось перебирала вона в комірчині речі і наткнулася на бабусину вовняну панчоху, в якій був схований вузлик. Розв’язала вона його, а там у смугастій хусточці пригорща різнокольорової квасолі!

Сиділа вона і згадувала, згадувала: ще зовсім маленькою ходила вона з бабусею на базар. Бабуся сідала біля входу, розв’язувала і розстеляла свою смугасту хустину, розсипала по ній квасолю — і ворожила! Бабуся давно померла, а в місті довго ще згадували Айше-ворожку...

Дивилася Наджіє на різнокольорові квасолинки і пригадувала, як бабуся пояснювала їй, що кожна з них означає... А коли в оселі не залишилося й шматочка хліба, взяла Наджіє хустинку з квасолею і пішла на базар. Сіла збоку, розстелила хусточку, поклала купкою квасолю, сидить і очікує...

А в цей час в одного селянина пропав кінь. Шукав він його, шукав, втомлений повернувся додому, а дружина йому й каже:

— А ти у ворожки, яка сидить біля входу на базар, не запитував? Може, вона тобі підкаже, де шукати коня?

Послухався селянин дружину, прийшов на базар, підійшов до ворожки, розповів їй про свою біду дав монету та й каже:

— Якщо допоможеш мені знайти коня, я заплачу тобі втричі більше. Зібрала Наджіє квасолини в жменю, кинула їх на хусточку дивиться — вийшло три купки, а за ними одна, найменша квасолинка... Думала-гадала, що б це значило і сказала перше, що прийшло в голову:

— Бачиш за містом три високі пагорби? Ось за тим далеким, найвищим, і пасеться твій кінь!

Зрадів селянин, вирушив у дорогу. Півдня ішов з пагорба на пагорб, а коли перейшов найбільший, помітив в улоговині біля річечки свого коня!

Наступного дня вранці, коли Наджіє знов прийшла на базар, до неї підійшов той селянин, подякував за ворожіння і дав їй ще три монети.

Селянин усім своїм знайомим і незнайомим розповів, яка чудова ворожка на квасолі вчащає на ринок. Ось так і розлетілася по місту і далеко за його межі слава про Наджіє-ворожку.

Якось розбійники викрали з ханського саду красуню-царівну. Певно, хотіли продати її за море за великі гроші. В усі кінці помчали ханські слуги; де тільки не шукали царівну, але знайти не змогли. Тоді хан наказав привести до нього всіх ворожбитів і ворожок, які тільки були в ханстві, і сказав їм:

— Я даю вам на ворожбу сорок днів і ночей. Якщо знайдете мені дочку — озолочу! Не знайдете — кожен з вас позбудеться голови!

Наказав хан посадити ворожбитів і ворожок в кімнаті, дати їм по сорок горщиків з їжею і один глечик із солодким щербетом. Одній лиш Наджіє-ворожці дозволили повернутися додому. Відвезли їй додому і глечик, і горщики з їжею.

А в цей час розбійники заховали красуню-царівну в печері за містом, а самі ходили біля палацу, на базарі, біля мечеті, прислухалися, що кажуть люди про пропажу. Почули вони про те, що хан зібрав усіх ворожбитів і ворожок у палаці, примчали і розповіли про це своєму отаману. І ще йому сказали, що більше всіх потрібно остерігатися Наджіє-ворожки, що тільки їй під силу підказати хану, де перебуває його дочка і хто її викрав. Подумав-подумав отаман і каже:

— Давайте-но будемо стежити за цією жінкою. Нехай увечері один з вас прокрадеться до неї в хату і підслухає все, що вона казатиме.

Як тільки стемніло, один з розбійників заліз на горище хати, зробив у стелі дірочку і лежить, приклавши до неї вухо. В цей час родина зібралась вечеряти, дочка принесла горщик з їжею, а мати й каже:

— Ну ось, перший вже прийшов. Що з ним будемо робити? Розігріємо чи так з’їмо?

Злякався розбійник, нечутно зліз із горища і примчав до отамана:

— Вона відразу ж здогадалась, що я за нею стежу. Не встиг я облаштуватися на горищі, як вона каже дітям: «Ну ось, вже перший прийшов. Що будемо робити, засмажимо чи так з’їмо?!» Не сім’я, а якісь людоїди...

Не повірив отаман розбійнику і послав наступного дня найрозумнішого з них. Той прокрався ввечері на горище, приклав вухо до дірочки і раптом чує:

— Ось і другий прийшов... Що з ним будемо робити, розігріємо чи так з’їмо?

Злякався розбійник і примчав до отамана:

— Даремно не повірив ти вчора! Не встиг я вилізти на горище, як чую, ворожка каже: «Ось і другий прийшов,— це вона про мене,— що з ним робити, засмажимо чи так з’їмо?»

Не повірив отаман словам розбійника і вкрай розізлився:

— Боягузи ви, а не розбійники! Звідки ця нещасна жінка може знати, що це ми викрали царівну?!

І вирішив цього разу сам прокрастися до оселі та підслухати.

Як тільки-но стемніло, отаман заліз на горище, приклав вухо до шпаринки і лежить. А в цей час Наджіє послала сина принести з комірчини горщик з їжею і глечик, в якому був солодкий щербет. Син приніс великий глечик, а Наджіє й каже:

— Ну ось і найбільший прийшов... З ним справитись буде важче...

Зрозумів отаман, що ворожка все про них знає... Зліз він з горища, постукав у двері, жінка його впустила. Отаман і каже:

— Наджіє-ханум, я отаман розбійників, які викрали ханову дочку. Я зрозумів, що ви вже все знаєте, і тому вирішив домовитися з вами по-доброму. Не видавайте нас ханові, я скажу вам, де ми сховали царівну... Ми заплатимо вам стільки, скільки побажаєте.

— Гаразд,— каже Наджіє-ворожка,— я виконаю ваше прохання, але за однієї умови: ви повинні залишити це ханство і ніколи більше не повертатися сюди.

Отаман погодився з жінкою. Він розповів їй, де вони сховали ханську дочку, і дав слово назавжди залишити ханство.

Наступного дня ворожка прийшла в палац і сказала хану, де перебуває його дочка. Хан мерщій скочив на коня і в супроводі слуг вирушив у гори. Тут, у печері, він і знайшов свою дочку. Сорок днів і сорок ночей тривало в ханстві свято з нагоди порятунку царівни.

Хан усіх ворожбитів і ворожок запросив до двірцевого саду, де для них накрили багатий стіл з усілякими наїдками і напоями.

Хан власною персоною завітав до саду, аби при всіх подякувати ворожці Наджіє і вручити їй обіцяну нагороду.

Дорогою до саду хан помітив коника-стрибунця і вирішив спіймати його. Один раз коник утік від хана, вдруге утік, а за третім разом хан упіймав його і затиснув у кулаці. Так він і прийшов у сад з коником-стрибунцем у кулаці. Прийшов і каже:

— Хто з вас здогадається, що в мене в кулаці, того я призначу головним віщуном нашого ханства!

Один за одним проходили мимо хана ворожбити, але жоден з них не міг вгадати, що ж приховав хан у своєму кулаку. Дійшла черга і до Наджіє. Підійшла вона до хана і не знає, що йому відповісти...

Розгубилася жінка, а про себе подумала: «Ось і попалася, як та сарана...» Та й каже:

— Ну що мені вам відповісти, великий хане! Раз стрибнула сарана — не попалася! Два стрибнула сарана — не попалася! А на третій раз вона опинилася в кулаці!

Хан розсміявся, розтулив кулак, а звідти вистрибнув коник, змахнув крильцями і полетів...

Хан хотів призначити Наджіє головною ворожкою ханства, але вона подякувала ханові і відмовилась. Сказала, що всі свої здібності вона потратила на те, аби знайти царівну. Тому ворожити вона більше не в змозі...

Хан повірив їй. Він наказав збудувати для неї великий будинок неподалік від палацу, щедро обдарував її. І розбійники не залишилися перед ворожкою в боргу — залишили їй торбину золота і коштовностей.

Наджіє-ворожка виростила своїх дітей. Синів оженила, дочок повидавала заміж. Її не стало, а в ханстві ще багато років ходили про неї легенди...

## Подарований сон

У далекі часи жили в одному селі двоє друзів — Асан і Гасан. Асан пас сільську череду, а Гасан збирав у лісі сухі гілки дерев, складав їх у в’язанку і носив у місто продавати. Ось так вони й жили: вставали рано, лягали спати пізно, а коли випадали рідкісні дні поганої погоди, коли худобу не виганяють на пашу, коли в лісі мокро і холодно, друзі розпалювали вогонь і, сидячи біля нього, розповідали один одному всілякі історії.

Одного разу Асан побачив сон: одна велика і дві маленькі зірки скотилися по срібному променю з високого небосхилу прямо йому на долоню. Асан розповів цей сон Гасану.

Через кілька днів Гасан, продавши на базарі свою в’язанку дров, купив коржів, сиру, а решту грошей віддав ворожці, котра сиділа біля входу на базар, і попросив розгадати сон Асана. Розсипала ворожка пригорщу різнокольорової квасолі і каже:

— Срібний промінь — це далека дорога. Велика зірка — це кохання, яке прийде до того, хто відважиться на цю дорогу. А дві маленькі зірки — це діти...

Повернувся Гасан додому, розповів Асану розгадку його сну і запитав: чи зважиться Асан вирушити в далеку дорогу? На що Асан відповів:

— Не можу залишити своїх старих батьків. Але, якщо ти хочеш, я можу подарувати цей сон тобі. Мені бабуся, коли був я маленьким, розповідала, що коли від щирого серця подарувати свій сон іншій людині, то сон може здійснитися. Бери цей сон собі, я його дарую, але за однієї умови: якщо сон збудеться, ти обов’язково пошлеш мені звісточку, що живий-здоровий, що не забув про нашу дружбу.

Гасан дав слово Асану виконати його прохання і вирушив у дорогу. Три роки блукав по світу Гасан. У різних країнах побував, ума-розуму набрався. Одного разу ніч застала його в дорозі. Іде він сам-один дорогою, і раптом його наздогнав вершник із запасним конем. Порівнявся вершник з Гасаном, кинув йому в руки повіддя і сказав: «Ось кінь. Стій і чекай». Сказав і помчав у темряву.

Стоїть Гасан, тримає коня за повід і не знає що йому робити. Минув якийсь час, під’їжджає до нього другий вершник і каже:

— Сідай на коня, поїхали! — і додав: — Поспішай, за нами може бути погоня.

Гасан стрибнув на коня і кинувся вслід за вершником. Зупинилися вони аж на світанку, щоб дати коням перепочити, і почали з подивом розглядати один одного. Вершник — невисокий юнак, сподобався Гасану. Гасан із задоволенням відповідав на всі його запитання, але сам запитувати не наважувався. Чекав, чим все це скінчиться.

Він зрозумів, що той цікавиться, хто такий Гасан, звідки родом, з якої сім’ї, усі ці запитання задає неспроста. Певно, юнак хоче знати, чи чесний і порядний чоловік його випадковий попутник. Чи не затаїв він у серці якогось зла? Одного разу, коли вони зупинилися на нічліг, юнак розповів йому таку історію:

— В давні часи в одному місті жив старий чоловік, в якого було троє синів. Якось старий відчув, що наближається смерть. Зібрав він синів, заповідав їм бути чесними, справедливими, не зазіхати на чуже добро, жити зі своєї праці. Потім він покликав кожного з синів окремо. Спочатку найстаршого. І ось що він йому сказав:

— Сину мій, в саду під старою грушею закопаний горщик із золотом. Брати твої ще молоді, ти найстарший, ти знаєш ціну грошам. Візьми золото і розумно витрачай його на братів. Будь замість мене для них батьком. Навчи їх доброго ремесла.

Син вийшов від батька задоволений, гадаючи: «Батько мене любить більше, ніж братів. Тому й розповів мені про свою таємницю».

Тим часом батько покликав середульшого сина і сказав йому:

— Сину мій, в саду під старою грушею закопав я про чорний день горщик золота. Старший брат — людина самостійна, він сам заробляє собі на хліб. У мене серце болить за молодшого. Візьми золото і допомагай молодшому братові стати твердо на ноги. Буде потреба — допоможеш старшому.

Під кінець батько покликав молодшого сина і каже:

— Дитино моя, я дуже хворий. В саду під старою грушею я закопав про чорний день горщечок із золотом. Брати твої вже дорослі, можуть самі заробити собі на хліб. Ти ж ще молодий, і тобі потрібна допомога, щоб стати на ноги. Візьми золото, але витрачай його розумно. Треба буде — допоможеш братам.

Через кілька днів старий помер. Сини поховали його, поминки влаштували, а наступного дня старший покликав братів і каже:

— Перед смертю батько сказав мені, що в саду під старою грушею він закопав горщик із золотом. Я сьогодні розкопав землю під деревом, але горщика не знайшов. Кому з вас він розповідав про це золото?

Середній і молодший призналися, що батько перед смертю розповів їм таємницю. Але обидва в один голос сказали, що золота вони не брали.

Вранці старший брат повів своїх братів до казія і розповів судді про суть справи. Казій їм і каже:

— Отже, ви прийшли дізнатися чи не обманив вас батько перед смертю? Я добре знав вашого батька і, перш ніж відповісти на ваше запитання, я розповім вам одну давню історію.

У давні часи, в одному селі жили по-сусідству юнак і дівчина. Вони разом росли, гралися, вчилися. Настав час — покохали одне одного. Але трапилось так, що чоловік, який жив на іншому кінці села, заслав сватів, і батьки дівчини дали згоду на шлюб. Коли наблизився день весілля, дівчина прийшла до юнака і все розповіла йому. Юнак запропонував їй утікати, але дівчина не погодилася. Ось що вона йому сказала:

— Якщо я так зроблю, мої батьки помруть від ганьби. Адже вони дали слово і взяли подарунки від жениха. Я повинна скоритися долі. Я прийшла попрощатися з тобою і подарувати на пам'ять кисет, який вишила своїми руками. Нехай він нагадує тобі і про наше кохання.

— Якщо хочеш попрощатися зі мною і зробити мені подарунок, прийди сюди відразу після закінчення весілля, тоді й подаруєш мені кисета,— сказав джигіт.

Настав день весілля. Наречену відвезли в дім жениха і провели до святково прибраної кімнати. Коли закінчилося весільне бенкетування, жениха також провели до цієї кімнати. Він підійшов до нареченої і бачить, що вона сидить сумна й задумана. «Чому ви такі зажурені,— запитав він,— адже сьогодні для нас з вами радісний день!»

Дівчина розповіла жениху про свого сусіда, про свої почуття до нього. Нічого від нього не приховала. Навіть кисет йому показала. Подумав жених та й каже: «Коли ви дали обіцянку, то підіть і попрощайтеся. Якщо ви боїтеся ночі, то я вас проведу».

Дівчина подякувала женихові за доброту, за довір’я і пішла на інший кінець села сама.

Коли дівчина у весільному вбранні увійшла в дім джигіта, він був дуже здивований. Дівчина розповіла йому про розмову з женихом, про його рішення. Джигіт був вражений благородством цього чоловіка і, взявши кисет, назавжди попрощався з дівчиною.

Не встигла дівчина вийти на дорогу, як її схопили злодії і привели до свого отамана. Отаман, побачивши на дівчині весільне вбрання, сказав, що він бере її собі за дружину. І ще він запитав її, чому вона, не злякавшись нічної темряви, сама-одінісінька йшла безлюдною дорогою. Дівчина розповіла отаману про весілля, про прощання з коханим.

Отаман вислухав і задумався. І ось що він сказав:

— І джигіт твій, і чоловік виявили високі почуття благородства. Але й ми, розбійники і злодії, не поступимося їм в благородстві. Скажи, де дім твого чоловіка і ми тебе проведемо, щоб тебе ніхто не скривдив.

За наказом отамана розбійники відвели дівчину в дім чоловіка... На цьому місці судця перервав свою розповідь.

Попутник Гасана також замовк і, освіживши горло джерельною водою, запитав:

— Як ви гадаєте, кому по праву належить дівчина: джигіту, який її кохав, жениху чи отаманові злодіїв?

Гасан відповів:

— Благородство жениха вище за благородство інших, бо він своїм вчинком викликав на благородний вчинок і джигіта і отамана...

Попутник Гасана схвально кивнув головою і продовжив свою розповідь:

— А тепер слухайте, чим скінчилася історія з золотом. Суддя також запитав братів, хто з них трьох найблагородніший.

Старший сказав:

— Благородний жених, бо він, не знаючи дівчини, довірився їй і дозволив піти попрощатися з коханим.

Середульший брат сказав:

— Благородний джигіт, який кохав дівчину. Вона двічі приходила до нього в дім і обидва рази він повівся з нею благородно.

Молодший брат сказав:

— А я вважаю, що найблагородніше вчинив отаман злодіїв. Злодії часом вбивають людину через однісіньку монету. А тут, коли здобич сама прийшла до них у руки, вони не тільки не посягнули на честь дівчини, на її багате вбрання, а й навіть провели її додому.

Тоді казій підвівся і сказав:

— Ну ось, ваша суперечка й вирішилась. Недарма кажуть, що ворон ворону ока не виклює. Лише злодій встає на захист злодія. Так що горщечок із золотом знаходиться у вашому домі, і викопав його з-під дерева ваш молодший брат.

Молодший брат погодився з рішенням судді і попросив у старших пробачення. Сказав, що так він вчинив тільки тому, що був упевнений у тому, що тільки йому одному батько довірив таємницю.

На світанку Гасан і його попутник вирушили в дорогу. Під вечір вони були вже біля стін великого міста. А коли опинилися у великому, багато вбраному домі, юнак покликав слугу і наказав йому запросити в гості старійшину кварталу, муллу та шанованих людей. Через деякий час слуга повернувся і сказав, що все готове для прийому.

Гасан вже давно зрозумів, що юнак — господар цього багатого і красивого дому. Але трапилося й те, чого він не очікував, юнак сказав Гасанові:

— Будь ласка, йдіть і зустріньте почесних гостей. Пригостіть їх добре. Затим попросіть, щоб мулла обвінчав нас. Віднині ви господар цього дому і голова сім’ї, а я — ваша дружина.

З цими словами юнак зняв з голови шапку, і здивований Гасан побачив, що це не юнак, а дівчина.

Через сорок днів після весілля Гасан влаштувався на роботу в палаці падишаха. Минув рік — і про нового працівника знав сам падишах. Знав, що цьому чоловікові можна доручити будь-яку роботу, і він виконає її з честю. В Гасана з’явилося багато друзів, але й недругів виявилось не менше. Вельможі заздрили, що падишах усе частіше й частіше доручає прибульцю найвідповідальніші справи і що вже удостоїв його найвищої нагороди.

Якось дружина каже Гасану:

— Ми немало подарунків одержали від падишаха. Не завадило б і його запросити до нас у гості.

Гасан послухався дружину і вчинив так, як вона сказала. Але падишах перш ніж дати згоду наказав своєму візиру:

— Піди і поглянь, як живе Гасан, який в нього дім. Чи настільки він багатий, щоб запрошувати в гості падишаха і його візирів?

Візир перевдягнувся вуличним торговцем і прийшов у дім Гасана. Тут він і побачив його дружину. Вражений, підійшов до господині дому й сказав їй:

— Так ось ти де, красуне. Ти перехитрила мене тоді і вислизнула з моїх рук. Тепер ти від мене нікуди не подінешся!

Візир, забувши, що зараз він усього лише вуличний торговець, ухопив жінку за руку. Вона злякалася і закричала. Слуги з палиця ми в руках накинулися на насильника, побили його і виштовхали за ворота.

Наступного дня візир прийшов до падишаха і почав вихваляти дружину Гасана:

— О ясновельможний! Така красива жінка гідна бути дружиною самого падишаха. Якщо ви того бажаєте, я можу вам порадити, як це зробити...

Падишах викликав Гасана і сказав:

— Я не можу піти до тебе в гості і ось чому. В мене захворіла дочка і вилікувати її можна, скупавши в молоці буйволиць. Візьми з собою в дорогу все, що тобі необхідно, і без молока не повертайся.

Сумний прийшов додому Гасан. Розповів дружині про доручення падишаха. Дружина розсміялась:

— Це зовсім не найважче доручення!

Дружина зібрала Гасана в дорогу, дала йому торбинку з пахучою травою і сказала:

— Три дні будеш їхати степом на захід сонця. На третій день на твоєму шляху з’явиться велике озеро. До цього озера на водопій приходять дикі буйволиці. На стежці, біля води розсип половину трави. Першою по стежині піде старша буйволиця. Коли вона нап’ється, ти сміливо підійди до неї і дай понюхати торбинку. Понюхавши цієї трави, буйволиці підуть за тобою хоч на край світу.

Минуло всього десять днів, і все місто з острахом і подивом дивилося, як в’їжджає в місто Гасан, а слідом за ним йде ціле стадо диких буйволиць. Гасан привів стадо до палацу, піднявся до падишаха і каже:

— О ясновельможний! Господар стада диких буйволиць сказав, що тільки свіже молоко може вилікувати вашу дочку. А подоїти буйволиць повинні найбільш близькі вам люди.

Падишах і його візирі глянули з вікон палацу на майдан, де грізно виставивши роги, стояли дикі тварини й оніміли від страху. Першим отямився падишах:

— Я накажу гідно відзначити тебе за те, що ти виконав таке відповідальне доручення. Але, поки тебе не було, табіби вилікували мою дочку. Отож можеш відпустити це стадо в степ. 

Гасан пішов, а падишах і його візирі довго міркували, як їм позбутися Гасана, і ось що надумали: падишах покличе до себе Гасана і скаже:

— Нещодавно я отримав листа від свого друга, заморського султана. Він пише, що надіслав мені в подарунок дванадцять верблюдів, вантажених зливками золота. Цей караван давно вже повинен був прибути в нашу столицю. Певно, десь на шляху його перехопили розбійники. Я доручаю тобі відшукати цей караван і привести його сюди.

Повернувся додому Гасан і розповів дружині про нове доручення падишаха.

Вислухала його дружина і каже:

— Ось тобі амулет. Три дні будеш їхати на схід сонця. На третій день побачиш чудесний сад. Сміливо в’їжджай у нього і передай дівчині, яка тебе зустріне, цей амулет.

Три дні їхав на схід сонця Гасан. На третій день зупинився біля воріт чудесного саду. Ворота відчинилися, і Гасан сміливо в’їхав туди. Зустріла його дівчина, дуже схожа на його дружину. Гасан зістрибнув з коня, уклонився і подав дівчині амулет.

Дівчина запросила гостя в дім, посадила за стіл, і під час трапези Гасан розповів їй, з яким дорученням він приїхав.

— Так ви, виявляється, наш зять. Ваша дружина — моя старша сестра, яку в нас викрали. Я дуже скучила за нею. Завтра на світанку вирушимо в дорогу.

Через три дні Гасан, сестра його дружини та її слуга були вже в місті. Сестри зустрілися і довго витирали сльози радості на очах. Наступного дня слуги очистили двір від речей і застелили землю тонким шовковим полотном. Сестри вийшли в центр двору, прочитали заклинання і почали ходити по колу. Щоразу, коли вони ступали, за ними залишалися зливки золота.

Дванадцять верблюдів, навантажених золотом, привів до палацу Гасан. Він прийшов до падишаха й сказав, що Диви пустелі допомогли йому розшукати загублений у пісках караван. Падишах і його візирі спустилися вниз, аби пересвідчитися, що кожен в’юк наповнений зливками золота.

Довго міркували падишах і його підступні візирі, як їм зжити зі світу удачливого слугу. І ось що вони придумали. Викликає падишах Гасана і каже йому:

— Останнім часом я почуваюся дуже кепсько. Нещодавно при снився мені сон: прийшли до палацу батько, мати, мій царствений дід і його дружина. Прийшли, хочуть мені щось сказати, але не можуть. Я зрозумів, що вони чомусь на мене ображені, але висловити свою образу тут, на цій тлінній землі, не можуть. Я прошу тебе виконати моє останнє доручення. Якщо ти його виконаєш, я не пошкодую для тебе півцарства.

— І що я повинен зробити? — запитав Гасан.

— Вирушай на той світ, знайди моїх рідних і запитай, чому вони на мене образились, що я мушу зробити, аби повернути їм спокій.

Гасан повернувся додому і про все розповів дружині. Дружина порадила йому піти до падишаха, попросити в нього сорок днів терміну і сорок овець. Гасан так і зробив.

У ніч на сороковий день дружина і сестра перевдяглися в одяг своїх служниць, вийшли з міста і набрали багато золи. Повернувшись додому, вони одягли на Гасана старий порваний халат, вимазали йому сажею ноги, руки, обличчя, обсипали з голови до ніг золою. Потім написали падишаху листа від імені його рідних і близьких, пропалили папір у кількох місцях, дали його в руки Гасану і навчили, як тому поводиться і що говорити.

Удосвіта Гасан пішов до палацу. Він ішов вулицею і голосно вигукував:

— Не хочу, не хочу я жити на цьому світі! Недобрий наш світ! На цьому світі тільки горе і біди! Язик мій німіє, серце спалює печія! Який прекрасний і добрий той світ! Тільки на тому світі є справжнє життя!

Поки Гасан дійшов до палацу, падишаху і візирам вже доповіли, що Гасан повертається з того світу. Передали дослівно все, що він говорить. Вигукуючи і плачучи, увійшов Гасан до палацу і, упавши падишаху до ніг, подав листа.

— О ясновельможний! У цьому листі ваш батько, ваша матінка, ваш царствений дід і його дружина, на моє прохання, написали, чому вони образилися на вас. Там я зустрів і батьків ваших візирів, у листі є рядочок і про них.

Ледь падишах і візирі закінчили читати листа, Гасан почав корчитись і плакати:

— Тільки там, на тому світі блаженство і безмірна радість! Той світ — насолода, цей світ — місце прикростей і образ! Відпустіть мене якнайшвидше. Я піду на той світ, я більше не можу жити на цьому світі! Той, хто побував там, ніколи, ні за які царства не погодиться дихати брудним повітрям цього мерзенного світу! Відпустіть мене!

Прочитавши листа, падишах і візирі розчулились, їхні очі наповнилися слізьми... Падишах попросив Гасана розповісти, якою дорогою ішов він на той світ, чи важко йому було і, вислухавши відповідь, запитав:

— А чи могли б і ми побувати там?

Ось що відповів Гасан падишаху:

— О ясновельможний! Накажіть скласти на майдані триста сажнів сухих дров, триста копиць найпахучішого сіна. На все це потрібно вилити сто чанів запашної олії. Підпалити все це може тільки той, хто побував на тому світі. Але спочатку він повинен запалити смолоскип від самого сонця, бо лише священний вогонь передасть вогнищу чарівні символи того безсмертного світу.

Весь тиждень заготовляли на майдані дрова, сіно, бочки із запашною олією. Дружина дала Гасанові смолоскип і сонячне скло, зодягла його в незвичайний одяг, бо падишах доручив йому підпалити вогнище.

Ясного сонячного дня, святково одягнуті падишах, візирі, знатні вельможі вишикувались біля драбини на платформу, встановлену поверх дров. Падишах привселюдно оголосив Гасана падишахом на той час, поки його тут не буде. Гасан передав падишаху шовковий шнур і порадив, коли вони піднімуться нагору, нехай прив’яжуться один до одного, щоб хтось не відстав у дорозі.

Падишах і вельможі піднялися нагору. Гасан відставив драбину, за допомогою сонячного скла запалив факел і урочисто пішов по колу, підпалюючи сіно і дрова, що лежали впереміж. В одну мить величезне полум’я спалахнуло під небо. І поки вогнище горіло, музиканти щосили дули в мідні труби, а барабанщики били в барабани.

Минуло небагато часу, і величезне вогнище згоріло дотла, піднявши на небо злого падишаха і його зажерливих придворних. Попіл, що залишився від вогнища, склали в міцну дубову бочку і закопали в самому центрі майдану.

Гасан, ставши головною людиною в державі, зібрав відомих своєю чесністю і порядністю людей і обрав з їхнього числа візирів, суддів, хранителів казни, збирачів податків, тлумачів законів. У країні настав мир і спокій.

Одного разу під час відпочинку Гасан сидів у саду і грався зі своїми дітьми — сином і дочкою. Поруч сиділи дружина і її сестра. Гасан, дивлячись на сина, пригадав, як він зустрів дружину в одязі юнака і запитав:

— Люба моя, я й досі не зрозумів, чому побачивши тебе, візир падишаха намагався зжити мене зі світу?

Дружина усміхнулася у відповідь і ось що йому сказала:

— Надовго ж вистачило у вас терпіння не розпитати мене про все. Ви, напевно, вже здогадались, що я і сестра походимо з роду пері. Виростали ми з сестрою в тому самому чудесному саду, де ви вже побували. Якось повз наш сад проїжджав падишах сусідньої держави. Він побачив мене і вирішив взяти до свого гарему. Темної ночі слуги падишаха викрали мене і привезли до палацу. Падишах призначив день весілля, а сам на радощах поїхав на полювання. В падишаха був візир. Він зглянувся на мене, пообіцяв визволити мене з палацу і відвезти до сестри в сад. Я повірила йому, гадала, що маю справу з чесною і порядною людиною. Він таємно приніс мені одяг джигіта і підкупив одного з конюхів. Мені він сказав, що буде чекати неподалік міста.

В умовлений час я перевдяглася в чоловіче вбрання, прокралася на конюшню, стрибнула на осідланого коня і помчала геть! Конюх же раніше від мене поїхав до візира із запасним конем. Але візир збився з дороги, і конюх замість нього віддав повіддя коня вам. Тож я зустріла на дорозі не візира, а вас. Значить так було визначено Всевишнім. Тепер я знаю, що візир хотів викрасти мене і запроторити навічно у власний палац далеко від міста. Тому, побачивши мене в місті і дізнавшись, що я ваша дружина, він вирішив нам помститися. Значить так навіщували зірки...

Коли дружина сказала: «Так навіщували зірки», Гасан згадав про сон, подарований йому Асаном, і слова Асана, котрі він сказав на прощання. Гасан розповів дружині й своячці про сон свого друга, про те, як ворожка на кольоровій квасолі наворожила йому його долю.

Гасан не став надовго відкладати справу, а вже наступного дня до сусідньої держави пішов караван верблюдів. Рівно через місяць караван повернувся, і Асан стояв перед падишахом. Гасан запитав у зляканого юнака:

— Скажіть, а чи у вас був друг на ім’я Гасан?

— Був. Ми з ним жили по-сусідству. Я пас овець і корів, а він носив продавати до міста дрова.

— Коли ви його бачили востаннє?

— Років п’ять тому. Він був для мене справжнім другом. Якось я побачив сон. З неба на мої долоні скотилося три зірки: одна велика і дві маленькі. Я розповів Гасану, і він попросив подарувати йому цей сон. Через той сон я втратив свого найкращого друга...

Асан тяжко зітхнув. Гасан запитав:

— А зараз ви упізнали б свого друга?

— Звичайно! В нього за вухом родимка, а на нозі шрам, його вдарив наш бик.

Гасан підвівся і показав Асану родимку за вухом і шрам на нозі. Вони обнялися і довго стояли мовчки, не годні стримати сліз. Незабаром Гасан оженив свого друга на своячці і влаштував бучне весілля.

Недарма кажуть у народі: «Що долею визначено наперед — те й збудеться!» І ще кажуть: «Якщо друг допоміг тобі стати щасливим, поділися з ним своєю радістю!»

## Скрипка, Бубон і Сопілка

Йшла собі дорогою Скрипка і несла на спині футляр, у якому зберігалися всі її пісні.

Стомилася Скрипка, сіла на камінь, і стало їй дуже сумно від того, що вона одна на цілому світі, що в неї немає друзів і що всі пісні в неї журливі... Посиділа, поплакала та й пішла далі.

Йшла вона, йшла і почула якесь торохтіння. Дивиться, аж то котиться з гірки Бубон. Він так гримотів, ніби бігло стадо буйволів. Помітив Бубон Скрипку, зупинився. Втомлений, вкритий пилом, обідраний.

— Добридень, Скрипко. Куди прямуєш?

— Світ за очі,— відповідає Скрипка.

— І я теж туди. Ходімо разом,— запропонував Бубон.— Удвох веселіше буде.

Ідуть вони гірською стежкою і чують тиху жалібну мелодію. Підійшли ближче — дивляться, сидить під кущем Сопілка і насвистує якусь мелодію.

— Добридень, Сопілко,— сказали разом Скрипка і Бубон.— Що трапилось? Чому ти так жалібно співаєш?

— А чого радіти,— відповіла Сопілка.— Вовки отару порізали і пастуха загризли. Тому мені й сумно.

— Ходімо з нами,— запропонував Бубон.— Утрьох буде веселіше.

Ішли вони, йшли і вже в сутінках вийшли на лісову галявину.

Розіклали багаття, зігрілися й вирішили заспівати разом пісню. Подивитись, що з цього вийде.

Першою почала Скрипка, вслід стомлено бухнув Бубон і, вторячи їм, журливо засвистіла Сопілка. Від їхньої музики в лісі стало так сумно і так журно, що гасло багаття, перестали в траві сюрчати коники, погасли в небі зірки.

Другого дня на їхньому шляху трапилося село. У цьому селі зібрали багатий урожай, засипали його в засіки і готувалися відсвяткувати іменини Золотої Осені. Звідусіль гостей запросили, на столи різних страв приготували. П’ють, їдять, а не весело їм... Чогось не вистачає, а чого — й самі не зрозуміють...

Ось тут і з’явились Скрипка, Бубон і Сопілка. І всі відразу зрозуміли, що справжнє свято тоді, коли лунає музика. Зустріли друзів щиро. Нагодували, напоїли і попросили заграти щось веселе, таке, щоб ноги самі пішли в танок.

Радісно заспівала Скрипка, весело засвистіла Сопілка, гучно й завзято ударив Бубон — і почалися такі веселощі, яких ніколи не було в цьому селі.

До ранку люди співали й танцювали, а потім розійшлися по своїх домівках і селах і рознесли по всій окрузі добру славу про веселих музик: Скрипку, Бубна і Сопілку.

Того року стояла довга тепла осінь. У кожному селі святкували, справляли весілля, влаштовували гуляння, і друзям ніколи було сумувати.

Коли в домі достаток, коли усі живі-здорові, коли засіки переповнені різними запасами, коли худоба нагодована й доглянута,— люди стають щедрими й гостинними. Проводжаючи музик, жителі сіл щедро нагороджували їх за працю, за старання, за принесену радість. Усе, що заробляли, друзі складали в одну велику торбу...

Друзі у складчину купили клаптик землі, спорудили будинок, заклали сад... Кожен, хто проходив повз великий і чепурний будинок, посміхався і промовляв: «Цей будинок належить Скрипці, Бубну і Сопілці».

Одного разу друзів запросили на багате й пишне весілля, яке тривало цілий тиждень. Радісно виспівувала Скрипка для нареченої та її подружок. Сопілка — для нареченого і його дружків. Голосно заохочував Бубон парубків, які виходили в коло помірятися силою. Відгриміло весілля. Батько нареченого насипав друзям за роботу золота. Повний бубон. Повернулись вони додому і вирішили розділити золото на три частини. Висипали вони монети на стіл, сіли довкруги, і кожен почав брати з купки по золотій монеті й класти біля себе, поки не залишилась одна монета.

Дивляться на неї друзі і не знають, як їм розділити одну монету на трьох. Тоді Бубон і каже:

— З-поміж вас я найгучніший і найважливіший, отже, монета мусить належати мені.

— Ні,— заперечила Скрипка,— в кого найніжніший, найзадушевніший голос? У мене. Отже, монета моя.

— Яка несправедливість! — образилася Сопілка,— а хто грав для нареченого і його дружків? Я. Тож золото мусить належати мені.

Довго сперечалися вони, але так і не дійшли згоди, кому, повинна належати золота монета. Вирішили закопати її в саду під деревом і запитати поради в людей: нехай скажуть, хто з них найголовніший і кому слід віддати монету.

Ніхто не хотів розставатися зі своїм багатством. Кожен забрав своє золото з собою. Йшли вони, йшли і вночі натрапили на багаття, довкруж якого бенкетували розбійники. Помітили розбійники музикантів, зраділи. Затягли їх у коло і наказали грати. А музиканти стоять і мовчать. «Ви що,— розсердився ватажок розбійників,— не бажаєте нас потішити?!» Тоді Скрипка їм відповідає:

— Панове розбійники, ми вас потішимо, але ви спочатку повинні вирішити нашу суперечку: хто з нас найголовніший, кому мусить належати золота монета?

— Перш ніж вирішити суперечку ми повинні побачити цю золоту монету.

Цей ватажок розбійників був хитрий, як чорт, він відразу ж зрозумів чим тут пахне...

Скрипка розчинила футляр, де лежало її золото, і при світлі багаття монети засяяли, неначе зірки. Угледіли розбійники золото, накинулися на Скрипку. Порвали струни, поламали вушка, натовкли боки... Таку бійку зчинили за те золото, що друзі ледве-ледве втекли.

Через деякий час у горах Скрипка, Бубон і Сопілка помітили табунників, які сиділи понуривши голови. Табун коней, котрих вони за наказом хазяїна гнали на продаж, злякавшись вовків, кинувся в безодню. Сиділи табунники й міркували, що вони тепер скажуть хазяїнові.

Привітались вони з музикантами і попросили їх заграти. Але музиканти стоять і мовчать. Тоді найстарший табунник і каже:

— Ви не хочете разом з нами розділити наше горе?

А Сопілка йому й відповідає:

— Панове табунники, ми заграємо вам, але спочатку ви мусите вирішити нашу суперечку: хто з-поміж нас найголовніший, кому повинна дістатися золота монета...

— Де вона, ця золота монета? — важко зітхнув табунник. — Може й не варто через неї сперечатися.

Не втрималась Сопілка, розв’язала торбу і висипала перед табунниками свій скарб. Побачили вони золото, забули про все на світі і накинулись на монети. Сопілка розсердилась, кинулась рятувати своє багатство, але її та її друзів зіштовхнули у глибоке провалля.

Вранці вони ледь вибралися з того провалля, дістались до великого шляху і побрели ним, підтримуючи одне одного. Ідуть вони побиті, сумні, а назустріч — сільські борці. Теж всі у синцях. Ідуть босі, в самих шароварах, їздили вони на ярмарок з іншими борцями силою помірятись, головний приз вибороти. Але поки вони боролись, в них і віз, і коней, і одяг злодії вкрали. І головний приз їм не дістався. Ось і повертались вони у своє село, піймавши облизня. Ішли й думали, як їм тепер у рідному селі показатися...

Помітили борці музикантів, оточили їх і попросили заграти щось веселеньке. Музиканти стоять і мовчать. Розгнівався старший борець:

— Ви що, без грошей і грати не хочете?

— Ми вам заграємо,— відповів Бубон,— але ви спочатку допоможіть вирішити нашу суперечку: хто з-поміж нас найкращий, кому з нас повинна дістатися золота монета...

Переглянулись поміж собою борці. Старший з них і каже:

— Перш ніж вирішити вашу суперечку ми повинні переконатися, що ця золота монета — справді золота, а не якась підробка...

Не втримався Бубон, розв’язав торбу і висипав на дорогу усе своє багатство. Як побачили борці золото, так всі гуртом і накинулися на нього. Бубон хотів було відтягнути їх від золота, та де там! Йому так попід боки надавали штурханів! Сорочку шкіряну порвали і закинули його самого так далеко, що друзі ледве розшукали його у придорожній канаві.

Повернулися музиканти додому, відкопали монету, через яку стільки горя і принижень дісталося їм, і пішли на базар. Прийшли до ремісників, де їх швидко привели в належний порядок. Скрипці вставили нові, перламутрові вушка, натягли нові струни, покрили лаком пом’яті боки. На Бубон натягли новеньку шкіряну сорочку, а з боків зробили отвори і вставили в них мідні тарілочки — щоб голоснішим був! Сопілці промили янтарним соком очі, підфарбували, причепурили.

Зійшлися друзі разом, дивляться одне на одного і не впізнають: такі вони стали нарядні й красиві. Першою не втрималась Скрипка: заграла новими струнами. Слідом за нею заспівав свою мідну пісню Бубон, їх підтримала дзвінка Сопілка. Всі люди, які були того дня на базарі, зійшлися послухати веселих музикантів.

Відтоді друзі більше не сварились. Жили мирно і дружно. І досі так живуть. Ходять із села в село грати на весіллях, розважають людей. Вони завжди там, де радість, де пісня, де лунає Хайтарма. І нема в нашому краю шанованіших і відоміших музик, ніж Скрипка, Бубон і Сопілка...

## Дочки бідняка

В одного бідняка було три дочки, й усі три дуже вродливі. Одна гарно ткала, друга — шила красиві наряди, а третя була майстринею на всілякі вигадки. Тільки й багатства в бідняка, що старенька хатина, триніжок з домашнього вогнища та порожня скриня. Тому й обминали женихи оселю бідняка. Що візьмеш з чоловіка, який неспроможний справити й весілля дочці.

Довго міркував бідняк, як йому заробити грошей і справити дочкам весілля. Думав-гадав і вирішив взяти у бая в оренду землю, посіяти пшеницю. І якщо пшениця вродить — продати урожай і на уторговані гроші видати дочок заміж.

Прийшов бідняк до бая і розказав йому про свій намір. Бай був дуже жадливий і хитрий. Він уже давно запримітив дочок бідняка. Дуже вже йому хотілося задарма дістати і клапоть землі, на якому стояла хатина бідняка, і трьох красунь-майстринь... Вислухав бай бідняка та й каже:

— Я згоден дати тобі землю, коня, плуг і зерно для сівби. За усе це ти віддаси мені половину врожаю, але якщо пшениця не вродить — ти віддаси мені свою хату, а сам з дочками підеш до мене в найми.

Як не упирався бідняк, але довелося погодитися з умовами бая. Викликав бай муллу, скріпив угоду молитвою і відвів бідняку клаптик найгіршої землі, на якій не тільки пшениця, а й трава в посушливі роки не росла.

Почав бідняк орати землю, а вона затверділа, як камінь, плуг ледве шкрябає зверху. Цілісінький день працював бідняк не покладаючи рук, а увечері не витримав, сів на горбик, заплакав і звернувся до Бога: «Господи, якщо ти бачиш мої страждання, якщо ти чуєш мій голос, допоможи мені, моїм дочкам, і ми вік будемо славити твоє ім’я». Сказав він так, підвівся, пройшовся наостанок плугом по горбку, а під ним була глибока яма, на дні якої лежав глечик повний золота.

Виліз бідняк із ями і заквапився додому, притискаючи до грудей глечик. Дорогою йому трапився мулла, і бідняк розповів йому про свою вдалу знахідку і замовив молитву на знак подяки. Не встиг бідняк прийти додому, як примчав бай і силоміць вирвав у нього з рук глечик:

— Яке ти маєш право привласнювати собі багатство, що лежить у моїй землі?! Хочеш, щоб я подав на тебе до суду і запроторив до в’язниці?..

Нічого не відповів бідняк баю, навіть не став з ним сперечатися. Залишившись наодинці з дочками, розповів їм усе і, як доказ, показав єдину золоту монету, затиснуту в кулаці. Найменша дочка й каже батькові:

— Не журіться, тату, я придумаю, як помститися жадібному баю.

Минуло небагато часу, і по селу пішли чутки, що до моря на лікування їдуть дочки іранського шаха, що дівчата — одна гарніша за іншу, і що вони обов'язково проїдуть через село. Почув про це бай і вирішив будь-що запросити до себе в гості відомих красунь, аби чутки про його гостинність долинули до вух самого шаха.

Наступного дня, увечері, біля будинку бая зупинився просторий фаетон, з якого вийшли три багато вбрані дівчини. Бай вибіг їм назустріч і низько поклонився. Найменша дівчина й каже:

— Шановний жителю села, ми — дочки іранського шаха, випередили наш караван, який прибуде сюди завтра вранці. Нам хотілося б орендувати або купити гарний будинок, щоб було де переночувати...

— О ваші високості! — упав на коліна бай.— Мій дім до ваших послуг. Для мене буде високою честю зробити послугу для прекрасних дочок іранського шаха.

Дівчата увійшли в дім і відрекомендувалися господарю:

— Мене звати вашою мовою «Така, як я»,— сказала найстарша дочка.

— Мене звати вашою мовою «Та, що гірша від мене»,— сказала середульша.

— Мене звати вашою мовою «Де ми будемо танцювати»,— сказала найменша.

Бай приготував для дівчат багату вечерю і сам почав їм прислуговувати.

Старша дочка й каже:

— За дорученням нашого батька, іранського шаха, ми повинні взнати ім’я людини у вашому краю, якій найбільше поталанило. І якщо така людина знайдеться, на неї очікує подарунок від самого шаха і гаманець з тисячею золотих динарів.

Як тільки-но бай почув ці слова, він розхвилювався і сказав:

— О ваші високості! Мабуть, сам Бог направив ваш фаетон до воріт мого дому! Два тижні тому я викопав на своїй землі глечик із золотом і вважаю, що мені найбільш поталанило в нашому краю!

Дівчата здивовано перезирнулись, і бай, відчувши, що вони йому не вірять, кинувся до сусідньої кімнати, виніс глек і поставив його перед дівчатами.

— Виходить, ви і є той чоловік, який буде удостоєний подарунка від самого шаха і одержить гаманець з тисячею золотих динарів,— сказала найстарша дочка.

Усю ніч пригощав бай знатних гостей. Він і не помітив, як найменша дочка підсипала йому в напій снодійного. Бай заснув мертвим сном, а дівчата зав’язали у вузол батьків скарб, приготувалися вийти, і тут найменша дочка помітила на полиці коробочку, в якій лежала бритва для гоління. Дівчина дістала її з коробочки і зі словами «Я хочу залишити пам’ять цьому гостинному господареві...» — відрізала йому півбороди.

— Я також не хочу залишатися перед ним в боргу,— сказала середня і поголила баю вуса з одного боку.

— Хіба я менше в боргу перед ним, ніж ви? — сказала найстарша і, взявши з рук середульшої гостру бритву, поголила баю півголови.

Дівчата поклали на місце коробочку з бритвою і, сміючись, вийшли з дому, сіли у фаетон і поїхали, помахавши на прощання слугам.

Бай прокинувся, протер очі, дивиться, а від гостей і сліду нема. На столі стоїть красивий глек, а поряд гаманець, набитий монетами.

Бай тремтячими руками взяв глек і висипав з нього суху землю. Розв'язав гаманець, а там лежали кінські каштани... Бай вибіг надвір і схопив за плечі слугу:

— Куди поділася така, як ми?!

— Такої, як ви... я в житті не бачив,— пробелькотів сторопілий слуга, зі страхом позираючи на бая.

— А ту, котра гірша від мене?! — не вгавав бай.

— Гірше від вас навряд чи є хтось на білому світі,— відповів слуга. Збіглися усі слуги і з острахом дивляться на бая. А той не вгамовується:

— Де, де ми будемо танцювати?! Де, я вас запитую!

— Де хочете,— відповідають слуги,— зараз ми покличемо музикантів...

— Не потрібні мені музиканти! — заревів бай.— Ловіть їх! Ловіть, я вам наказую!

— Кого ловити? — запитують сторопілі слуги.

— Ловіть таку, як я! Ловіть ту, що гірша від мене!

Слуги вирішили, що їхній господар збожеволів, і заперли його в комірчині. Той не вгамовується:

— Де, де ми будемо танцювати?!

Прийшла дружина бая, глянула на нього і розвела руками:

— У такому вигляді ви ще збираєтеся танцювати? Справді збожеволів,— підтвердила вона догадку слуг і наказала не випускати чоловіка з комірчини.

Подейкують, що бай і досі сидить у комірчині й кричить:

— Ловіть таку, як я! Ловіть ту, котра гірша від мене!

Відтоді його прозвали «Божевільним баєм». А щодо бідняка, то той залишив свою хатину родичам, а сам з дочками перебрався в далеке село, де купив собі будинок, повидавав дочок заміж і доглядає внуків. Кажуть, він любить повторювати: «Ніколи не відбирай у людини те, що їй подарував Господь Бог...»

## Три товариші

Було це колись давно. Жило собі на світі Козеня. Якось, коли воно паслося в чагарнику йому на роги почепився клаптик червоної ганчірки. Що тільки не робило Козеня — і землю колупало ріжками, і об пеньок терлося — а ганчірка не знімається!

Проходив мимо Баран. Побачив він Козеня з червоною ганчіркою на ріжках і запитує:

— Щасливої дороги тобі, Козеня. Куди це ти так поспішаєш з червоною ганчіркою на голові?

Розгубилося Козеня, не знає, що й відповісти. А потім і каже:

— Іду я в гості до родичів. Якщо хочеш, можу й тебе із собою взяти. 

Зрадів Баран такому запрошенню. І щоб бути схожим на Козеня, яке йшло в гості, і собі наштрикнув на роги ганчірку та й пішов слідом за Козеням.

Дорогою їм зустрівся Бичок. Побачивши їх, він витріщив очі та й запитує:

— Чи далеко йдете, панове?

— В гості! — відповідають Баран і Козеня.— Якщо хочеш, можемо й тебе взяти з собою.

Йшли вони утрьох, йшли, поки на дорозі їм не трапилася вовча шкура. Вирішили друзі пожартувати з господарями, до яких вони йшли, і зодягли шкуру вовка на Бичка.

Уже й ніч настала, а вони все йдуть та йдуть. Раптом далеко помітили вогник і дуже зраділи. Підійшли ближче, побачили старий будиночок, з вікна якого лилося світло і чути було веселу музику. Ще більше зраділи подорожні й гучно постукали у двері хатинки. Двері відчинились, увійшли друзі всередину і бачать стіл з наїдками, а за столом сидять три вовки і три лисиці.

Господарі дуже зраділи гостям, посадили їх за стіл, пригощають, а один вовк узяв бубон і заспівав:

Дингир, дингир, дингирдок,
На вечерю буде Козеня.
Баран буде на сніданок.
На обід буде Бичок!
Дингир, дингир, дингирдок.

Почули друзі вовчу пісеньку. Баран і Бичок затремтіли від страху, а Козеня, хоч і злякалось, але зробило вигляд, що все гаразд. Взяло Козеня у вовка бубон і, підморгнувши друзям, заграло й заспівало:

Дингир, дингир, дингирдок,
Три вовки на одну шубу,
А на комір дві лисиці,
Ще одну на рукавиці!
Дингир, дингир, дингирдок.

Співає Козеня, а саме довкруж вовків і лисиць ходить, ніби при міряється, чи добрі будуть шуба й комір. Посміливішавши, Баран і Бичок підхопили пісню і почали стукати ратицями по столу. Проспівали вони пісню, Бичок скидає із себе вовчу шкуру, чіпляє її біля вогню і каже:

— Стара стала моя шуба, давно хочу поміняти її на нову...

Баран в цю мить узяв зі столу ножі й почав точити їх. Злякались господарі жвавих гостей і кинулися навтікача. Стали новими господарями в домі Баран, Бичок і Козеня. Вони й понині там живуть і ніяких звірів не бояться, тому що вовки і лисиці по всьому лісі рознесли поговір, які вони кровожерливі розбійники...

## Вередлива лялька

Жила собі сім’я: батько, мати і донька. І більше дітей в сім’ї не було, а дівчинці дуже хотілось мати сестричку. Вона просила батька вирізати їй з дерева ляльку. Батько вирізав. Дівчинка пошила ляльці сукенку, панчішки, черевички. Із овечої вовни зробила їй красиве кучеряве волосся — і лялька стала як жива.

Одного разу, лягаючи спати, дівчинка поклала ляльку поруч із собою і зашепотіла:

— Боженьку, Боженьку! Зроби, будь ласка, мою ляльку живою. Буду для неї як старша сестра. Ніколи не буду її кривдити, залишати одну. Я її дуже-дуже любитиму...

Вранці дівчинка прокидається, а лялька сидить в головах і розчісує їй волосся. Зраділа дівчинка, підхопила ляльку і побігла показу вати батькам, сказати, що тепер у неї є справжня сестричка!

Дівчинка була щаслива. Вона пошила ляльці нове вбрання, сплела їй вовняну хустку, щоб ляльці не було холодно, шапочку з балабончиком, теплі вовняні чобітки. Вона навчила ляльку співати пісеньки, танцювати, плескати в долоньки, сміятися. Вона подарувала ляльці своє намистечко і сережки. І ввечері, кладучи її спати, розповідала казки і співала колискових пісень.

Якось батьків дівчинки запросили в сусіднє село на весілля. Дівчинку вони взяли з собою, і лялька на цілий день залишилась одна. Повернулася дівчинка додому і мерщій до ляльки, зирк — а вона сидить на підлозі й гірко плаче. Дівчинка простягнула до неї руки:

— Добридень моя хороша, моя маленька сестричко! Чому ти плачеш? Іди до мене, я дуже за тобою скучила. Я гостинці тобі привезла...

А лялька відповідає їй сердито:

— Я образилася на тебе на все життя! Чому ти поїхала в гості, а мене з собою не взяла? Ти ж обіцяла ніколи не залишати мене одну! Я з тобою більше не дружу!

Дівчинка попросила в ляльки вибачення, але та плюнула на неї і вдарила по руках. Дівчинка образилась і ляпнула ляльку:

— Ось тобі за впертість! Ти ж знаєш, що я не винна. Якби мені дозволили взяти тебе з собою, я обов’язково б узяла.

Але не послухалася лялька і продовжувала пхикати, скаржитись на свою нещасливу долю і ледь що — починала голосно плакати. Так тривало кілька днів.

Якось дівчинка прокинулася, а ляльки й слід захолов! Пішла лялька з дому. Шукала-шукала дівчинка ляльку, але так і не знайшла.

А лялька тим часом ішла дорогою. Назустріч їй пастух гнав отару овець. Лялька підійшла до нього і каже:

— Добридень, пане вівчарю! Хочете я буду вашою дочкою?

— Звичайно, хочу,— відповідає пастух,— мені дуже потрібна помічниця, яка допоможе доїти овець і кіз, збивати масло, готувати сир, пекти коржі...

Лялька повернулася і пішла геть.

— Куди ж ти?! — гукає їй услід здивований вівчар, але лялька навіть не оглянулась.

Ішла лялька, йшла, зустрівся їй гончар, який віз на базар розмальовані горщики і глечики. Лялька йому й каже:

— Добридень, дядю гончарю! Скажіть, а чи є у вас дочка?

— Немає,— відповідає гончар.

— Хочете, я вашою дочкою буду?

— Звичайно ж хочу! — відповідає гончар.— Мені дуже не вистачає дочки-помічниці. Я навчу тебе розмальовувати горщики та глечики. Зроблю з тебе справжню майстриню...

Лялька ображено пирхнула у відповідь, повернулася й пішла геть. Ішла вона, йшла і зустрілася їй Миша.

— Добридень, тітонька Мишо!

— Добридень, красунечко! Хто ж це такий безсердечний відпустив тебе одну? Чия ти?

— Я нічия, тітонько Мишо,— відповідає лялька,— хочете, буду вашою дочкою?

— Авжеж, хочу,— відповідає Миша.

— А ви не примусите мене доїти овець і кіз, пекти коржі, розмальовувати глечики і горщики?

Миша розсміялася:

— Звичайно ні, моя красунечко! Хіба можна таку лялечку змушувати працювати?

— А чим ви мене годуватимете?

— Я залізу в будинок до багатія і принесу тобі звідти горщечок масла, горщечок меду і торбинку горішків!

Погодилася лялька стати дочкою Миші. Поселилися вони разом в мишачій нірці і живуть душа в душу. За зиму волосся в ляльки злиплося. Вбрання вкрилося масними плямами, чобітки брудом. І як тільки виглянуло сонечко, стало тепло, Миша й каже:

— Ходімо, донечко, до струмка, викупаємось, виперемо одяг, зустрінемо весну чистими і нарядними.

Прийшли вони до струмка. Миша й каже:

— Ти, дочко, одяг свій зніми, випери, повісь сушити на сонечку, а я побіжу в село і принесу тобі торбинку горішків.

Сказала Миша і побігла, а лялька сіла біля води, сидить і міркує: «Буду я роздягатися, прати... Не вистачало ще щоб у мене руки порепались, вкрилися болячками. Хіба я служниця якась... Ось повернеться мама Миша, сама роздягне мене, сама випере вбрання. А я сидітиму на сонечку і горішки лускатиму»...

Сидить лялька, сидить, а Миша все не йде. Полив рясний дощ, завирував струмок, вода підхопила ляльку і понесла. Прибігла Миша, а ляльки нема. Почала шукати. Відшукала її в ямі, в багнюці.

Миша стала на краю ями і каже:

— Дочко, простягни мені руку, я витягну тебе звідти.

А лялька питається:

— Ти горішків мені принесла?

— Ні, не принесла,— відповідає Миша,— на мене накинувся кіт господаря, загнав мене на горище і стеріг, поки не полив дощ. Ледь утекла... Будуть тобі завтра вранці горішки. Давай руку.

Як тільки не вмовляла Миша ляльку, та навіть і пальцем не поворухнула. Образилася Миша і пішла собі геть. Знову полив дощ, яму заповнила брудна вода, і лялька захлинулася в грязюці.

Одного разу, влітку, повз струмок ішла дівчинка. Вона помітила, що з грязюки стримить маленька рука. Дівчинка витягла ляльку з багнюки і здогадалась, що це її лялька. Замість одягу на ній було саме лахміття, не голова, а чорний клубок, обличчя не видно... Кинула дівчинка ляльку, помила руки в струмку і пішла далі. Зовсім не засмутилася. В неї тепер була справжня сестричка, яка слухалася, допомагала їй в усьому і даремно не плакала.

## Диво-риба

В давні часи на березі Чорного моря жив старий рибалка зі своїм єдиним сином. Були вони дуже бідні. Все їхнє багатство — човен та старий невід, котрий щоразу доводилося лагодити. Цю роботу виконував син. Він розстеляв сітку біля самісінької води, лагодив її і співав пісні. Навіть сам рибалка дивувався, звідки його син знає стільки пісень! Старий і не здогадувався, що син сам створює ці пісні. Музику він підслуховує в моря, а слова до музики добирає сам. І такі чудові виходять у нього пісні, що слухати їх зліталися чайки і припливали дельфіни. Мабуть, мешканці моря знали, що на березі живе юнак, який лагодить сіті і співає пісні про море.

Одного разу юнак закінчив лагодити сітку, і батько вирішив її випробувати. Закинув він сітку недалеко від берега і, коли витрусив улов на дно човна, дуже здивувався: скільки років він ловить рибу, а така йому попалася вперше! Старий рибалка причалив до берега та й кличе сина:

— Поглянь, синку, яка незвичайна рибина потрапила до нашого невода! Ти її постережи, а я піду і розкажу про неї хану. Можливо, він за цю рибу добре заплатить, і ми з тобою купимо нову сіть.

Пішов старий, а юнак дивиться на рибу і дивується: лусочка на ній срібна, хвіст і плавники золоті, а очі — два великих смарагди! Рибина звивається, б’ється об дно човна, от-от проб’є його. Шкода стало юнакові диво-рибу. Він подумав про те, що ханський кухар засмажить її і подасть ханові на обід. Хан навіть не здогадається, яка вона була красива! Пожалів юнак рибу та й відпустив її в море.

Приїхав на берег ханський візир у супроводі варти. Батько підводить його до човна — а риби немає.

— Де ж та незвичайна риба, яку ти хотів подарувати нашому хану?! — запитує візир.

Юнак опустив голову і каже візиру:

— Пожалів я красуню-рибу і випустив її в море.

Розлютувався ханський візир, наказав усипати старому рибалці сорок палиць, а сина зв’язати, кинути в човен і зіштовхнути його в море.

Стоїть старий на березі і зі сльозами на очах бачить, як хвилі відносять човен у відкрите море. Син на дні човна також відчув, що човен не погойдується на хвилях, а мчить, ніби хтось підганяє його.

Наступного дня юнак, бачачи, як човен наповнюється водою, приготувався до смерті. Та човен несподівано приплив до берега і врізався носом у пісок. До човна підійшов хлопець, допоміг юнакові вибратися на берег, вивільнив його з мотузок і запросив до своєї оселі.

Коли молодий рибалка прийшов до тями, він здивувався, що вони дуже схожі зі своїм рятівником, що люди, котрі проходили повз них, дивляться то на одного, то на другого, ніби не можуть розрізнити їх.

Пішли якось молоді люди в місто і почули, як з міської стіни засурмили сурми, а потім прокричав оповісник. Виявляється, єдина дочка хана, якій сьогодні виповнюється шістнадцять років, ще не промовила жодного слова від часу народження. Тому, хто її вилікує, хан обіцяв будь-яку винагороду, але на того, хто спробує обманути хана, чекає смерть.

Здивувалися друзі і вирішили спробувати щастя. Вони підійшли до ханського палацу, юнак і каже молодому рибалці:

— Давай-но, я спробую її вилікувати. Мій дідусь був добрим лікарем і дечого навчив мене. Якщо вдасться вилікувати ханську дочку, подарунки ми поділимо пополам.

Рибалка погодився, і юнак пішов до ханського палацу. Там він попросив показати йому дівчину. А служка-невільниця каже йому:

— Даремно ви прийшли, юначе. Тут вже побували найкращі лікарі нашого краю. Якщо хан вам не повірить, ви можете позбутися голови.

Юнакові показали принцесу, і він був вражений її красою. Дівчина була бліда, а очі в неї сумні-сумні. Юнак вклонився їй та й каже:

— Принцесо, я вилікую вас, якщо ви дасте відповідь на одне моє запитання. Нас в батька троє синів. Старший — гончар. Він виліпив з глини лебедя. Середульший брат пішов на озеро, де плавали справжні лебеді, зібрав пір’я і прикрасив ним глиняного птаха. Найменший брат відшукав чарівне джерельце, змочив птаха водою з нього і птах ожив, змахнув крильми і полетів за лебединою зграєю. Кожен з нас почав доводити, що це саме він господар птаха, що це завдяки йому сталося диво. Скажи, красуне, хто з трьох братів правий?

Дівчина сумно посміхнулась, хотіла щось сказати, але не змогла розтулити губи. По її щоках покотились прозорі, як крапельки дощу, сльозини. Вона показала на свій рот і похитала головою. Юнак розгнівався і почав погрожувати їй:

— Ти хочеш, щоб кат відрубав мені голову? Тоді залишайся й ти без голови!

Юнак вихопив із-за пояса кинджал і замахнувся на дівчину. Царівна зі страху впала на землю, закричала, і тої ж миті з її розкритого рота показалася змія та як зашипить! Юнак ухопив її за голову, відбіг убік, вивільнивши дівчину від звивистого тулуба гадини І відрубав зміюці голову.

Дівчина прийшла до тями і з жахом дивилася, як звивається безголове тіло змії. Потім витерла сльози і сказала:

— Я буду твоєю рабою на все життя. Ось, візьми мій перстень, віднеси його батькові і проси в нього все, чого душа бажає...

Взяв юнак перстень і прийшов до друга. Рибалка й не сподівався вже побачити його живим. Він кинувся обіймати його, торкатися рук, голови, ніби хотів пересвідчитися, що це не сон.

Юнак розповів рибалці про те, що сталося в ханському палаці, про зустріч з прекрасною принцесою, дав йому перстень і каже:

— Це перстень ханської дочки. Візьми його і йди в палац. Проси в хана руки його дочки!

— Але ж це ти врятував її!

Юнак відповідає:

— Я не можу одружитися з нею. Я — та риба із сітки твого батька, яку ти відпустив на волю. Я припливала до берега слухати твої чудові пісні і так була зачарована ними, що не помітила, як потрапила в сіть. Коли ханські стражники зв’язали тебе і кинули в човен, я попросила своїх друзів дельфінів пригнати човен до другого берега. Я полюбив тебе, як брата і на якийсь час прийняв образ людини. Але мій час закінчується, мені потрібно повертатися в морські глибини! Прощавай! Якщо тобі колись знадобиться моя допомога, вийди на берег і заспівай. Я почую тебе і припливу.

Сказавши ці слова, юнак обійняв друга на прощання і попрямував до моря. Рибалка пішов до палацу, зустрівся з ханом, показав йому золотий перстень і попросив у хана руки його дочки. Хан і його прибічники обурились, дізнавшись, що син рибалки хоче поріднитися з самим ханом! Хан наказав кинути рибалку в зіндан.

Дівчина, дізнавшись про зрадливу поведінку батька, дочекалася, коли він поїде на полювання, і звільнила рибалку. Вони помчали на берег моря, де юнак піднявся на скелю, що стриміла з води, і заспівав, кличучи на допомогу друга.

Дізнавшись про вчинок дочки, хан, повернувшись із полювання, кинувся у погоню! Вже було чутно тупіт копит, коли до берега підпливла риба. Хан вже вийняв із піхов шаблю, готовий зрубати голову синові рибалки, але не встиг. Рибина викликала дельфінів і попросила їх доставити юнака і його наречену на протилежний берег. Та перш ніж вирушити в дорогу син рибалки запитав у принцеси, чи знає вона, що їй доведеться жити в хатині, куховарити, прати білизну, лагодити сіті, самій няньчити дітей. На що принцеса відповіла:

— Краще я буду коханою дружиною рибалки, ніж невільницею в гаремі.

Даремно хан бігав по берегу, розмахуючи шаблею. Дельфіни все далі й далі відносили молодят, і незабаром вони зовсім зникли з очей. Хан хотів послати їм навздогін свої бойові галери, але риба наслала на берег такі хвилі, що хан ледь урятувався від загибелі.

На ранок дельфіни доправили молодят до берега. Старий рибалка сидів біля своєї хатини й оплакував сина. Побачивши його і багато зодягнуту ханську дочку, він оторопів. Син обійняв його, розцілував, підвів до батька молоду дружину.

Дружина рибалки продала свої коштовності, вони збудували на березі новий будинок, купили великий човен, нові сіті. Рибалка ловив рибу, дружина сортувала і готувала її на продаж, а старий возив улов на базар, де на нього очікували покупці. Ось так вони й жили.

Раз на тиждень, коли призахідне сонце опускало своє золотаве проміння в море, рибалка виходив на берег і співав. Він співав про море, про свою рідну землю, про кохання, про дружбу. І щоразу йому здавалось, що він бачить у темнуватій воді сплеск золотавих плавників свого вірного друга — сина володаря морських глибин.

## Розумний Їжак і хитра Лисиця

Жили собі на світі Їжак і Лисиця. Були вони великими друзями. Разом на полювання ходили, разом відпочивали, разом територію свою оберігали.

Одного року зима була довга і холодна. Охляли вони від голоду. Якось Їжак і каже Лисиці:

— Ходімо, Лиско, в село, заліземо в найбільший курник, виберемо найжирнішу курку і зробимо собі свято...

А Лисиця йому відповідає:

— Я не проти поласувати жирною курочкою, але хіба ти не знаєш, які дурні кури: одну зачепиш,— усі такий галас здіймуть, що село прокинеться... І, поки ми будемо з курника вибиратися, прибіжить господар з ломакою і намне нам боки...

Їжак подумав-подумав та й каже:

— Господаря я беру на себе.

Прийшли друзі на світанку в село. Лисиця залізла в курник, а Їжак згорнувся в клубочок і ліг біля порога хати, де жив господар курника. Почув господар, як кричать його кури і, забувши про все на світі, босий, в самій сорочці кинувся надвір. Наступив він на їжака, ухопився за ногу і давай стрибати навколо хати. Доки він стрибав. Лисиця і Їжак встигли утекти в ліс. Почала Лиска курочку ділити — їжакові крильця дала, а собі решту. Образився Їжак на Лисицю, але промовчав.

Через тиждень вони знов були біля курника. Лисиця в курник залізла, а Їжак знайшов, де лежала ломака господаря, обхопив її і завмер. Почув господар курячий галас — ноги в чоботи і за ломаку! Ухопив її та як закричить від болю! Поки він приглядався до тієї ломаки, щоб побачити, об що він поколов собі руки, Лисиця і Їжак уже були в лісі. І знову Лисиця обділила Їжака. Йому крильця, а собі всю решту...

Втретє прийшли Лисиця і Їжак до курника, але господар цього разу виявився хитрішим: викопав він на стежці яму, притрусив її соломою і ліг спати.

Провалилися друзі в глибоку яму, сидять і гадають, як їм з неї вилізти. Їжак і каже:

— Візьми, Лиско, мене за лапку, розгойдай і викинь нагору, а я там знайду мотузку і тебе витягну...

Так і зробила Лисиця. Викинула Їжака нагору, сидить і чекає. Ось уже й світати почало, а Їжака все немає. Вже й господар прокинувся, підходить він до ями, дивиться — а там мертва Лисиця лежить. Викинув він її з ями. Лисиця відразу ожила — і навтікача!

Прибігла вона в ліс, відшукала Їжака і каже йому ображено:

— Чого ж ти не прийшов виручати мене?

Їжак відповідає:

— Не міг знайти довгу мотузку...

Образилася Лисиця і пішла шукати собі нового друга. Зустріла Вовка та й каже йому:

— Вовче, давай з тобою дружити. Будемо разом по здобич ходити. Усе, що вполюємо — пополам!

Вовк погодився. На полювання вони пішли порізно. Лисиця вибігла з лісу, бачить сани їдуть, а в санях — риба. Лягла Лисиця на дорогу, прикинулася мертвою. Помітив її рибалка, підібрав і кинув на сани. Вирішив, що пошиє дітям теплі рукавиці. А Лисиця тим часом поскидала з саней рибу і сама непомітно зістрибнула. Позбирала рибу на купку і тільки-но приготувалася їсти — біжить Вовк. Побачив він лисиччину здобич, зрадів і запитує:

— Де ти стільки риби взяла?

Лисиця відповідає:

— В озері наловила...

Вовк і каже:

— Давай розділимо здобич пополам, як домовлялись.

Почав Вовк ділити рибу: собі — велику, Лисиці — маленьку, собі — велику, Лисиці — маленьку... Образилася Лисиця на Вовка, але нічого не сказала.

Через кілька днів прибігає Лисиця до Вовка і каже:

— Вовче, тепер твоя черга йти на риболовлю...

Вовк відповідає:

— Але я ніколи в житті не ловив рибу.

А Лисиця йому на те:

— Я тебе навчу, як це робиться.

І навчила. Прийшли вони на озеро, знайшли ополонку. Вовк опустив хвіст у воду і сидять чекають. Лисиця запитує:

— Чи вже важкий хвіст?

Потягнув Вовк хвоста і відповідає:

— Здається, трохи є...

Лисиця каже:

— Я побіжу по мішка, а ти ще трохи посидь, і коли відчуєш, що хвіст важкий, не лови ґав, тягни.

Побігла Лисиця, а Вовк сидів доти, поки не прибігли люди. Кинулись вони на Вовка, Вовк як рвонув — так і залишив хвіст в ополонці, бо він давно примерз до криги. Дременув Вовк у ліс, розшукав Лисицю і почав гримати на неї:

— Де ж ти так довго бігала? Через тебе я хвоста позбувся!

А Лисиця йому й каже:

— Це тебе жадність підвела. Я ж сказала тобі — як відчуєш, що хвіст зробиться важким — тягни! Сам винен.

Вовк побіг, залишилась Лисиця сама. Сумно їй стало, пішла вона до їжака і каже:

— Їжаче, давай миритись...

Їжак був незлопам’ятний. Жаль йому стало Лисицю:

— Гаразд, Лиско, я згоден. Але тепер здобич ділитиму я.

Пішли вони на полювання. Сидять під високим деревом, раптом бачать — летить ворона і тримає в дзьобі овечий сир, цілий круг. Сіла ворона на дерево, приготувалася бенкетувати, а Лисиця і Їжак зненацька як закричать: «Ловіть злодійку, сир украла! Ловіть злодійку, сир украла!». Злякалась Ворона, випустила з дзьоба сир і полетіла.

Їжак підняв сир і хотів чесно його розділити, але Лисиця сказала:

— Давай зробимо так: хто з нас старіший, тому й дістанеться більша частина. Скільки тобі років?

Їжак каже:

— Спочатку ти скажи!

Довго вони сперечалися, Лисиця не витримала і каже:

— Я народилась тоді, коли земля була кам’яною, а небо мідним!

Почув це Їжак і заплакав.

— Ти чого плачеш? — запитує його Лисиця.

А Їжак їй відповідає:

— Я пригадав свого меншого брата, який саме помер тоді, коли земля була кам’яною, а небо мідним...

Розділив Їжак сир, як і пропонувала Лисиця: собі взяв більшу частину, а Лисиці віддав меншу...

Лисиця більше ніколи не намагалась перехитрити розумного Їжака.

## Приборкувач джинів

В одному селі жив собі Безбородий. Були в нього своя хата, дружина, четверо синів. Одного разу Безбородий пішов у гори провідати свого друга, лісоруба. Повертається він назад, аж несподівано виріс перед ним величезний Джин. «Якщо я зараз кинуся утікати — він мене наздожене і проковтне,— подумав Безбородий.— Вмирати, так вмирати, як справжній мужчина...» Підійшов він ближче, поправив пасок, розправив плечі, засукав рукави — начеб готувався помірятися з Джином силою: 

— Гей ти, безбожнику! — погукав він Джину.— Ти не боїшся ходити по моїх володіннях, не спитавши дозволу?!

Джин подивився на Безбородого, як на комашку, і розреготався так, що аж гори задрижали:

— Любий мій, ти вже пробач мені цього разу, не карай. От якщо я ще раз забреду в твої володіння, тоді можеш розірвати мене на шматки!

Безбородому нікуди діватись, отже він вирішив вихвалятися далі:

— Ні, Джине, не пробачу! Хочеш ти чи не хочеш, але я тебе зараз задушу!

Джин також був жартівником:

— Не треба, любий, пожалій мене, сироту. Мене вдома чекають молода дружина, маленькі дітки, ти хоч їх пожалій.

Безбородий вирішив не поступатись:

— Сказав ні — значить, ні. Вибирай, якою смертю хочеш померти: хочеш задушу, хочеш повішу тебе на найвищому дереві, хочеш в озері втоплю...

Джину сподобалась ця гра, от він і каже:

— Яка тобі від того користь, що ти мене уб'єш? Хочеш, я викуплю в тебе свою грішну душу?

— Ну що ти можеш запропонувати мені за свою погану душу? — вкрай розперезався Безбородий.

— Я дам тобі за неї гору золота,— відповів Джин,— але золото це лежить у мене в печері. Ходім до мене, будеш моїм гостем.

Хоч і страшно Безбородому, та відступати нікуди, от і пішов він у гості до самого Джина. Прийшли вони до нього в палац, Джин наказав дружині приготувати обід. Вона поставила перед гостем миску з дюжиною смажених баранів, бочку меду, бочку масла, бочку катика.

З’їв Безбородий шматочок м’яса і сів збоку. Джин навіть образився:

— Любий гостю, вам що, не подобається моє частування?

На що гість відповів з посмішкою:

— Я баранину не люблю. Я з дитинства звик їсти м’ясо джинів. Може, ти заріжеш для мене одного з твоїх дітей...

Джину раптом стало страшно: «Можливо, цей Безбородий й справді такий сильний, що навіть мене не боїться? — подумав Джин.— Треба якомога швидше випровадити його...»

— Гаразд, я згодний,— відповів гостеві Джин,— але для цього ви повинні піти в ліс і принести дров для вогнища.

Безбородий вибрав найдовший аркан і пішов до лісу. Джин чекав, чекав гостя, а того все нема. Вирішив Джин піти подивитися, чи, бува, не утік він. Приходить в ліс і бачить таку картину: Безбородий обв’язав ліс арканом, тримає в руках кінці, тягнути збирається. Злякався Джин:

— Шановний, що ви збираєтесь робити?!

— Вирішив запасти тебе дровами на цілий рік, щоб ти не носив в’язанками...

— Дякую вам, але мені не потрібно стільки дров! Я сам віднесу в’язанку.

Повернулися вони до палацу, Джин і каже гостеві:

— Дрова у нас є, потрібна вода. Підіть по воду, принесіть бочок десять, я а приготую казан.

— Гаразд,— відповів Безбородий.— Де у вас тут найглибший колодязь?

Пішов Безбородий, Джин чекав, чекав гостя, а того все немає. Вирішив піти подивитись — чи, бува, не втік? Підходить до колодязя і бачить таку картину: Безбородий копає лопатою довкруж колодязя. Не втримався Джин:

— Шановний, що ви збираєтесь робити?

— Вирішив позбавити тебе від зайвого клопоту, викопаю колодязь і поставлю його перед твоїм палацом — скільки треба води, стільки й набирай!

— Не треба, не чіпайте цей колодязь,— почав благати переляканий Джин,— я сам віднесу стільки води, скільки потрібно.

Повернулися вони пізно в палац і вирішили лягти спати. Тільки-но гість заснув, Джин каже пошепки дружині:

— Ти йди, приготуй казан, я принесу дров і води. Закип’ятимо казан води і кинемо Безбородого в окріп.

Коли Джин і його дружина пішли, Безбородий, який усе чув, приніс з комірчини мішок солі, гарбуз, прив’язав його до мішка, одягнув свій одяг, закутав у ковдру і сховався. Минув деякий час. Джин і його дружина притягли великий казан з гарячою водою, поставили його поруч з тахтою і зіштовхнули в окріп мішок з сіллю. Зіштовхнули та й задоволені пішли спати. Вранці прокинулись, дивляться, а гість собі спокійно розгулює перед палацом. Джин злякався й запитує:

— Як спалося, любий гостю?

— Дякую,— відповідає Безбородий,— постіль була тепла і м’яка...

«Від цього Безбородого так просто не звільнишся,— подумав Джин,— віддам йому золото й нехай іде собі геть». Вирішив так зробити та й каже:

— Любий гостю, ви зробили для мене немало добра, і я вирішив від щирого серця віддячити вам. Візьміть у подарунок від мене чан із золотом.

Виніс Джин із печери великий чан із золотом і поставив перед Безбородим. Зиркнув Безбородий на чан і зрозумів, що тут і десять верблюдів буде мало, аби перевезти це добро. Обійшов він довкруж чана і почав пильно вдивлятися в сонце, що сходило над горами. Джин і запитує:

— Чого це ви задумалися, шановний, беріть золото і йдіть додому.

На те Безбородий відповів:

— Якщо я сам принесу це золото додому, то сусіди подумають, що я його в когось украв і повідомлять султану. От я й міркую: а що, коли я закину оцей чан на сонце, заліплю його золотом, і потім монетки будуть самі падати до мене в двір...

Злякався Джин:

— Що ви, шановний! Поки всі монетки із сонця скотяться, нам доведеться жити в темноті і холоді. Краще я сам віднесу цей чан вам додому.

Прийшли вони додому до Безбородого і, поки Джин встановлював чан у дворі, Безбородий кинувся мерщій у хату і пояснив усе дружині й дітям. Потім посадив синів по кутках і звелів їм голосно кричати: «Хочемо Джинового м’яса! Хочемо Джинового м’яса!»

Вийшов Безбородий у двір і запрошує Джина в хату:

— Я у вас гостював, а тепер прошу бути мо'ім гостем!

Не встиг Джин переступити поріг хати, як хлоп’ята з кутків зарепетували: «Хочемо Джинового м’яса! Хочемо Джинового м’яса!» Як почув це Джин, ухопився руками за голову і помчав світ за очі.

З того часу минуло багато-багато років, але ніхто більше Джина в цих краях не бачив: дуже налякав його Безбородий.

## Про вірну дружбу

В одній невеликій країні правив хан. Він був боягузливий і недовірливий. Нікому не вірив, у кожній людині підозрював ворога. Тому й друзів у нього не було. Якщо хтось йому не так поклонився, не так подивився, не так повернувся, того хапали і запроторювали до зіндану. Якщо наглядачі доповідали ханові, що хтось з підданих погано про нього відізвався — такого вішали на майдані.

Хан побудував собі кам’яний палац з високою вежею, щоб можна було спостерігати за тим, як страчують людину. Палац оточив потрійною стіною, щоб не прокрався зловмисник. Але й цього хану здалося замало. Видав він указ, що кожен, хто повідомить ханові про людину, яка намислить учинити йому зло, отримає за повідомлення золотий.

Дуже швидко в ханстві перестали жартувати, співати, сміятися, справляти свята. І не було такого дня, щоб на майдані перед палацом за доносом не вішали кого-небудь.

Одного разу зібралися в місто на базар двоє друзів, двоє сусідів. Один поніс продавати сир і масло, другий — фрукти зі свого саду. Дорогою до них приєднався ще один чоловік з їхнього села. Йдуть вони і розмовляють поміж собою, а коли проходили повз палац, де за доносом готувалися повісити чергову жертву, один з друзів візьми та й скажи, що коли й далі так підуть справи, то через кілька років у країні нікого, окрім хана, судді й ката не залишиться.

Весь день провели друзі на базарі. Попродали свій товар, купили своїм домашнім гостинці, і тільки третій, який сподівався що-небудь заробити на ринку, так і залишився з порожніми руками. Не хотілося йому повертатися додому без гостинців — та що вдієш! Ось тут він і згадав про ханський указ і заквапився до палацу! Суддя вислухав його повідомлення, все записав і виплатив за донос один золотий.

Повернувся той, третій, односелець-виказувач на ринок, але гостинців не став купувати, злякався, що друзі здогадаються, звідки в нього взявся золотий. Не встигли односельці вийти з ринку, як до них підбігла варта, схопила «винного» і кинула його до зіндану. Другий вирішив залишитися і зачекати, чим закінчиться суд. Третій же вирушив додому один.
Вранці «винуватого» вивели із зіндану, і суддя зачитав вирок, що за наклеп на хана і його вірних слуг селянина буде повішено.

Підвели селянина до шибениці, накинули на шию петлю. Суддя запитав, яким буде останнє бажання засудженого. Той подумав і сказав, що хотів би перед смертю побачитися зі своєю сім’єю, попрощатися з рідними та близькими.

Суддя вислухав і відповів, що він дозволить засудженому піти в село і попрощатися з рідними та близькими, якщо хтось із присутніх на страті погодиться простояти з петлею на шиї до заходу сонця.

На слова судді з юрби вийшов сусід і сказав, що він погоджується замінити друга.

Добіг селянин до свого села, попрощався з рідними та близькими і — назад, у місто, так і не сказавши дружині й дітям правди. Тільки-но вийшов він за село, як почалася злива і дорога перетворилася на справжнісіньке болото. Мокрий і знесилений доплентався селянин до лісової галявини, через яку пролягала дорога, полегшено зітхнув, що злива ущухла і що він встигне вчасно дістатися до міста. Аж тут зненацька з’явилися розбійники, схопили його, зв’язали і поволокли в хащі. Приволокли і поставили перед отаманом зграї. Не втримався селянин і гірко заплакав. Здивувався ватажок розбійників і запитав:

— Отже, гроші тобі дорожчі, аніж життя?

На що селянин відповів:

— Не грошей мені шкода. Немає їх у мене, можете перевірити. Шкода мені друга, який замість мене стоїть під шибеницею з петлею на шиї. Якщо я не встигну повернутися до заходу сонця, його повісять замість мене.

— У чому ж ти провинився перед ханом? — запитує ватажок.

— Я сказав, що коли так вішатимуть, то через кілька років у країні залишиться тільки хан, суддя і кат...

Засміявся отаман:

— Ти правильно сказав. Але хто ж доніс на тебе?

— Чоловік з нашого села. Він ішов з нами на базар...

— A-а, це напевно той, у якого ми вчора відібрали золотий.

Отаман наказав сідлати коней і доставити селянина до міських воріт. Суддя вже приготувався подати катові сигнал, як на майдан вибіг селянин. Він піднявся на ешафот, обняв друга і надів на шию собі петлю.

Хан, який, сидячи на вежі, зі злорадством чекав, коли повісять чоловіка, який повірив другу, побачивши, що селянин вернувся, був просто вражений. Адже він не вірив у дружбу і в нього ніколи не було близького друга. Хан послав слугу зупинити страту і сказати, що він дарує селянину життя.

Поверталися друзі додому і раптом почули стогін, що долинав із-за дерев. Вирішили підійти й подивитись хто ж це там стогне? Кому потрібна їхня допомога?

Підійшли вони до глибокої ями, зирк — а на дні лежить їхній односелець. Витягли його, а він ледве ноги переставляє, весь у синцях, одяг на ньому порваний. Це так його віддухопелили розбійники, поки не витягли з-під язика золотий.

## Ґульджіан

Колись, дуже давно, країну, яка лежала біля самого моря, спіткало велике нещастя. Якось із-за моря прилетів Дракон, покритий весь яскравою металевою лускою. Очі його метали блискавиці, із пащеки виривався стовп вогню і диму, а від величезних залізних пазурів не було порятунку жодній живій душі.

Пролетів-пронісся над селами і містами, перетворив людські оселі в попелища, випалив сади, поля, луки, недорахувалися селяни тисячі овець, корів, верблюдів...

Минуло три роки, і люди вже почали забувати про Дракона, як він зненацька з’явився знову. Найсильніші, найхоробріші палвани намагалися знищити Дракона, але ніякі луки, ніякі стріли не могли пробити його залізну кільчугу. Султан цієї країни зібрав величезне військо, умільці змайстрували луки-самостріли, котрі випускали по страховиську величезні стріли, спорудили катапульти, котрі могли метати на ворога цілі валуни. Та навіть це військо не змогло знищити Дракона. Султан пообіцяв півцарства тому, хто порадить, як можна розправитися із заморським чудовиськом.

Одного разу до палацу прийшла бабуся з палицею і зажадала, щоб до неї вийшов сам султан. Султан вийшов, а старенька йому й каже:

— Не потрібно мені твого півцарства, не потрібно золота і коштовного каміння. Я хочу допомогти своєму народові й підказати тобі, хто може справитися з залізним чудовиськом. Високо в горах живе коваль на імення Азіз. Ти повинен змусити його здійснити цей подвиг.

Промовила ці слова бабуся і зникла. Ніби її й не було. Наказав султан своїм слугам відшукати й привести до палацу коваля. Привели. Султан йому й каже:

— Ти мусиш розплавити залізного Дракона, який загрожує нашому царству, нашому народу. Даю тобі сорок днів на роздуми. Поміркуй і виріши, як ти це зробиш. Подолаєш Дракона — озолочу, не справишся — позбудешся голови. Йди і добре подумай!

Повернувся коваль додому, зустрічає його дочка Ґульджіан. Дивиться здивовано на батька і запитує:

— Що трапилось, тату? Чому ти такий зажурений, чому в тебе на скронях побіліло волосся?

Розповів коваль дочці, чого від нього вимагає султан. Задумалась Ґульджіан. Як допомогти батькові, як виконати наказ султана й урятувати народ і всю країну від лиха...

Згадала Ґульджіан, як у дитинстві розповідала їй бабуся, що в горах, порослих лісом, є чарівна галявина, яка рятує людей від страждань. Та мало кому вдавалося розшукати цю галявину.

Одного дня Ґульджіан сказала батькові, що піде в гори, аби назбирати кизилу та горіхів. І пішла. Довго ходила вона гірським лісом. Їла дикий виноград, яблука, груші, пила воду з чистих джерел, і під кінець сьомого дня натрапила на галявину. Впала вона на коліна та й каже:

— Чарівна галявино, порятуй мого батька від смерті, допоможи йому здолати Дракона. Я нічого не пошкодую заради цього.

Раптом на галявині з’явилась згорблена бабуся з палицею в руці. Підійшла вона до Ґульджіан і каже:

— Слухай мене уважно, дівчино. Ця гора закінчується високою скелею, а під скелею є глибока улоговина, поросла червоною травою. Щоразу, перш ніж полетіти за море, Дракон ночує в цій улоговині, потрібно її наповнити густим багном, зверху покласти важкі залізні ланцюги, довкола улоговини накидати дрова, вугілля, смолу і усе це підпалити. Вночі Дракон погано бачить, згори йому буде здаватися, що на дні улоговини червоніє трава... Але й це ще не все: щоб Дракон розплавився, хтось з людей повинен пожертвувати собою, зістрибнути зі скелі на спину Дракона і розбити об його панцир оцей ось глечик з чарівним зіллям,— сказала старенька і зникла, ніби її тут і не було. Лишився тільки глечик.

Вернулася Ґульджіан додому, а в батька вся голова стала білою від переживань. Розповіла йому Ґульджіан, як можна здолати залізного звіра. Розповіла все, окрім глечика...

Сто днів і ночей возили люди в улоговину густе й тягуче багно. Сто днів і ночей возили дрова, вугілля, смолу. Сто днів і ночей коваль кував важкі ланцюги, котрі за день до прильоту Дракона опустили в тягучу глину.

Знову в країну, якою правив султан, прилетів ненаситний Дракон, спалив немало міст і сіл. Проковтнув немало овець, корів, верблюдів. І коли почало сутеніти, полетів до своєї улоговини. Долетів він до улоговини і здивувався, що нинішнього року трава така яскрава. Стомлений Дракон важко опустився в улоговину. Ледь поставив він свої величезні залізні пазурі на тягучу глину, як відчув, що повітря наповнюється нестерпною спекою. Стиснув розлючений Дракон пазурі і намертво ухопився за важкі ланцюги. Змахнув він крилами, але й крила застрягли в глині. І в цю мить на вершині скелі з’явилася Ґульджіан з глечиком у руці. І всі, хто був унизу, почули дзвінкий голос дівчини:

— Прощавайте, тату! Прощавай, мій народе! Пам’ятайте, не забувайте мене!

Вигукнула і кинулася у вогонь, прямо на залізну спину Дракона! До самого неба здійнявся фонтан вогню, і гаряче полум'я розплавило залізне чудовисько.

Так дівчина врятувала від загибелі свою країну, свій народ, свого батька. В тій країні й понині розповідають дітям казки про красиву і відважну дівчину Ґульджіан. Складають і співають про неї пісні...

## Горіх чи гарбуз?

Жили собі в одному селі чоловік та жінка і був у них один-єдиний син. Коли син народився — зраділи вони: буде кому доглянути їх до старості. Ось виросте син і буде поле орати, худобу пасти, дрова на зиму запасати, а вони, старі, відпочинуть.

Та от син виріс, батьки постаріли, а відпочинку їм немає. Син вийде на сонечко, розляжеться на траві і лежить, а батьки працюють. Лежить їхній син і мріє про те, як піде він у місто і знайде під кущем торбу із золотими монетами...

Минав час, старі батьки померли і залишився син один. Продав він батьківську землю, худобу, гроші проїв і сидить думає-міркує, що ж йому робити? Бачить, сусіди на зиму запаси роблять: несуть з лісу горіхи, яблука, груші, кизил, дрова... Вирішив і він піти в ліс по горіхи. Узяв великий мішок, ходив лісом, ходив, поки не натрапив на великий кущ ліщини. Горіхів на ньому видимо-невидимо. Щоправда, дістати їх теж непросто. Вирішив він перед тим, як залізти на ліщину, відпочити. Лежить син під кущегою, дивиться на горіхи і мріє: «От коли б кожен горіх був завбільшки з гарбуз, то й одного такого горіха вистачило б на весь тиждень. Прийшов до дерева раз у тиждень, зірвав один горіх-гарбуз — і живи собі, не знаючи клопоту!»

Мріяв син, мріяв і не помітив, як заснув. Приснилося йому, що приніс він у місто великий-превеликий горіх і запросили його з цим горішищем у палац до самого падишаха. І запропонував падишах за таке диво півцарства, а син не погоджується, вимагає все царство і красуню-царівну на додачу. Розгнівався падишах і як вдарить парубка посохом у лоба!

Той підхопився, спросоння не зрозуміє, що трапилось, а на лобі гуля завбільшки з горіх, який упав йому на голову. Сидить син під деревом, тре ґулю і думає: «Як добре, що горіхи не виростають завбільшки з гарбуз».

І справді, як добре, що горіх — це горіх, а не гарбуз. Був би він завбільшки з гарбуз — і казка на цьому не закінчилася б...


## Два Селіми

Жив колись в одному царстві співак на ім’я Селім. Старі люди, які чули його спів, казали, що такий чарівний голос дається людині раз у тисячу років. Чутки про Селіма-співака долетіли до багатьох країн. Послухати його приходили з найвіддаленіших міст і сіл. Кожен, хто приходив до співака, вважав своїм обов’язком принести йому подарунок. Одні приносили йому рум’яні коржі, інші — виноград, треті — бринзу, четверті — свої рукотворні вироби. Приходили до нього хворі, немічні, а поверталися, відчуваючи, що несуть в серці віру, надію, силу.

Якогось разу Селіма запросили до султанського палацу й запропонували йому стати придворним співаком, жити в палаці і щодня потішати султана та його оточення своїм солов’їним співом. Але Селім відмовився від почестей і золота. Він знав, що його спів, його пісні потрібні не лише знатним та багатим...

Від того дня почали придворні нашіптувати султану, що піддані його величності частіше приходять до співака, ніж до султана в палац. Що в сусідніх країнах подейкують, нібито першою особою в їх країні є не султан, а співак Селім. Мовляв, дуже гордим став цей чоловік, тому й відмовляється від милостей самого султана і віддає перевагу простолюдинові та усілякій бідноті...

Недарма в народі кажуть, що крапля в камінні пробиває колодязь. Довго вислуховував султан наговори свого оточення. Крапля за краплею нагромаджувалася в ньому злість проти непокірливого співака...

Якось темної ночі слуги султана, зодягнуті в чорне, схопили співака, розтрощили його улюблений музичний інструмент — саз, а самого повезли кудись високо в гори й ув’язнили в неприступній фортеці. І щоб варта фортеці та слуги, заслухавшись співом Селіма, не випустили його з кам’яної клітки, султан наказав усім аскерам і слугам проколоти вушні раковини.

Того року на нічному небосхилі з’явилася зірка з вогняним хвостом, і султанові підлабузники, щоб відвести від нього гнів народу, розпустили чутки про те, що нібито володар вогненної зірки викрав знаменитого співака, аби насолодитися його солов’їним голосом на небі. І люди повірили в цю вигадку...

Співак, залишившись у кам’яному мішку, почав приручати птахів, ящірок, мишей. Він ділився з ними своєю убогою їжею, розмовляв з ними, співав їм свої пісні.

Якось вітер, що бушував у горах, закинув до фортеці хмару насіння. Селім зібрав його і навесні, коли пригріло сонечко і з гір потекли струмки, він скопав грядку біля фортечного муру й посіяв насіння. А щоб воно швидше зійшло, він щодня приходив сюди та співав свої пісні.

Як у казці, не щодня, а щогодини виростали зелені паростки й перетворювалися на красиві квіти і дерева. Вже за рік дерева почали плодоносити, і співак щедро пригощав плодами вартових і слуг.

Серед дерев було й деревце-каліка, в нижній частині якого утворився твердий, завбільшки з гарбуз, наростень, з якого вигнався тонкий прямий стовбур. Селім подумав собі, що потрібно викорчувати це дивне деревце. Він уже навіть було взяв лопату і попрямував до деревця, але, підійшовши ближче, раптом почув звучання свого улюбленого саза. І так траплялось щоразу: варто було Селіму наблизитися до деревця-каліки, як долинав тонкий, ледве чутний передзвін струн...

Пізньої осені, коли дерева скинули листя й поринули в зимову сплячку, співак зрізав деревце-каліку. Всю зиму він працював не покладаючи рук і змайстрував з деревця саз. Він показав його слугам і ті, дивлячись на музичний інструмент без струн, відразу ж здогадалися, про що просить їх старий в’язень.

Слуги принесли Селіму струни, він натягнув їх на саз, настроїв його, торкнувся пальцями струн і полилася чарівна мелодія. Селім заспівав. Він співав і бачив, як світяться очі в людей, як світяться їхні обличчя, як вони тягнуться назустріч музиці. І сталося диво! До глухих вартових та слуг повернувся слух!

Незабаром у фортецю надійшла звістка, що султан помер, що старий співак може покинути фортецю. Селім так зрадів цій довгожданій звісточці, що прокинувшись уранці, замість залитої сонцем кімнати побачив тьмяно освітлений квадрат вікна. В’язень зрозумів, що осліп. Він зрозумів, що став старим та немічним. Дуже довго сидів він у кам’яному мішку. Він подумав про те, що там, за горами, в його рідному місті вже ніхто про нього не пам’ятає, що всі його друзі та близькі пішли в інший світ. Він зрозумів це і вирішив залишитись у фортеці.

Коли Селім відчув, що йому вже лишилось недовго жити, що Всевишній кличе його до себе, він подарував саз слузі, в якого недавно народився внук і напророчив малюкові долю великого музиканта.

Слуга повірив словам співака і, коли внук підріс, він віддав його до найкращого музиканта міста. Віддавши йому усі свої заощаджені гроші, попросив навчити хлопчика грати на сазі. Минув усього рік, і майстер привів хлопчика додому, сказавши батькові, що сам вже не може зрівнятися з хлопчиком у мистецтві гри на музичних інструментах.

Старий слуга, вислухавши майстра, відімкнув скриню і дістав Селімового саза. Хлопчик настроїв струни, доторкнувся до них,— і зазвучала чарівна мелодія! Всі, хто був у домі та надворі, збіглися послухати молодого музиканта. Затамувавши подих, люди слухали музику, і сльози текли їхніми щоками, начеб оплакували чиюсь гірку долю...

Минуло кілька років, і слава про молодого музиканта долинула аж до найвіддаленіших міст і сіл. Люди приходили послухати чарівні звуки саза і, повертаючись додому, несли в серцях віру в світле майбуття. Ніхто не пам’ятав, хто й коли дав музиканту ім’я Селім. Усі були впевнені, що його так звали завжди — Селім-музикант.

## Чортячий будинок

Високо в горах жив вівчар. Мав трьох синів, які допомагали йому пасти овець, оберігати їх від вовків, ведмедів, лисиць. Настав час, старший син змужнів, відчув себе мужчиною та й каже якось батькові: — Тату, ми живемо в горах і нічого не знаємо про те, як люди живуть за горами, на рівнині. Відпустіть мене, тату. За рік я повернусь, присягаюсь вам.

Не став батько перечити синові. Дав йому доброго коня, дав собаку-вовкодава, щоб оберігав його в дорозі, дав грошей.

Спустився юнак до підніжжя гірського пасма і їде стежиною, невідомо ким протоптаною, невідомо куди вона веде. Почало сідати сонце, повіяло холодком, а на шляху — жодного житла, жодного перехожого, щоб запитати, куди веде ця стежка.

Нарешті зустрів він стареньку, яка пасла козу, і запитує:

— Скажіть, бабусю, чи далеко тут до села, де б можна було переночувати, з людьми поговорити?

Відповідає старенька:

— За пагорбом, при дорозі стоїть будинок. Там можна й заночувати, і з господинею поговорити. Вона тобі багато чого розповість. Щоправда, ходять про цей будинок недобрі чутки, начеб той, хто хоч раз увійшов до нього, звідти не виходить. Не знаю, чи правда все це. Може, хтось зумисне чутки поширює...

Подякував юнак бабусі та й каже:

— Не боюся, бабусю, цих казок. Ось повертатимусь назад, обов’язково розшукаю вас і розкажу, де тут вигадка, а де правда.

Під’їхав юнак до будиночка й бачить, що це не просто хата, а заїзний двір. Отже, тут можна й повечеряти, й переночувати.

Біля воріт його зустріла жінка, невисока, худенька. Вона дуже зраділа перехожому і як платню за ночівлю запросила всього одну монету. Жінка дала юнакові ключ і каже:

— Іди, відімкни конюшню і заведи туди коня і собаку. Ось тобі мотузок: коня прив’яжи до стійла, а собаку до будки, а я піду готувати вечерю.

Юнак все так і зробив. Завів тварин до конюшні, прив’язав їх, собаку погодував, коневі сіна поклав.

Увійшов він до будиночка, а там на столі вже парує наваристий суп, смачно пахне свіжоспеченими коржами, смаженим м’ясом. Тільки-но він зготувався сісти за стіл, як жінка й каже йому:

— В нашому заїзному дворі є давній звичай: перш ніж повечеряти, гість мусить помірятися силою з господарем. І якщо він його подужає, то вечеря дістанеться безплатно. Раніше гості боролися з моїми синами, але сини пішли в місто й не повернулися. Та звичай є звичай. Так що побори мене і приступай до вечері.

Посміявся юнак, обережно обняв жінку за плечі — і вона обхопила його худими руками, і так сильно здушила, що в хлопця перехопило подих. Юнак подумав, що зараз жінка відпустить його, та де там! Вона стискувала все міцніше й міцніше, і тоді юнак не витримав і гукнув:

— Коню мій, собако мій, на допомогу!

А жінка говорить:

— Рости, мотузочку, рости! Не дай коневі й собаці прийти!

Тонкий мотузок на шиї тварин тої ж миті перетворився на товсту вірьовку, і тварини не змогли прийти на допомогу своєму господарю.

Жінка, як тільки-но побачила, що юнак знепритомнів, задушила його і закопала в ямі за будинком, де лежали всі її попередні довірливі заїжджальці. А на стовпі зробила зарубку — рахунок загубленим душам.

Минув рік. Змужнів середульший син. Відчув себе мужчиною та й каже батькові:

— Не повернувся наш старший брат. Мабуть, біда з ним трапилася. Відпустіть мене, тату, я обов’язково його знайду, і ми разом повернемося додому.

Не хотілося батькові розлучатися з сином, але й старшого шкода, а раптом йому справді потрібна допомога. Відпустив він сина, дав йому на дорогу доброго коня, собаку-вовкодава, щоб його охороняв у дорозі.

Осідлав юнак коня та й вирушив у путь. Спустився він до підніжжя гірського пасма, Іде, їде, а на шляху ні хатиночки, ні куреня, жодної живої душі. Ніч насувається, про ночівлю час подумати, і тут несподівано юнак помітив стареньку жінку, яка пасла козу. Зупинився, привітався і запитує:

— Чи далеко, бабусю, до житла?

Старенька відповідає:

— Трапиться тобі на шляху кам’яний будинок, у ньому — заїзний двір. Там і переночуєш. Щоправда, про цей будинок ходять недобрі чутки. Кажуть, що туди легко увійти, але важко вийти. Де тут правда, де брехня — сам розберешся!

Сміється юнак:

— Не бійтеся за мене, бабусю! Я за себе постояти зумію. І потім, я не купець, золота не маю. Все моє багатство — кінь та ось цей пес, якому не страшні ні вовки, ні ведмеді.

Дістався юнак до заїзного двору, про який йому розповідала бабуся. Біля воріт його зустріла посивіла жінка. Дуже зраділа гостеві. За нічліг запросила копійку. Віддала вона юнакові ключ від конюшні, мотузочок, а сама пішла готувати вечерю.

Входить середній брат в дім, а на столі парує гарячий суп, лежать свіжі коржі, смажена курка. Він хотів сісти за стіл, але жінка його зупинила:

— У цьому домі є давній звичай: перш ніж сісти за вечерю, гість повинен помірятися силою з господарем. Поборе гість господаря — вечеря безплатна. Раніше гості боролися з моїми синами, але вони пішли в місто і не повернулись...

Усміхнувся юнак, обережно взяв жінку за плечі, а вона як обхопить його руками — в юнака аж подих перехопило! Він гадав, що жінка пожартувала. Глянув він на її обличчя — і злякався: була жінка, а стала... Не витримав юнак залізної хватки і як закричить:

— Коню мій, собако мій, на допомогу!

Але ні кінь, ні вірний пес не змогли прийти і врятувати господаря ...

Минув рік. Підріс і змужнів найменший брат. Відчув він себе мужчиною та й каже батькові:

— Щось недобре з братами сталося... Не змогли вони повернутись. Мені сон приснився — кличуть вони мене на допомогу...

Довелося батькові лаштувати в далеку дорогу і найменшого сина. Осідлав він для нього найкращого коня, дав собаку-вовкодава, щоб у дорозі господаря оберігав, і ще сказав:

— Будь дуже обережним у дорозі, не довіряйся нещирій усмішці і добрим словам. Перш ніж вирішити щось, тричі подумай і не завжди вір очам своїм...

Спустився найменший брат до підніжжя гірського пасма, їде, їде, а навкруг ні душі. Під вечір зустрілася йому бабуся з козою. Привітався зі старенькою і запитує:

— Бабусю, а чи давно живете в цьому краї?

— Давно, синку,— відповідає старенька.— Я тут народилася, тут виросла, тут і постаріла.

— А чи вам не зустрічалися на цій стежині мої брати на конях, собака в кожного?

— Зустрічалися! — відповідає бабуся.— їхали в місто. Обіцяли на зворотному шляху гостинців мені з міста привезти, але й досі їх немає. Певно, життя в місті їм припало до душі.

— А де ж тут можна переночувати? — запитує юнак.

— Зустрінеться тобі заїзний двір, там і переночуєш. Але я мушу тебе, синку, застерегти — ходить недобра слава про цей двір.

— Поживемо — побачимо! — відповів юнак та й поїхав далі. Від’їхав він недалеко й оглянувся. Побачив, як бабуся біжить за
козою і здалося йому що з-під поли спідниці мелькнула козина ратичка... Згадав він слова батька і подумав: «Треба ж, коза козу наздоганяє...» І ще здалося йому дивним, що довкола — ні душі. Ні хатини, ні куреня... і тільки бабуся з козою... вирішив він бути обережним.

Уже темніло, коли юнак під’їхав до воріт заїзного двору. Зустріла його жінка. «Чекає бабусина подруга...» — подумки завважив юнак. По тому, як подивилася вона на його коня, на собаку-вовкодава, юнак здогадався, що брати вже побували тут, але розпитувати за них не став. Домовилися вони за ціну. Жінка віддала йому ключ від конюшні, мотузок і порадила міцно прив’язати тварин.

Собака обнюхав будку і спокійно ліг на підстилку. Кінь обнюхав стійло і не став бити копитом і озиратися навсібіч, як це він робив, коли потрапляв на нове місце. «Значить, тварини відчули знайомий запах,— подумав юнак і згадав слова бабці про те, що в цей дім легко увійти, але важко вийти».

Вже підходячи до дверей будинку, юнак згадав про мотузок і сховав його до кишені. Увійшов, а на столі парує гарячий суп, лежать свіжі коржі, підсмажена курка. «Швидко ж ми вечерю приготували...» — подумав юнак і запитує:

— Скажіть, добродійко, мої брати у вас ночувати не зупинялися?

— Звичайно, зупинялися! — відповідає жінка.— Поспішали вони в місто. Обіцяли на зворотному шляху заїхати. Ось так і мої сини пішли... Місто, як ненажерне черево, якщо когось проковтне, то назад не виплюне. Отож потрапиш у місто, будь обережним.

Тільки-но юнак хотів сісти за стіл, жінка його перепинила:

— У цьому домі, синку, є давній звичай, встановлений ще моїм дідом. Перш ніж сісти за стіл, гість повинен помірятися силою з господарем. Раніше гості боролися з моїми синами...— жінка сумно усміхнулася і розвела руками.— Але звичай, є звичай... Побори мене — і вечеря дістанеться тобі безплатно.

«Чого це вона надумала зі мною боротися? — подумав юнак.— Сама на ногах ледь стоїть... Тут щось не те... мабуть, обійми в цієї жінки не прості...» Юнак дав жінці себе обхопити і відразу ж відчув залізну хватку. Він не став чекати, чим це скінчиться, і погукав:

— Коню мій, собако мій, на допомогу!

Обличчя жінки перекривилося від злості:

— Рости, мотузок, рости, не дай коневі й собаці прийти!

Юнак відчув, як у нього в кишені заворушився мотузок. Він вихопив його і обмотав ним шию жінки. Мотузок почав рости, перетворився на товсту вірьовку і почав душити господиню. А тут і кінь з собакою на допомогу підоспіли. Жінка попробувала зірвати з шиї вірьовку, та ба! Вона так сильно здавила їй горло, що в неї з рота вилізли ікла, з очей — зіниці, з голови — козині роги. Впала вона, а з-під спідниці з’явилися козині ратички, як у бабусі.

Зрозумів юнак, якою смертю вмерли його брати. Почав він їх шукати. Обійшов усі кімнати. В одній знайшов два глечики з водою. В одному вода була каламутна, болотом тхне, в другому — пахне свіжими гірськими квітами. Помітив юнак у кутку на павутинні великого чорного павука. Бризнув він на павука водою з першого глечика — павук притиснув лапки і завис на павутині мертвий. Побризкав з другого глечика — павук ожив!

Довго шукав юнак, куди ж сховала жінка його братів. Помітив він за будинком стовп із зарубками, розгріб землю під ним і наштовхнувся на тіла. Переніс він тіла мертвих братів у будинок, облив їх водою спочатку з першого глечика, де була мертва вода, потім з другого, де була жива вода,— і брати ожили!

Закопали брати рогате чудовисько в ту ж саму яму, де їм довелося лежати, придавили зверху важкими каменями, а стовп спалили. І як тільки вони це зробили — тієї ж миті заїзний двір зникнув, ніби його й не було!

## Лис-дроворуб

Було це дуже давно. В одному глухому лісі, далеко від людських осель, жили птахи. Жили спокійно, нікого не боялися. Гнізда свої звивали в кущах і мостили під деревами, тому що знали: їхнім пташеняткам ніщо не загрожує.

Якось до цього лісу, втікаючи від мисливців, забрався Лис. Забрався та й почав потихеньку красти пташенят. А щоб птахи не здогадалися про злодійство, він з кожного гнізда викрадав по одному пташеняті. Лис був хитрий, він розумів, що птахи своїх пташенят не рахують..

Але минув рік, минув другий, і птахи здогадалися, хто в них викрадає пташенят та почали вимощувати гнізда на деревах.

Пішов якось Лис на полювання, побігав лісом з висолопленим язиком, але всі гнізда на землі були порожніми. Здійняв Лис голову і помітив на деревах нові гнізда. Незабаром у цих гніздах з'явилися пташенята, проте дістати їх Лис уже не міг. День блукав він голодний, два блукав, три блукав — і ось що придумав: заліз Лис у хлів до одного мисливця та й украв сокиру.

Прибіг Лис до лісу, облюбував дерево, на якому виднілося кілька пташиних гнізд, і почав його підрубувати. Птахи почали його благати не робити цього, умовляли дати час пташенятам навчитися літати. Але Лис їх не слухав, поклав сокиру на землю та й каже:

— Гей, ви там, на дереві! Знайте, що я віднині — лісник самого падишаха. З міста надійшов наказ: заготувати на зиму для палацу падишаха гору дров...

Птахи намагалися вмовити Лиса:

— Любий Лисе, благаємо тебе, не рубай наше дерево. Зачекай всього два тижні. Якщо зрубаєш дерево, всі наші пташата загинуть. Попроси падишаха, адже в нього також є свої діти, він пожаліє нас.

А хитрий Лис відповідає:

— Можливо, падишах і погодився б з вашим проханням, але я підвладний не самому падишаху, а його візиру, в якого дітей немає. Цей візир дуже злий чоловік, він мене й слухати не схоче. Та якщо я принесу в подарунок кілька пташенят, то він, може, й погодиться зачекати.

Нічого робити, довелося птахам віддати Лисові по одному пташеняті з кожного гнізда. Лис поклав пташенят у мішок і поніс до себе в нору, де смачно поїв. Наступного дня він пішов на інший кінець лісу і знову взявся за свою брудну справу.

Дуже швидко птахи розкрили лисячу хитрість. Адже часто літали одне до одного в гості і ділилися новинами. Вони почали стежити за Лисом і помітили, що той приносить в нору мішок з пташенятами, а вилазить відти з порожньою торбою. Одна хоробра пташка навіть залетіла в нору, щойно Лис, взявши сокиру і закинувши за плечі мішок, пішов на полювання. Забралася пташка в нору, дійшла до самісінького кінця її, але не знайшла нічого, крім пір’я.

Довго міркували птахи, радилися, як їм помститися Лису, як перехитрити його? Думали-міркували, а придумати нічого не змогли.

Та якось до лісу завітав мисливець і поставив під деревом калкан. Пригорнув його листям та й пішов собі додому. Птахи чекали, коли Лис сам потрапить у капкан, та Лис і не думав підходити до цього дерева. Адже на цьому дереві не було жодного гнізда! І тоді птахи вирішили перехитрити Лиса! І ось як це зробили.

Дочекалися птахи, коли Лис почав рубати дерево неподалік від замаскованого капкана, і тоді один з них сів неподалік від Лиса і, волочачи крило по землі, почав повільно підстрибувати. Лис помітив птаха, подумав, що поранений, що в нього підбите крило й, облишивши сокиру та мішок, кинувся за легкою здобиччю.

Пташина підпускала Лиса якомога ближче й відлітала вбік. Так заманила до того самого дерева, під яким стояв капкан. Забувши про обережність, Лис, побачивши, що знесилена пташина лежить під деревом, стрибнув до неї — і втрапив до капкана!

Через кілька днів мисливець навідався до лісу, вийняв Лиса з капкана та й поніс додому.

Ось так птахи помстилися хитрюзі Лису.

## Золота колиска

Було це дуже давно — може, невдовзі після створення світу. Аби не дати людям стати господарями на землі, Джини почали сварити людей поміж собою. Сварили рідних та близьких, друзів і сусідів, роди й племена, цілі народи. На тих, хто не хотів підкорятися їхній волі, насилали громи та блискавки, зливи і град, суховії, сарану, висушували до дна криниці й джерела, знищували худобу

Джини добре знали — чим більше люди ворогують між собою, тим легше їх підкорити, вигнати з рідної землі, знищити. Так сталося в країні під назвою Крим. Люди навіть забули, коли та через що виникла перша сварка. Хто першим оббрехав сусіда, образив друга, пішов війною на сусідній народ? Здавалося, що люди народжувалися на світ зі злобою і ненавистю в душі, здавалось, що й у Криму завжди жили два неприязних народи: горяни і степовики.

Щоправда, і в горах, і в степах збереглися легенди, в яких розповідалося про ті часи, коли люди жили мирно та дружно, як одне плем’я,— допомагали взаємно у скрутну хвилину.

Ті, що жили в горах,— плекали сади, вирощували виноград, ходили на полювання, виготовляли з деревини вугілля, видобували сіль. Ті, що жили в степу, випасали буйволів, верблюдів, коней, корів, овець. Степовики пряли вовну і в’язали з неї одяг, ткали килими. Вони вибивали-валяли повсть і спорудясували з неї житло — юрти. Вичиняли шкіру і шили з неї постоли-чарики, чоботи, виготовляли бурдюки, в яких зберігали бузу і кумис. Сіяли ячмінь і пшеницю та випікали з них хліб. Із гірських сіл спускалися в степ по вовну і шкіру, пшеницю, сир і масло. Степовики підіймалися в гори по цілющий мед, сіль, горіхи, виноград, яблука та груші. Хто й коли кинув між ними списа розбрату, посіяв траву ненависті? Цього ніхто не пам’ятав.

Ворожнеча то затухала, то спалахувала з новою силою. Люди відбирали одне в одного поля, сади, пасовиська. Забирали худобу, спалювали трави, посіви, ліси. Хани родів люто ненавиділи один одного і виводили на смертельний бій своїх кращих воїнів. Навіть звірі і птахи ворогували між собою. Ось що наробили підступні Джини...

Минав час. У хана гірських племен народився син. Хлопчик підріс, і його вихователем призначили колишнього раба, воїна-степовика. Удень старий воїн навчав ханового сина військового мистецтва, а вечорами розповідав про роздолля степового Криму, про кінні перегони, змагання воїнів, про місяцеликих красунь-дівчат.

Підростала дочка і в хана степовиків. Слава про її красу долетіла і до гір. Чи то птахи принесли її сюди, чи то вітри, які за одну мить могли долетіти від узбережжя моря на край степу й повернутися назад, нашептали про юну красуню садам і лісам, гірським вершинам, а народні оповідачі, яким була відома мова шелесту листя у дібровах, біля кам’яних верховин, рознесли цю звістку по гірських селах.

Від всюдисущих торгівців дізнався ханів син, що в степу готується велике свято, що відбудеться вибір нареченого для ханської дочки. Юнак не став більше очікувати — темної ночі він змінив свій одяг на пастуший, осідлав свого улюбленого коня та й помчав у степ.

А в цей час у степу розпочалося свято. На березі річки встановлено тисячу юрт, і серед них одна найвища, сніжно-біла — юрта хана. У великих мідних казанах варилися овечі туші, в шкіряних бурдюках настоювалися хмільний кумис і п’янка буза. Музиканти лаштували свої інструменти, джигіти — коней, воїни - шаблі й луки. Сюди з усіх кінців степу примчали славні батири, сміливі джигіти, найспритніші вершники.

Всі претенденти на руку ханської дочки, ведучи за вуздечку коней, пройшли перед юртою, де на високих подушках сидів сам хан, його служники та дочка-наречена. Побачив син гірського хана дівчину — і затремтіло у нього серце. Адже не тільки з найкращими джигітами степу він повинен був позмагатись, а ще й перемогти дівчину у стрільбі з лука, наздогнати її у кінних перегонах.

З найкращими борцями степу змагався юнак — і переміг їх завдяки способам, яких навчив його вчитель. Не було йому рівних і на змаганнях джигітів. Найспритнішим і найбільш вдалим був він і в козолупстві. Та ось настав час змагатися з самою принцесою. Дівчина вистрілила з лука, і слідом вистрілив він. Стріла наздогнала стрілу принцеси і розколола її. На найпрудкішому коні помчала дівчина в степ, але він наздогнав її, і вони разом повернулися до ханської юрти. А це означало, що принцеса обрала собі судженого.

Хан здогадався, що перед ним не простий пастух. Він запросив юнака до юрти і попросив розповісти про себе правду. Почувши сповідь юнака, хан замислився. Він порадився зі своїм почтом і дав згоду на весілля дочки. Хан вирішив, що поріднившись з ханом гір, він відновить мир та злагоду між народами, які живуть у Криму.

Настав час, у молодих народився син. Степові умільці відлили йому колиску з щирого золота й оздобили її чарівними узорами. Старики прочитали над колискою сто одну молитву й окропили її водою, настояною на степових травах. За давнім повір'ям, ці трави вселяли в людину мужність, мудрість і довголіття.

Довго шукав хан гір пропалого сина, а коли дізнався, що він у стані ворогів, оголосив війну степовому народу. Два величезних війська вишикувались одне перед одним. Лучники натягли тугі луки, джигіти поклали на загривки коней гострі шаблі, аскери виставили наперед разючі списи. Ще трохи — і земля здригнулася б від кривавої битви!

Та ось назустріч війську горян вийшли ханів син і його дружина. Вони несли золоту колиску, в якій лежав малюк. Горяни впізнали ханового сина, упізнав і хан свого сина та наступника. Джигіти уклали шаблі до піхов, аскери опустили гострі списи, лучники закинули за спини сагайдаки з луками.

На небувалий бенкет з’їхалися всі степовики і горяни! Хани сиділи по обіруч золотої колиски, де лежав їхній спільний наступник. Так настав мир. І знову, як багато років тому, горяни почали спускатися до степовиків по вовну, шкіру, пшеницю, бузу і кумис, а степовики підійматися в гори по мед, виноград, горіхи, яблука і груші.

Того дня, коли між горянами та степовиками було укладено мир, біля підніжжя гори, звідки починався безкрайній степ, забило дзвінке прозоре джерело! Щоб вода не входила в землю, джерело облицювали мармуром, а під струмок підставили золоту колиску.

Степ, гори, узбережжя облетіли чутки про чарівні властивості води, зачерпнутої із золотої колиски. На світанку до джерела прилітали птахи зі своїми пташенятами, прибігали звірі зі своїми звірятами, приходили люди і приводили дітей, щоб окропити їх прозорою водою із золотої колиски. Кожен, хто вмивав обличчя, руки, тіло, випивав пригорщу води, той зовсім змінювався. Діти виростали дужими і здоровими. Хворі й каліки ставали здоровими і красивими. Кожен, йдучи від чарівного джерела, прив’язував до гілок кущів і дерев, що росли поруч, різнокольорові клаптики і хусточки. Джерело і його золота чаша стали найдорожчою святинею народів Криму.

Люди думали, що так буде завжди, але підступні Джини, відчувши, що втрачають владу на землі і що добро починає брати гору над злом, злякались. Довго шукали вони того, хто б розбив золоту чашу й осквернив джерело. Шукали, але не знайшли. І тоді самі Джини викрали золоту колиску, а джерело стерли з лиця землі, начеб його й не було в степу. Джини розпустили поговір, що це зробили люди гір, а в горах — що це справа рук степовиків.

І знову розгорілася ворожнеча! Знову забряжчали шаблі, засвистіли стріли, запалали пожежі. Знову почали гинути ні в чім не винні люди...

Одного разу в селище, розташоване неподалік Судака біля підніжжя гори, прийшов бідний згорблений дідусь. Він постукав у двері хатини, де жив виноградар на ім’я Айдер, що мав дружину і семеро малолітніх синів. Старого впустили до хати, подали води вмитися і помити руки, нагодували, напоїли. Поклали спати. Удосвіта, коли ще всі спали, старий розбудив господаря дому і розповів йому таємницю, як Джини викрали золоту колиску. І ще він сказав, що синам Айдера буде послана сила, аби у відкритому бою вони перемогли самого царя Джинів. Але цю таємницю Айдер зможе відкрити синам лише в день, коли найменшому виповниться вісімнадцять років. Старий дав Айдеру гроші на купівлю зброї і сказав, у якого із відомих ковалів він повинен її замовити. І ще він дав Айдеру мазь, якою той повинен був змастити зброю. Рештками чарівної мазі перед початком бою воїни повинні змастити собі руки й обличчя. Сказав старий і про те, як можна заманити на вершину їхньої гори царя Джинів. Сказав — і зник!

В день, коли найменшому сину виповнилося вісімнадцять років, старий зібрав синів, відчинив скриню, в якій зберігалася зброя, розповів про таємницю золотої колиски. Сім білих круторогих цапів зловили сини у горах, привели їх на вершину гори і прив'язали до скелі. Три дні і три ночі чекали вони на царя Джинів. На світанку четвертого дня, зачувши мекання цапів, прилетів на вершину гори цар Джинів. Сини на нього вже чекали.

З ранку до вечора тривав бій. Жителі навколишніх сіл з острахом дивилися на вершину, де зблискували шаблі, гримів грім і до самого неба здіймався кам’яний пил. Сини перемогли Джина. Вони порубали його на шмаття, але перед тим, як віддати Богові душу, Джин наслав на них закляття й обернув їх на кам’яні стовпи. Старший брат геть забувся про чарівну мазь, яку йому дав батько, тому й подіяло на них закляття Джина...

Коли осів пил, люди помітили на вершині гори рядок кам’яних стовпів, що стояли, як зубці у гребінці. Тому й назвали безіменну гоpy — Таракташ, Кам’яний гребінь. Безмірним було горе батькіи. Упродовж дня посивів і згорбився Айдер. Він відшукав на горі коробочку з маззю і все зрозумів. Він змастив рештками мазі стовпи, але це не допомогло, сини не ожили.

Про подвиг синів дізналися не тільки в горах, а й у степу. Люди на якийсь час перестали ворогувати, однак чорна підозра і страх не залишали їх. Якось до Айдера уві сні прийшов той самий бідний дідусь і сказав, що Айдер повинен каменем видовбати біля підніжжя гребеня колодязь у свій ріст і наповнити його росою... Старий ще щось хотів сказати, та раптом за його спиною з’явилася велика тінь і проковтнула дідуся. Айдер прокинувся, вибіг з дому і встиг побачити, як кудлата чорна хмара відпливає геть.

Наступного дня Айдер взяв у руки камінь і почав довбати біля підніжжя гребеня колодязь. Повільно і важко просувалась робота, але Айдер не здавався. Він вірив, що настане день, коли він поверне синам життя і вони зможуть відшукати те місце, де Джини ховають золоту колиску.

Із гірських та степових сіл приходили люди і приносили Айдеру одяг, їжу, загострені каменючки. Вони дивувалися, дивлячись, як він довбає камінцем камінь, дивувалися тому, що він ні на мить не залишав своєї роботи... Айдер знав, що люди з гір і степів чекають на диво, що варто йому зупинитися, як тут же спалахне притихла ворожнеча і не припиниться доти, доки горяни і степовики — геть усі не стануть покірними рабами Джинів...

## Чарівний птах

Колись дуже давно жили в місті Ак-Мечеть чоловік і жінка. Жили вони душа в душу, у злагоді з усіма сусідами і, хоча не були багатими, хто й коли б не постукався до них у двері — чи то сусід, чи випадковий подорожній,— кожного зустрічали як любого гостя: запросять до хати, нагодують, напоять, якщо потрібно й спати покладуть. І щоразу, коли гості прощаючись, запитували, яку молитву хотіли б господарі почути, ті відповідали: «Молитву з проханням послати нам сина».

Напевно Всевишній почув ці молитви, і якось пізнього вечора, повертаючись із сусіднього села, чоловік і дружина зненацька надибали на згорток. Роз горнули його, дивляться — лежить немовля й солодко спить. Принесли вони дитину додому покликали сусідів і розповіли, де і як знайшли згорток. Вони дуже непокоїлись, що хтось загубив свою дитину і тепер не знає, де її шукати. А сусіди й кажуть: «Ми не раз та й не двічі молили Всевишнього, щоб послав вам сина. Бог, видно, нас почув і виконав прохання. Отож ця дитина — ваша, ростіть її, і синок на старості літ допомагатиме вам».

Так сказали сусіди, і господарі не стали їм перечити. Хлопчик ріс і з кожним днем ставав таким розумним, що батьки не могли ним натішитися. Щоразу, вкладаючи сина спати, мати розповідала йому казки. Найбільше хлопчикові подобалася казка про чарівного птаха Руха.

Коли хлопчик підріс, він вирізав з дерева маленького птаха, котрий вміщався в нього на долоні, а замість очей прорізав дірочку, куди потрібно було вставити зоряний камінчик. У казці, яку йому розповідала мати, господар кам’яного птаха знайшов зірочку, що впала з неба, вставив її замість ока — і птах ожив!

Щоразу, йдучи з дому на пошуки зірочки, хлопчик брав птаха з собою. Якось у горах хлопчик натрапив на старого чоловіка, який лежав бездиханним. Хлопчик приволік старого до джерельця, вмив його, влив йому в рот холодної води. Коли той прийшов до тями, хлопчик поділився з ним хлібом і сиром, розповів йому про себе, про своїх батьків. Довго розмовляли вони. Старенький навчив хлопчика чарівних слів і заклинань, а коли почув про птаха, дістав з кишені рубінове зернятко і сказав:

— Коли тобі потрібно буде в одну мить дістатися до будь-якого міста чи села, встав це зернятко в око птаху і скажи, куди тебе доставити.

Віддав старий рубінове зернятко — і зник! Хлопчик дістав з кишені дерев’яного птаха, вставив зернятко,— птах ожив і перекинувся в могутнього Руха. Хлопчик сів на нього, тихо сказав: «Додому» — і за якусь мить був уже вдома.

Минав час, хлопчик ріс, став струнким, красивим юнаком. Одного разу він йшов через майдан і побачив біля палацу дівчину незвичайної краси. Вона також помітила юнака і усміхнулася йому. Дівчина пішла в палац, а юнак підійшов до вартового і запитав, хто вона? Вартовий відповів, що це менша сестра наступника хана і що вона приїхала в гості до брата.

Повернувся юнак додому і просить батька:

— Тату, чи можете ви посватати за мене дочку хана?

Злякався батько:

— Що ти, синку! Хан як почує, з яким проханням я до нього прийшов, відразу ж накаже відрубати мені голову. Хіба ж погодиться хан породичатися з такими бідняками, як ми? У нас навіть грошей для подарунка, гідного нареченої, немає...

Довго вмовляв син батька. Він запевняв його, що виконає будь-яке доручення хана. Батько порадився з матір’ю, а та й каже:

— Тебе можуть не допустити до хана, а мене допустять. Давай-но, батьку, піду я сватати наречену для нашого сина.

Наступного дня мати зодяглася в найкраще вбрання та й пішла в Бахчисарай. Біля входу до палацу її зупинила варта і запитала, що її привело? Жінка відповіла:

— Я прийшла до хана з дуже важливим дорученням. І сказати про нього можу тільки йому самому.

Варта пропустила її. Біля входу до зали приймань її зупинив візир. Зупинив і запитує, з яким проханням прийшла вона до хана? Жінка й каже:

— Я прийшла до нього у дуже важливій справі, котра стосується тільки нас двох, а більше нікого. Крім того, я принесла йому дорогий подарунок...

Візир підвів жінку до хана. Жінка поклонилася йому і, розв’язавши торбину, поставила перед ним дерев’яну статуетку. Хан упізнав себе верхи на улюбленому коні. Був вражений витонченістю роботи. Володар підкликав вельмож і спитав:

— Як гадаєте, хто вирізьбив цю річ і кого він вирізьбив?

Подивилися вельможі й кажуть:

— О могутній хане! Великий майстер зобразив тут вас і вашого улюбленого коня. Ця річ не має ціни, вона прекрасна!

Хан подякував жінці за подарунок і запитав, яку нагороду вона бажала б отримати? А жінка йому й каже:

— Великий, могутній і прекрасний володарю! У вас є дочка, яку Аллах наділив незрівнянною красою. У мене є син, з яким ніхто з ваших підданих не може змагатися в майстерності й завзятті. Сам великий Тенрі створив їх одне для одного...

Жінка хотіла ще щось сказати, але хан не дав. Він підскочив як розлючений лев:

— Нікчемна жінко! Ти насмілилася прийти сватати за якогось нікчемного ремісника мою єдину дочку?! Варто! Заберіть її, нехай кат негайно відрубає їй голову!

Але жінка не злякалася. Ось що вона відповіла ханові:

— О великий хане! За вашими ж законами я, засуджена до відсікання голови жінка, маю право на останнє слово...

Хан трохи заспокоївся і буркнув:

— Кажи, я слухаю.

— Я прожила тривале життя і не чула, щоб у будь-якій державі падишах, хан чи султан скарав на смерть сваху. Сам Бог створив її для того, щоб вона поєднувала серця молодих, допомагала створювати нові сім'ї, примножувати число підданих у державі. Ви можете мене стратити, одначе лиха слава про вас, як про хана, який стратив сваху, облетить увесь світ. Минуть роки, ми з вами будемо лежати в сирій землі, та всі свахи світу згадуватимуть вас недобрим словом...

Замислився хан. Так розумно, хитро і переконливо не вмів говорити жоден з його візирів. Мабуть не даремно в старовину мудрі люди казали: «Якщо хочеш знати, якою виросте дитина, подивися на її матір». Якщо в її сина золоті руки і на додачу до таких рук світлий розум, винахідливість, сміливість, чому б не випробувати його?

— Я приймаю подарунок твого сина,— сказав хан,— і хочу дати йому доручення. Якщо він його виконає, тоді поговоримо про весілля. Ось моє доручення: неподалік від міста Солхат є річка Сувбаші. На березі стоїть пекарня, де щодня випікають повен кошик коржів. Господар пекарні коржі не продає, не роздає безплатно. Він кладе їх на дерев’яну тацю і опускає у воду. Нехай твій син дізнається, в чому полягає таємниця вчинку пекаря. Для чого він це робить?

Повернулася мати додому і розповіла синові, яке доручення дав хан.

На світанку син вийшов на дорогу, дістав з кишені птаха і незабаром опинився на березі річки Сувбаші. Саме в цей час пекар укладав свіжі коржі на кілька дерев’яних таць і пускав їх за водою. Кілька днів сидів юнак на березі і спостерігав за пекарем. Нарешті наважився і підійшов до нього:

— Батьку, я котрий день спостерігаю за вами. Скажіть, який чарівник змусив вас прийняти таку нелегку обітницю? Кому призначені ці коржі?

— Залиш мене, синку, в спокої,— сказав пекар,— не відволікай від справи.

Одначе юнак не відступився:

— Батьку, ви повинні сказати. Я не піду звідси, доки не відкриєте вашу таємницю.

Бачить пекар, що юнак не відступиться від свого, подумав та й каже:

— Якщо ти зумієш виконати моє одне доручення, так тому й бути. Скажу тобі всю правду. Неподалік Судака є село Таракташ. Свою назву воно одержало від кам’яного гребеня на вершині гори. Біля гори ось уже кілька років живе чоловік, який з каменем у руці намагається викопати колодязь біля скелі. Для чого він це робить? Розгадаєш його секрет — я відкрию тобі свій.

Наступного дня юнак був біля підніжжя кам’яного гребеня. Відшукав того чоловіка, який з каменем у руці копав колодязь. Юнак підійшов до нього, привітався, поділився з ним хлібом та сиром. Підживилися вони, і лише потім юнак запитав:

— Батьку, заради чого ви довбаєте каменем камінь? Для чого вам цей колодязь?

Довго опирався копач колодязя, але зрозумівши, що юнак не відстане від нього, сказав:

— Я відкрию тобі свою таємину, якщо ти виконаєш одне моє доручення. На вершині гори Демерджі є печера, в якій живе чарівник. Йому одному відома таємниця Золотої Колиски...

Наступного дня юнак був на вершині гори Демерджі. Він довго не міг відшукати серед каміння вхід до печери. Пригадав заклинання, якого ще в дитинстві навчив його дідусь. Промовив він це заклинання і в нього очі стали втричі пильніші. Відкотив убік одного з валунів — і побачив вхід до печери.

Все глибше й глибше під землю спускався юнак, поки не опинився у великій мармуровій залі, осяяній тисячею світильників. У кінці зали на троні сидів одноокий Змій. Він дуже здивувався і каже:

— Хоробрий юначе, що привело тебе в наше царство? Чи знаєш ти, що звідси живим ще не виходила жодна людина?

Юнак йому відповідає:

— Мені сказали, що в глибині землі, в печері, живе старий чарівник, якому відома таємниця Золотої Колиски...

Змій голосно зареготав, зблиснувши круглим, як яблуко, оком:

— О хоробрий юначе! Придивися пильніше до світильників нашої печери. Чаша кожного з них виготовлена з черепа сміливця, який спускався сюди, щоб дізнатися таємницю Золотої Колиски. Чарівник. якого ти шукаєш, це я.— Змій тої ж миті перекинувся в маленького горбаня з довгою білою бородою.— Якщо дуже жадаєш, я відкрию таємницю, але з підземелля ти вже ніколи не вийдеш. Вибирай.

— Я хочу почути таємницю,— твердо відказав юнак.

— П'ятсот років тому зміїний цар, мій батько, викрав у степових народів Золоту Колиску і заховав її в глибинах гори Демерджі. Батько боявся, що колиска дасть людям таку силу, що вони зможуть знищити весь наш рід. Люди довго й наполегливо шукали Золоту Колиску, йшли на муки і смерть, але не втрачали надії знайти її і звільнитися від зміїв. Минав час, і в селі, котре нині називається Таракташ, у родині виноградаря Саїда народилося семеро синів. Вони виросли, стали батирами, і хтось сказав їм, що вони можуть подолати зміїну силу і знайти Золоту Колиску. Але батько випередив їх. Сутичка сталася неподалік села, де вони жили. Батири перемогли батька, ще трохи і вони могли дізнатися про таємницю нашої печери. Тоді я зібрав усі свої чарівні сили і перетворив їх на камінь. А щоб люди в усі часи могли бачити, до чого призводить боротьба зі зміями, я помістив їх на вершині гори одне біля одного і вони стали схожі на зубці кам’яного гребеня...

Я не лише обернув батирів на камінь, а й закляв їх. Якщо їхній батько викопає біля підніжжя гребеня колодязь, завглибшки у власний зріст, і наповнить його росою — джигіти оживуть. Не знаю звідки, але старий дізнався про таємницю закляття, але не про всю. Він не знає, що в кутку його землянки, на глибині двох ліктів, заритий зоряний уламок, міцний, як алмаз, що лише ним, цим уламком, можна видовбати колодязь потрібної глибини. Але й це ще не все...

Після того, як батири оживуть, усі ковалі цієї землі повинні зібратися на вершині Демерджі і викувати сім мечів, завдовжки в сімдесят ліктів. Узявши в руки ці мечі, батири по черзі повинні сім разів ударити вершину гори і розрубати її надвоє. Ось тоді відкриється світові наша печера і трон, усередині якого знаходиться Золота Колиска. Навіть я не в змозі буду перешкодити батирам повернути своєму народу святиню, тому що зі смертю батька наш рід втратив силу влади над денним світлом, над поверхнею землі... Але, на наше щастя, ні Саїд, ні його народ ніколи не взнають до кінця таємницю закляття.— Старий знову перекинувся на великого змія і, сяйнувши рубіновим оком, додав: — Я дотримав слова, розкрив тобі таємницю Золотої Колиски. Тепер готуйся до смерті, готуйся стати тисяча першим світильником у моїй родовій печері.

Юнак подякував Змієві за розповідь і попросив виконати передсмертне його бажання.

— Я виконаю твою останню волю,— сказав Змій,— кажи.

Юнак подумав-подумав — і ось що він побажав:

— О великий Змію! Я вражений твоєю силою та могутністю. На моїх очах з величезного Змія ти перетворився на людину, з людини — знову на могутнього Змія. Перед смертю я хотів би переконатися, що ти можеш перекинутися на маленьку пташку, ну, хоча б на кажана...

Змій розсміявся і на очах у здивованого юнака перетворився на маленького сліпого кажана... Юнак вихопив з кишені свій амулет-птаха, вставив рубінове око і зник! Він не боявся погоні, адже Змій сам сказав, що їхній рід позбавлений сили на поверхні землі.

Юнак, опинившись на вершині гори Таракташ, розповів виноградарю Саїду все про закляття Змія. Вони разом викопали уламок зірки, і тепер Саїд міг вдень і вночі трудитися, впевнений у тому, що поверне життя синам.

А вже наступного дня юнак сидів на березі річки Сувбаші і розповідав пекареві таємницю семи батирів. Пекар з великою увагою вислухав юнака й відкрив йому свою таємницю:

— Багато років тому місце, де перед нами тече вода, було твердою землею, на якій стояли мій дім, пекарня, ріс сад, а річка протікала нижче. Я, мій батько, дід, прадіди пили воду з цієї річки, напували худобу, поливали сад. На цій воді наші матері варили страви. Перш ніж помолитися, ми цією водою омивали обличчя, руки, ноги. Прямо на березі стояв водяний млин, збудований моїм дідом, клуня із запасами пшениці. Жителі всіх навколишніх сіл у нас мололи зерно. Від млина залежав наш добробут.

Того року в горах випало багато снігу, й навесні, коли сонце зігріло землю і розтанув сніг, річка розлилася, вийшла з берегів і понесла в море млин з його кам’яними жорнами, клуню із запасами зерна. Від розпуки я кинув у річку камінь і тричі плюнув, голосно проклинаючи її вчинок. А назавтра пішов я у місто, аби домовитися з майстрами про будівництво нового млина. Та коли повернувся, не було вже ні моєї хатини, ні саду, ні конюшні... Не вціліла й моя сім’я. Річка проковтнула все це і пішла під землю. Вночі, уві сні, до мене прийшла Володарка води, прокляла і наказала щодня випікати коржі та пускати їх за водою. Я й донині виконую її наказ, сподіваючись, що моя родина — мати, дружина, діти, внуки — всі живі і перебувають під землею у володіннях Володарки води. Якось рибалки, неподалік од берега моря, де змішується солона морська вода і прозора вода нашої річки, виловили дерев’яну тацю, на якій був намальований наш старий млин! Його часто малював на піску мій любий онук...

Я вірю, що Володарка води колись змилостивиться наді мною, пробачить мені мій гріх і винесе на поверхню моря мою сім’ю так само, як вона це зробила з тацею.

Мельник прочитав молитву на честь Володарки води, змочив руку у воді річки і провів по обличчю.

— О хоробрий юначе,— мовив він наостанку,— ти єдиний з людей, кому я повідав свою печальну таємницю. Бережи її, а коли будеш молитися — не забувай згадати добрим словом Володарку води. Може, вона змилостивиться наді мною...

Повернувся юнак додому. Батьки на радощах зарізали барана, запросили в гості сусідів і подякували Всевишньому, що повернув їм сина живим та здоровим.

Юнак попросив батьків дати йому трохи грошей. На ці гроші він замовив паперовим майстрам з міста Солхат сто аркушів білого паперу завдовжки з аршин і завширшки з півтора ліктя. А коли папір був готовий, засів за роботу. Сто днів і ночей трудився він не покладаючи рук. Сто чудових чарівних малюнків намалював з одного боку паперу, а на другому — тонким пером і чорною тушшю відобразив історію розкритих ним таємниць. Батько юнака замовив майстрам виготовити шкіряну оправу, а карбувальників попросив оздобити її сріблом та золотом.

Коли книга була готова, син, батько й мати вирушили до палацу. Хан і його почет були вражені величиною книги, її красою. Три дні і три ночі найкращі читці палацу не зупиняючись, по черзі, сторінку за сторінкою читали сказання про Золоту Колиску, про Володарку води. Разом з усіма читців слухала й дочка хана, яка не зводила з юнака очей.

Хан виконав свою обіцянку. Сорок днів та ночей тривало весілля. В Ак-Мечеті, поряд з палацом наступника, їм збудували новий красивий будинок.

Якщо ви будете в ханському палаці і спуститеся в царські сховища, на жаль, ви там не знайдете тієї чарівної книги. Вона згоріла. Якось у Бахчисарай прийшло військо султана й обстріляли місто з гармат. В палаці спалахнула пожежа, у вогні якої згоріло багато історичних реліквій. Що ж до Володарки води, ми не знаємо, чи зжалилась вона над нещасним пекарем. Записів, переказів чи легенд про це не збереглося. Одне нам відомо, що ображена річка й понині несе свої води під землею і далеко від людських очей зливається з голубими водами Матері води — глибокого і неспокійного в осінні дні Чорного моря.

Про чудового виноградаря Саїда та його синів-батирів уже не пам’ятають у селі Таракташ. Та нам відомо, що Саїд за допомогою зоряного каменя викопав колодязь, але наповнити його росою не встиг. Не вистачило йому одного життя. А всевладний над земними глибинами Змій влаштовував страшні землетруси на півострові, згадуючи про хитрого юнака, що вивідав у нього таємницю Золотої Колиски. Ці землетруси засипали колодязь каменюччям. Але й сьогодні, як пам’ять про ті далекі часи, височить над селом Кам'яний гребінь — Таракташ.

## Золото є, а радості нема

Жили собі на світі два сусіди. Один багатий бай: дім — повна чаша, другий бідняк — повна хата дітей. Як тільки наставав вечір, багатий брав на засув ворота, випускав у двір злих собак і спав, прислухаючись до кожного шурхоту: чи не злодії бува?

А бідний щовечора повертався з роботи, приносив у вузлику крупу, дружина варила суп і годувала дітей та чоловіка. Поївши, бідняк брав саз і, граючи на нім, співав дітям веселі пісні, а діти підспівували йому. Бай не раз чув, як веселиться сім’я бідняка, і дуже дивувався. Якось він глузливо запитав у того:

— Послухай, сусіде, даю свою голову на відруб, що, коли у твоїй кишені півдня ритися, то й копійчини у ній не знайдеш! Чого це ти і твоя сім’я щовечора так веселитеся?

— Маючи хату, в якій можна ходити пригнувши голову, маючи їжу, від якої не зажирієш, маючи дітей, які вже навчились бігати, про що мені ще турбуватись і чого сумувати?

— Але ж діти твої незабаром виростуть, і ти мусиш подумати про їхнє майбутнє,— каже багатий сусід.— Ну, та гаразд, я подарую тобі горщик золота, і коли твої сини стануть джигітами, ти купиш кожному з них дім, коня і дружину.

Приніс бідняк золото додому, показав його дружині, дітям. Довго міркували над тим, як їм зберегти дорогоцінний дарунок, а потім узяли та й закопали горщик у дворі під деревом.

І відтоді затихли у дворі бідняка сміх, пісні, гамір. Лягаючи спати, він ні на хвилину не забував про золото, а багатий сусід, задоволений своєю винахідливістю, лиш посміхався у вуса.

Нарешті бідняк не витримав: на світанку він викопав горщика із золотом і прийшов до сусіда. Прийшов і сказав:

— Забери, будь ласка, свій подарунок! Ти мені не горщика із золотом подарував, а величезну макітру клопотів.

Сказавши, поставив перед сусідом горщик і квапливо пішов додому.

Наступного дня у дворі бідняка знову залунали жарти, сміх, пісні, на заздрість багатому сусідові.

## Алім

Жив собі дуже бідний чоловік, у якого коня не було, щоб обробити, свій клаптик землі, корови не було, щоб подоїти і напоїти теплим молоком дітей, овець не було, щоб настригти вовни, наткати матерії і пошити добротний одяг. Зате дітей мав повну хату, тому й наймитував у багатих задля мірки пшениці, головки сиру, аршину матерії.

Найстаршим з-поміж дітей був Алім. І коли батько помер, довелося йому йти в місто на заробітки, щоб прогодувати братів і сестер!

Ходив він містом, ходив, стукав не в одні двері, але скрізь погоджувались взяти хлопця на роботу лише за хліб, за дах над головою. Та не за себе турбувався Алім — думав про матір, про братів та сестер...

Ходив Алім, ходив і прийшов на ринок, до місця, де наймали на роботу поденників. Став Алім збоку та й роздивляється. Тут підходить до нього один господар та й каже:

— Мені потрібен добрий і кмітливий працівник. Потрібен всього на тиждень, але я заплачу тисячу динарів!

Здивувався Алім. Це ж треба: всього тиждень роботи — і одержуй повний гаманець динарів... Такі гроші бувають, певне, тільки у падишаха та його візирів. Мабуть, неправду каже цей чоловік.

— Що ж це у вас за робота така, якщо платите за неї тисячу динарів?

— Якщо ти мені не віриш,— відповідає чоловік,— то можу поклястися на Корані. А робота зовсім не важка, головне в ній — кмітливість і сміливість. Ходімо зі мною і переконаєшся сам.

Повірив Алім словам чоловіка, пішов за ним. Той привів Аліма додому, нагодував, напоїв, одяг новий дав і наказав три дні відпочивати. На четвертий день господар запряг у воза пару добрячих коней, позад воза прив’язав бика, наказав Аліму сідати, і вони поїхали.

Їдуть день, другий. Алім, лежачи на соломі, розмріявся: «Зароблю тисячу динарів і на ці гроші ми побудуємо нову хату, купимо коней, віз, корів, стадо овець. Придбаємо мамі, сестрам і братикам новий одяг, а на решту грошей накупимо багато-багато смачнющої їжі та й запросимо в гості все село...»

Алім так замріявся, що не помітив, як під’їхали до підніжжя високої гори. Господар зупинив коней, відв’язав бика, зарізав його, вивернув шкуру, зробив з неї мішка і наказує Аліму, щоб той залазив у нього. Алім злякався, а господар і каже:

— Залазь у цю шкуру і чекай. Незабаром прилетять великі птахи й піднімуть тебе на вершину гори, де лежать золоті самородки і коштовне каміння. Ось тобі чотири торбини, наповниш їх і скинеш униз. За цю роботу дам тобі тисячу динарів.

— А як же я потім спущуся вниз? — запитує Алім.— Гора ж така висока й крута...

— Не бійся, там є потаємна стежина. Я тобі потім скажу, як її найти.

Алім узяв торби, заліз у шкуру і почав чекати. Незабаром почув шум крил і голосні крики птахів. А ще відчув, як його підхопили
і понесли вгору...

Підняли птахи шкуру бика на скелю і заходилися роздирати її на шмаття. Алім вистрибнув зі шкури та як зарепетує, як замахає руками. Птахи злякалися й полетіли геть. Алім трохи отямився, дивиться, а все довкруж усіяно кістками, і між ними лежать золоті самородки та коштовне каміння. Алім обережно підібрав кістки і склав осторонь, наповнив торби золотими самородками й коштовним камінням та й скинув донизу. Скинув і сидить очікує, коли господар погукає йому знизу де та стежина, якою він зійде з гори.

Чекав Алім, чекав, підповз до краю скелі, дивиться вниз, а там нема ні підводи, ні господаря... Гірко заплакав Алім. Зрозумів, що обманув господар його. І, мабуть, не його першого... Не дочекається його мати, не дочекаються брати й сестри. І навіть не знатимуть, де лежать його кістки... Хто ж тепер їм допоможе, хто дасть їм шматок хліба?

Сонце піднялося високо-високо, стало жарко. Алім сховався за кам'яний виступ і задрімав. Прокинувся від крику птахів і шуму крил. Один з птахів, найбільший, опустився на камінь, під яким ховався Алім, і почав чистити пір’я.

Злякався Алім, притиснувся до каменя, завмер і майже не дихає. Не дай Бог, птах почує. Як тільки завмер, відразу зрозумів, що допомогти йому може тільки цей птах, більше ніхто. Алім потихеньку простягнув руку із-за каменя, ухопив птаха за ноги і з гучним криком потягнув його до урвища. Замахав птах крильми й опустився з важким вантажем на землю.

Повернувся Алім у місто і на коштовний камінчик, який дивом опинився в його кишені, купив у перукаря вуса і бороду, приклеїв їх, поміняв одяг і прийшов на ринок, став собі збоку та й стоїть. Він здогадався, що господар щоразу саме тут шукає того, хто недавно прийшов у місто, і не знає, яка недобра слава йде про господаря. Помітив господар новенького і відразу ж підійшов до нього:

— Я шукаю працівника, який хоче заробити за тиждень тисячу динарів. Мені потрібний сміливий і кмітливий чоловік.

— Я хочу заробити тисячу динарів і ні жодним динаром менше, але не за тиждень, а за три дні. Щодо сміливості, то собак і верблюдів я не боюсь. А ось щодо кмітливості... У молодості мені на голову упав шматок зірки... і відтоді мене прозвали зоряним дурником... Я зроблю все, що ти мені поясниш і накажеш...

Через три дні підвода зупинилася біля підніжжя гори. Господар зарізав бика, приготував шкуру, поклав до неї торби і пояснив Аліму, що він повинен робити. Алім удав, що дуже злякався та й каже:

— Ви хочете, щоб я став биком і їв траву?

Господар сміється:

— Не бійся, траву тобі їсти не доведеться. Ти трохи посидиш у шкурі, побуваєш на вершині гори...

— Я вам не вірю,— каже Алім.— От, якщо ви самі залізете в шкуру і я побачу, що ви не перекинулися на бика, ось тоді...

Вволю насміявся господар з дурного наймита і каже:

— Можеш сам переконатися, що я не збираюся перетворювати тебе на бика: коли б мені був потрібен ще один бик, я б купив його собі лише за півдинара!

Заліз господар у шкуру, а Алім тільки цього й ждав — зав'язав шкіряний мішок і викотив його на видноту. Не встиг господар опам’ятатись, як налетіли птахи і понесли здобич на вершину крутої гори.

Коли вони роздерли шкуру, господар виліз із мішка і гукає згори:

— Допоможи мені зійти вниз, я тебе озолочу!

А йому Алім відповідає:

— Спочатку ти скинеш мені торби з коштовним камінням, а потім я тобі розкажу, як спустився з гори, коли ти одурив мене й покинув напризволяще.

Зрозумів господар, що обвів його Алім круг пальця. Робити нічого, набив він торби самородками і кинув униз. «Якщо Алім живим і здоровим спустився з гори — певно ж, він знає секрет»,— міркував господар.

Алім підібрав торби, повантажив на підводу та й гукає:

— Тепер ми з тобою поквиталися! Якщо ти такий розумний і такий хитрий, здогадайся сам, як можна спуститися відти. Для цього досить бути сміливим і кмітливим!

Уперіщив Алім коней батогом і поїхав додому до матері, до сестричок та братиків, які очікували на нього з нетерпінням.

## Про крадія Амета і кишенькового злодія Мемета

Жила колись давно в одному великому місті дівчина, яку звали Зейнеб. Померли в неї батьки і залишили в спадок будинок. І щоб заробити собі на прожиток, вирішила вона здати частину будинку комусь у винаймання. Одного разу прийшов до неї чоловік на ім’я Амет і сказав, що він найме в неї собі житло за однієї умови: кімнату він займатиме лиш удень. Удень спатиме, а вночі ходитиме на роботу.

Зейнеб гадала, що цей чоловік спатиме вдень тому, що вночі він десь вартуватиме. Де саме, Зейнеб не запитувала.

Через тиждень до Зейнеб прийшов ще один чоловік. Він назвався Меметом і сказав, що хоче найняти в неї житло, але за однієї умови: вдень його не буде, він приходитиме лише на ніч. Зейнеб була дівчиною тямовитою: вона відразу зміркувала, що може одне й те ж саме житло найняти відразу двом і одержувати подвійну плату. Так вона й учинила.

Одного не знала Зейнеб, що не сторожем працює Амет, а просто він — нічний крадій і тому вдень відсипається, а вночі виходить на промисел. А стосовно Мемета — що той був кишеньковим злодієм. З раннього ранку і до пізнього вечора вештався він по міських базарах і крав гаманці в багатих купців.

Сподобалася квартирантам молода господиня, котра завжди зустрічала їх з усмішкою, смачно годувала, тримала напоготові чисту постіль. Закохалися Амет і Мемет у дівчину й почали залицятися до неї. Один пропонував їй руку і серце до заходу сонця, другий — після.

Коли Зейнеб дізналася, чим займаються її залицяльники, задумалась і пообіцяла кожному, що вийде заміж, якщо той облишить свій небезпечний промисел. Зейнеб вирішила, що так вона зуміє зберегти квартирантів і позбудеться непрошених женихів.

Якось прибіг додому Амет, сказав, що йому на якийсь час потрібно зникнути з міста. Зейнеб порадила змінити одяг, відрізала на дорогу окраєць хліба, півкруга сиру, дала голівку часнику і провела за міську браму.

Не встигла Зейнеб вернутися додому, як прибіг зляканий Мемет і також сказав, що він повинен залишити місто. І другого жениха Зейнеб спорядила в дорогу та провела за ту ж браму. І поспішив Мемет тією ж самою дорогою.

Тим часом утомлений Амет розташувався під деревом біля джерела, вийняв із торбини хліб, сир, часник та приготувався було підкріпитися, як тут підійшов Мемет. Він привітався з Аметом, розташувався поряд і теж дістав з торбини хліб, сир і голівку часнику. Амет здивовано помітив, що торби в них однакові, з одним і тим же візерунком, хліб — половини одного буханця, сир — половини одного круту, і навіть голівки часнику такі ж завбільшки і такого ж кольору. Амет запитав у нового знайомого, хто він і куди йде.

Мемет розповів докладно, звідки він, назвав дівчину, будинок, в якому живе його наречена.

— Стривай-но, шановний! — вигукнув Амет.— Так це ж я живу в цьому домі, а дівчина, яку ти назвав — моя наречена!

Здивований Мемет не повірив своїм вухам. Він узяв обидва окрайці хліба, стулив їх один до одного — і вийшов буханець. Стулив половинки сиру — вийшов круг...

Довго не надходило жодних вістей від женихів, та ось якогось чудового дня вони з’явилися. Зрозуміла Зейнеб, що цього разу їх годі позбутися, і ось що вона їм сказала:

— Я згідна вийти заміж за того, хто виявиться кращим у своїй справі!

Погодилися залицяльники з умовами дівчини. Мемет зголосився першим пройти випробування і вирушив у супроводі Амета на міський базар. Там він наглядів одного багатого іноземця, який, розплатившись з міняйлом, поклав золоті до гаманця і сховав за пазуху.

— Тепер дивись, що я робитиму! — сказав Мемет Аметові.

По цих словах він підійшов до іноземця і так спритно витягнув у нього гаманець, що той нічого й не помітив. Зайшовши у провулок, Мемет порахував золото, дев’ять золотих залишив собі, а решту висипав назад у гаманець та ще й поклав туди свій срібний перстень з печаткою.

— А тепер,— сказав він Амету,— дивись, що буде далі!

Він наблизився до іноземця, котрий ходив між лавками, поклав йому гаманець за пазуху й одійшов убік. Затим знову підійшов до цього чоловіка й ухопив за комір:

— Ах ти, шахраю! — заволав він на іноземця.— Як ти посмів пограбувати мене, чесного купця! Гей, варто! На допомогу! Кривдять підданих нашого султана!

Підбігла варта, і Мемет поволік іноземця, що пручався, до судді:

— О мудрий і непідкупний суддя нашого міста! — Мемет репетував так, щоб чули всі довкола.— Цей нечестивий чужинець привласнив мого гаманця з золотом!

— О високоповажний суддя! — сказав іноземець.— Цей чоловік обманює тебе. У мене за пазухою лежить мій власний гаманець.

Я закликаю всіх бути свідками і вручаю вам цей гаманець. Переконайтеся самі, що він мій.

— Скажи мені, чужоземцю,— звернувся до нього суддя,— скільки золотих монет у твоєму гаманці?

— Їх там рівно тисяча, вельмишановний. Це може підтвердити міняйло.— Я відмовляюся від цих грошей, якщо там буде хоч на піастр менше!

— Ну, а ти,— запитав суддя в Мемета,— скільки по-твоєму червонців у цьому гаманці?

— Клянуся Всевишнім! — вигукнув кишеньковий злодій.— В гаманці має бути дев’ятсот дев’яносто один червонець і перстень з моєю печаткою!

Суддя висипав золоті монети на тацю і неквапом порахував. Як же він здивувався, коли переконався, що червонців справді дев'ятсот дев’яносто один та ще й срібний перстень з печаткою.

Суддя, згідно із законом, віддав червонці й перстень Мемету, а зухвалому іноземцю наказав усипати тридцять ударів палицею.

Повернулися женихи додому. Мемет докладно розповів Зейнеб історію з гаманцем і, на підтвердження своїх слів, висипав золото їй прямо в пелену.

— Це золото,— сказав він,— доказ спритності моїх рук!

Зейнеб похвалила Мемета і сказала, що, мабуть, ще жоден кишеньковий злодій на світі не перевершив його в цьому ремеслі.

— Тепер твоя черга,— звернулася до Амета.— Иди і покажи своє вміння!

Амет дочекався ночі, взяв мотузки з гаками і, прихопивши з собою Мемета, пішов прямісінько до палацу султана. Як тільки-но вони підійшли до високої стіни, Амет закинув гаки, заліз на стіну, витяг туди Мемета. Потім рушили на пошуки приміщення, де була державна скарбниця.

З жахом дивився Мемет на дії сміливого крадія. А той, діставши відмички, відчинив ними масивні залізні двері. Вони увійшли до сховища, й Амет з усього багатства вибрав найкрасивішу шкатулку, наповнену коштовностями. Коли проходили через султанову їдальню, Амет поклав до рук занімілого від страху Мемета смажену гуску, глечик з вином і два келихи з султанським гербом.

Коли вони дісталися до вікон царської спочивальні, Амет наказав Меметові причаїтися і чекати його під вікном.

— Аллахом тебе заклинаю,— зашепотів Мемет, ледь живий од страху,— відпусти мене додому. Бери, будь ласка, цю дівчину собі за дружину, я згоден.

— Знаємо ми вас! — засміявся Амет,— зараз відмовляєшся, а варто повернутися додому, як ти про все забудеш. Ні, вже краще я запитаю в самого султана, хто з нас двох гідний бути чоловіком цієї дівчини!

Амет шмигнув у вікно і без шуму проник у спальню. Там він побачив султана, який лежав на канапі за шовковою завісою і дрімав, а біля нього сидів молодий євнух, що чухав йому п’яти. Євнух час від часу клював носом і, щоб не заснути, жував запашну мастику. Амет підкрався до євнуха, підсунув попід ніс понюхати снодійне.

Коли євнух міцно заснув, Амет підняв його, поклав у великий кошик, що стояв поруч, і підвісив на гак у стелі. А сам усівся на його місце і почав чухати султанові п’яти.

— Володарю мій,— вкрадливо звернувся Амет до напівсонного султана,— прокинься на хвилинку, я розповім тобі казку.

Султан трохи розплющив очі і, не розгледівши переміну, сказав у напівсні:

— Розказуй, я слухаю...

Амет почав розповідь з того, як вони з Меметом зустрілися. Як дівчина поставила їм умову, що вийде заміж за того, хто виявить найбільшу спритність і дотепну витівку. В цей час Мемет, цілком утративши з великого переляку розум, став голосно молитися Аллахові.

— Ти ліпше попробуй гуску, чи її, бува, не пересмажили,— погукав йому зі спальні Амет і продовжив розповідь.

Він розповів султану, як спритно Мемет пошив у дурні на базарі чужинця, як вони разом пробралися в палац і обчистили скарбницю. Розповів, як він прокрався до спальні султана і приспав євнуха.

— Ось сидить цей крадій Амет і чухає султану п’яти, розповідає йому цікаві казки. Спи, володарю, спи, і нехай ніщо не потурбує твого сну,— і, обернувшись, запитав Мемета: — Ну, як там гуска, вона гідна султанового столу?

Ні живий, ні мертвий сидів Мемет протягом цієї розповіді, притиснувши до себе гуску. Він уже бачив себе на гострій палі. А тим часом Амет схилився над султаном і запитав пошепки:

— О мудрий султане, скажи, хто з цих двох спритників гідний руки й серця красуні Зейнеб?

І султан, напівсонний, відповів:

— Звичайно ж, нічний крадій! Він з честю переміг у змаганні і виборов право стати чоловіком красуні.

— Ти чув рішенець султана? — звернувся Амет до кишенькового злодія.

— Чув, чув,— зашепотів, клацаючи зубами, Мемет.— Бери її, заради Аллаха, вона твоя, тільки пішли геть звідси!

Переконавшись, що суперник поступається йому місцем, Амет виліз через вікно зі спальні, і вони з Меметом повернулися додому. Як доказ своєї перемоги, поклав Амет перед нареченою шкатулку, смажену гуску і глечик вина зі срібними келихами.

Коли султан вранці прокинувся, то з подивом помітив, що його вірний євнух спокійнісінько спить у підвішеному до стелі кошику. Він наказав дістати його відти.

— Як ти потрапив до кошика? — запитав суворо.

Євнух витріщив очі і забурмотів, що він нічого не пам’ятає.

Тільки тоді й зрозумів султан, що все це не приснилося йому, тільки тоді здогадався, хто йому чухав п’яти і розповідав казки. Він негайно ж викликав усіх своїх візирів, розповів їм про надзвичайну подію і, переконавшись, що з державної скарбниці пропала його улюблена шкатулка, наказав будь-що розшукати злодія.

Весь тиждень ходили по майданах, ринках і вулицях оповісники і читали указ султана про те, що він простить чоловікові, який учинив сміливу крадіжку, і навіть обіцяє йому нагороду.

Амет порадився з молодою дружиною, взяв шкатулку і пішов до палацу. Султан зустрів Амета з посмішкою і сказав:

— Розкажи мені, найвправніший з грабіжників моєї країни, що змусило тебе вчинити такий сміливий вчинок? Кажи і не бійся мого гніву!

Амет розповів знову все як було. Коли закінчив розповідати, султан довго сміявся і ось що сказав:

— Не діло такому спритнику пропадати на дрібних крадіжках і шахрайстві. Ти гідний зайняти місце головного охоронця державної скарбниці, і я впевнений, що віднині звідти не пропаде жодної монети!

Так Амет став одним з візирів султана. У помічники до себе він, звичайно ж, узяв Мемета і наказав йому розшукати іноземця та повернути йому гаманця з тисячею золотих.

## Про мудрого віслюка

Жив колись давно в одному місті гончар. Був у нього старий, навчений досвідом, віслюк. Гончар дуже любив свого віслюка і щоразу, сидячи в кав’ярні за чашечкою кави, не пропускав нагоди похвалитися ним.

— Мій віслюк, хай подовжить Всевишній його дні, в сто разів розумніший від слуг нашого повелителя падишаха!

Тим, хто не вірив йому, він пропонував битися об заклад: вантажив на свого віслюка горщики і глечики та й виводив його на шлях. Через годину сперечальники приходили на базар, а віслюк зі своєю поклажею уже чекав господаря в гончарному ряді!

Одного разу повантажив гончар свій крихкий товар на віслюка і вирушив на базар. Дорога пролягала повз падишаховий палац, що стояв над річкою, над якою вивищувався міст. А вже за мостом починався базар і знаменитий іподром, на якому щороку влаштовували перегони найпрудкіших у державі скакунів. І щороку сам падишах був присутній на цих перегонах.

Йде гончар і гонить попереду себе віслюка, навантаженого дзвінкою глиною. Біля входу на міст він заплатив за прохід срібний дирхем і ледве наздогнав віслюка, як той провалився ногою в щілину, упав, на нього наштовхнувся гончар і, звичайно ж, весь їхній вантаж, весь посуд — на дрізки!

Довелося гончару повертатися додому з порожніми руками, і цілий місяць сім’я їла тільки хліб та воду. Через місяць гончар повантажив на віслюка новенькі горщики та глечики і знову вирушив на базар. Та як тільки вони дійшли до мосту — віслюк став як укопаний! Господар його вмовляв, тягнув за повід, штурхав попід боки — але віслюк не зробив ані кроку вперед!

Розізлився гончар і давай гримати на віслюка:

— Ах ти, вперта тварюко! Я розумію, що ти в сто разів розумніший од візирів нашого падишаха, хай Аллах продовжить його царювання! Але ж ти повинен розуміти, що вдома немає ні крихти хліба! Чи не хочеш ти, щоб я просив, стоячи на мосту, милостиню чи заліз кому-небудь до кишені? Це наші дурні візирі можуть грабувати нас за кожен прохід мостом і не піклуватися про його стан!

У цей час на балкон свого палацу вийшов сам падишах і почув, як погано відгукується про його візирів якийсь там бідний гончар. Падишах розізлився і наказав привести крикуна.

Привели гончара, поставили перед падишахом на коліна, а той йому й каже:

— Хто дозволив тобі ображати моїх вірних візирів?! Як ти можеш порівнювати свого облізлого віслюка з цими мудрими людьми! — і наказав варті всипати цьому зухвалому нечестивцю сто палиць і кинути його в зіндан!

Та не злякався гончар падишахового гніву і каже:

— О наймудріший з мудрих володарів! Адже я неспроста кажу, що мій віслюк, хай буде благословенний час його народження, розумніший, аніж твої улюблені візирі. Повір, що моїми устами говорять ангели, які літають над твоїм палацом. Їхав я місяць тому на своєму віслюку через міст — і проломився під ним прогнилий настил. Віслюк ледь не поламав собі ногу, я розбив голову, а всі мої глечики розлетілися на дрізки! Відтоді мій мудрий віслюк, як ти бачив сам, не погоджується ступити ногою на цей міст. На нього не діють ні ласка, ні погрози. Більше того, це він напоумив мене, що незабаром у нас розпочинаються кінні перегони на іподромі, змагання найпрудкіших та найспритніших вершників. І що ти, о ясновельможний, на своєму, подібному до блискавки, скакуні помчиш по цьому мосту, поспішаючи на свято. І не дай, Аллах, нехай береже він твоє дорогоцінне життя, потрапить твій улюблений скакун копитом у гнилу деревину на мосту — впаде, поламає собі ноги, а наша благословенна країна залишиться без свого славетного повелителя. Адже це слуги візира збирають за проїзд по мосту не одну тисячу дирхемів упродовж білого дня. То хіба ж не можна було досі, проявляючи турботу про твою безцінну особу, поміняти настил? І як я можу після цього порівнювати свого мудрого віслюка з цими дурнями, котрі думають лише про власні кишені!

Вислухав падишах гончара і наказав слузі збігати на міст і перевірити, чи правду той каже. Слуга збігав і, повернувшись, підтвердив мовлене гончаром.

Нічого не залишалося падишаху, як погодитися з гончаром. Падишах щедро нагородив його і відпустив з миром.

Подейкують, що на мосту за одну ніч зробили новий настил з міцних, як залізо, дубових колод, котрі пережили не тільки самого падишаха, а й усіх його наступників!

## Дев’яносто дев’ять золотих

Сусідили в одному селі багатий та бідний. Щоразу, коли вони приходили до мечеті молитися, наприкінці бідний неголосно промовляв: «Господи, прояви свою милість, пошли мені сто золотих, та тільки рівно сто — і жодним золотим менше! Якщо ти виконаєш моє прохання, я принесу в жертву десять овець і запрошу на подячний молебен усе село».

Набридло багатому слухати щоразу одне й те ж саме прохання і вирішив він зло пожартувати з сусіда. Багатий поклав до свого парчевого гаманця дев’яносто дев’ять золотих і наказав слузі, щоб той, коли в хаті бідного нікого не буде, прокрався і підвісив гаманець до стелі.

Повертаються сусіди з мечеті, бідний заходить до оселі і помічає гаманця, що звисає зі стелі. Зняв бідний гаманець, висипав золото, порахував — дев’яносто дев’ять золотих! Помолився бідний Богу і заквапився до сусіда-багатія похвалитися Божим подарунком. Багатий уже вкотре висміював його перед односельцями. Бідний показує багатому гаманця і каже:

— Хочеш переконатися в Божій милості? Ти весь час сміявся наді мною, що Бог мою молитву ніколи не почує. А він почув і послав мені гаманець із золотом!

— Але ж у гаманці дев’яносто дев’ять золотих, а ти прохав сто! І щоб на жодного золотого менше...

— А ти звідки знаєш, скільки в гаманці золотих? — запитує бідний.

Багатий йому відповідає:

— Це я вирішив трохи покепкувати з тебе! Перевірити, чи візьмеш ти дев’яносто дев’ять золотих, чи ні. Ти ж клявся, що менше ніж сто золотих не візьмеш... Отже, ти, до того ж, обманив іще й Всевишнього!

— Але ж ти забув додати сюди ще й вартість гаманця, адже він парчевий і коштує, не менше, ніж золотий, поглянь на нього!

Багатий відповідає:

— Що мені на нього дивитися, це мій власний гаманець! І якщо ти не повернеш мені гаманця із золотом, доведеться мені відвезти тебе в місто до судді, нехай він нас розсудить!

— Гаразд,— відповів бідний,— я згоден поїхати до судді, нехай він розсудить нас.

Холодного морозного ранку поїхали сусіди в місто. Багатий — в теплій овечій шубі, підперезаний дорогим поясом, верхи на доброму коні, а бідний у рваному халаті, верхи на своєму старому худому віслюку. Не проїхали вони й півдороги, як бідний зупинився:

— Все, я далі не поїду. Я промерз до кісток і повертаюсь додому. Тобі добре, ти в теплій шубі.

Нічого робити, довелося багатому віддати свою шубу бідному. Шуба ж бо коштувала менше ніж один золотий.

Одягнув бідний шубу, підв’язався дорогим поясом, а багатий одягнувся у рваний халат. Їдуть вони, їдуть, вже й місто замаячіло вдалині, а бідний знов зупиняє свого віслюка:

— Все, я далі не поїду! Я пішки повертаюся додому. Тобі добре: ти на коні, під тобою сідло, а я їду на ребристій спині віслюка — і в мене вже всі кісточки болять.

Нічого не вдієш, довелося багатію поступитися сусідові своїм конем. Адже ж коня можна було купити лише за один золотий. Виліз бідняк на коня, багатий осідлав віслюка, і незабаром вони в’їхали в місто та прийшли до міського судді. Суддя наказав кожному з них викласти свою скаргу.

Першим, усе як було з гаманцем, розповів багатий. А по всьому й каже:

— О шановний суддя! Цей бідняк не тільки гаманець, а, видно, й коня мого хоче привласнити!

А бідний лиш посміхається:

— Бачте, шановний і справедливий суддя! В цього брехуна повертається язик називати мене бідним! Його послухати, то й моя нова шуба і цей дорогий пояс також належать йому...

Багатий украй розлютився:

— Ти хочеш сказати, що цей порваний халат, який на мені, це не твій халат, а мій?! Ах ти, голодранцю нещасний! Та я тебе...

Але суддя не дав багатому договорити:

— Якщо ти й далі ображатимеш цього високоповажного добродія, то я накажу аскерам прив’язати тебе до стовпа і всипати сорок палиць...

І щоб остаточно вирішити, хто ж із цих двох усе-таки правий, суддя попросив показати йому гаманця із золотом.

Бідний подав йому гаманець. Суддя переконався, що в ньому й справді дев’яносто дев’ять золотих, і, дивлячись на арабський напис, вишитий на гаманці, запитав:

— Хто з вас мені скаже, який вислів вишитий на цій парчі?

Багатий знизав плечима, його ніколи не цікавило, що ж вишито на його гаманці. А от бідний посміхнувся. Колись тут, у місті, він проходив повз базарний ряд, де продавали гаманці, і запитав, скільки ж коштує такий зелений гаманець, який бачив у багатія. Продаведь назвав ціну. Тоді бідний спитав: а що означає вишитий на гаманці візерунок? Продавець відповів, що це слова з молитви, і в перекладі з арабської означає: «Бережи тебе Аллах!»

Посміхнувся бідний і каже:

— Шановний суддя! На цьому гаманці вишиті слова, які в перекладі з арабської мови звучать так: «Бережи тебе Аллах!»

Суддя присудив бідному парчевий гаманець із золотом, а багатого за богохульство, за його наклеп на достойну людину наказав покарати сорокома ударами палиць. Вирок тут же виконали.

Повернулися сусіди в село. Багатий ліг на м'яку постіль і лежав доти, доки не загоїлися на його спині рани від палиць. А бідний, як і обіцяв, зарізав десять овечок та й запросив усе село на подячну молитву.

## Легенда про русалку та про фонтан біля Місхора

В дуже далекі часи жив у селі Місхор скромний трудівник Абій-ага. З ранку до ночі працював він на невеличкому винограднику, а на маленькому клаптику баштану вирощував кавуни й дині. Дбайливо доглядав персики і яблуні в саду побіля своєї оселі.

Але найніжніше і найтурботливіше ростив він свою єдину доньку, чорнооку Арзи. Струнким і гнучким станом відзначалась Арзи, наче виноградна лоза. Сорок тонких кісок збігали по її плечах аж до колін, як сорок струменів води в гірській річці. Очі в неї були чорні, як зоряне небо над квітучими яблунями. Губи червоні, як спілі вишні, а ніжні щічки рум’янились, немов оксамитні персики.

Все село милувалося чарівною Арзи, але найуважніше придивлявся до юної красуні хитрий старий Алі-баба, багатий і жадібний купець, власник фелюги зі строкатими вітрилами. Подейкували, що цей діляга часто возив своєю фелюгою до Стамбула товар, хитрістю й обманом відібраний у кримських земляків. А ще, казали, викрадав юних красунь і продавав турецьким багатіям у гареми...

...Минав час, із кожним днем красивішала Арзи. Ось і женихи почали засилати до неї сватів. Але Арзи не могла забути веселого юнака з далекого села, котрого зустріла якось біля джерела. Часто думала вона про нього і чекала на нього. І настав день, коли юнак прислав до Арзи сватів. Засумували батьки, що поїде донька в чуже село, але все ж не відмовили сватам.

Все село Місхор зійшлося на весілля у дворі до Абій-аги. Лунали сміх і пісні, проте нареченій сумно було розлучатися з рідним селом. Удосвіта встала вона і тихенько вийшла з хатини, аби попрощатися з морем і улюбленим джерелом. З мідним глеком у руках спустилася Арзи до джерела й підставила під прохолодний струмінь стріль-води. Тихо наспівуючи, згадувала дівчина своє життя у батьківській оселі, не підозрюючи, що за нею стежать кілька пар підступних очей.

Раптом над її головою почувся легкий шум — і дві руки чіпко схопили Арзи. Вона закричала, але дві інші руки затулили їй рот, загорнули з головою в плащ. Підхопивши дорогоцінну здобич, викрадачі кинулися до човна. Коли батьки й односельці прибігли на крик, фелюга Алі-баби вже щодуху віддалялася в напрямку Стамбула.

Гірко плакали за Арзи не лише рідні та жених, а й усі місхорці. Зачахло і пересохло її улюблене джерело: тільки важкі краплини, як сльози гір, скочувалися із жолобка.

А в Стамбулі Алі-баба на невільницькому ринку за великі гроші продав красуню Арзи в гарем самому турецькому султану.

Сумувала в неволі Арзи за рідною домівкою, за женихом, за гірським джерелом. І хоч народила вона синочка, але це не принесло полегшення її серцю. Рівно через рік після того, як її викрали розбійники з Криму, піднялася вона з дитиною на високу башту і кинулася в море. Того ж вечора сумна русалонька з дитям підпливла до місхорського джерела. Відтоді щороку в той день, коли було викрадено Арзи, починає воно струмувати стріль-водою сильніше, а з тихих морських хвиль з’являється русалка з дитятком на руках. Жадібно п’є вона джерельну воду, вмиває нею своє дитя; якусь мить сидить на березі, задумливо вдивляючись в обриси рідного села. А потім тихо пірнає у хвилі і зникає до наступного року...

## Живі скелі

Неподалік од Бахчисарая, у селі Харилкой жила жінка на імення Земіне. У неї була одна-єдина дочка Шеріфе, яку вона дуже любила. Щоранку, заплітаючи їй кіски, мати нашіптувала доньці найніжніші слова. Недарма ж у народі кажуть: «Любов матері народжується раніше, аніж дитя, і не вмирає навіть після смерті матері».

Минав час, дівчинка виросла й стала вродливою дівчиною, на яку задивлялись юнаки. Про красу та вроду дівчини долинули чутки й до Топал-бея — багатія з сусіднього села. І хоч він був кульгавим і некрасивим, усе ж загорівся бажанням будь-що одружитися з красунею Шеріфе.

Одного дня багатій послав у село Харилкой свого слугу Мустафу, аби той на власні очі побачив, чи й справді така вродлива дочка в Земіне, як про неї люди говорять. Приїхав Мустафа в село, відшукав хатину Земіне, і коли угледів за огорожею дівчину, то йому здалось, ніби ноги його приросли до землі: не міг зрушити з місця.

Увечері Шеріфе сказала матері:

— Я сьогодні дуже налякалась, мамо. Біля нашого двору стояв незнайомець, який довго дивився на мене лихим оком. Сусідка сказала, що цей чоловік — слуга Топал-бея, і що Топал-бей, напевне, збирається засилати до нас сватів.

— Не бійся, дитино моя, не хвилюйся, моя ластівко. Не віддам я тебе за злого Топал-бея... Я віддам тебе заміж за найвродливішого, найдобрішого хлопця з нашого села.

Ласка матері — немов вітерець у задушливий день. Заспокоїлась Шеріфе, але через деякий час у селі знову з’явився Мустафа і, зустрівши Земіне, сказав:

— Чув я, що ти свою дочку налаштовуєш супроти мого хазяїна. Такій красуні, як твоя дочка, потрібен не молодий бідняк, а багатий поважний чоловік, який берегтиме її й шануватиме. Ходитиме твоя дочка в шовках та золоті. Прислуговуватимуть їй десятеро служниць, і їстиме вона лише смачні та солодкі страви.

Налякана й схвильована прийшла Земіне додому, але вигляду не подала. Поклала дочку спати, а сама поруч сидить, милується — не намилується нею.

Солодко спала Шеріфе, і вдосвіта приснився їй дивний сон. А в народі побутує повір’я: сон, який приснився перед світанком — неодмінно збувається.

А сон ось який приснився: ганяється за ними ненависний Топал-бей, утікають вони щодуху, а він все ближче й ближче. Ось-ось наздожене їх з матір’ю. Добігли вони до скель і почали просити, аби вони сховали дочку й матір від злого Топал-бея. І прислухались скелі до благань переслідуваних, і зодягли їх в кам’яне убрання... Ось такий віщий сон приснився Шеріфе...

Рано-вранці почувся стукіт у ворота. Це був лихий стук — стукала сваха, яку прислав Топал-бей. Прогнала Земіне сваху, а наступного дня приїхав сам багатій зі своїми вірними слугами. Він почав умовляти Земіне, знаджувати її багатими подарунками, але мати твердо стояла на своєму. Розгнівався Топал-бей, потряс нагаєм перед обличчям жінки і пригрозив:

— Даю тобі день на роздуми. Не одумаєшся — нарікай на себе: і тобі, і твоїй дочці буде погано.

Поїхав Топал-бей зі своїми слугами. Плаче, побивається мати, плаче дочка. Кому поскаржитися, кому розказати своє горе? В кого підніметься рука на всесильного Топал-бея?

Як тільки-но зійшло сонечко, вийшла Земіне надвір і помітила далеко на дорозі хмару куряви. Здогадалась, що це мчать Топал-бей і його почет.

Кинулась Земіне в хату.

— Що будемо чинити, дочко?

Мовчить налякана Шеріфе. Ухопила мати її за руку і — кинулись навтіки. Прямо від їхньої оселі, неначе змія, звивалась в ущелину стежина. Туди й побігли.

Здогадався Топал-бей, куди заховалися жінки, і помчав за ними навздогін. Мати й дочка зачаїлися за скелями і дрижать од страху. А Топал-бей здибив коня і кричить:

— Виходьте по-доброму, не гнівіть мене! Не ховайтеся!

Даремно так сказав кривий бей. Жінка — слабка істота, але коли вона мати, що рятує своє дитя,— стає твердішою за камінь.

Почала Земіне молити Бога:

— О всемогутній Тенрі! Не дай скривдити нас. Зодягни нас у кам’яний одяг...

Почув Бог благання жінки й виконав її прохання: одягнув у кам’яний одяг і матір, і дочку. Підлетів Топал-бей на коні до кам’яних фігур, стьобає їх у дикій люті нагайкою. Здогадався він, що сталося чаклунство, що зникла від нього здобич...

Наказав бей пригнати десять пар волів, зачепити камінь міцними арканами і зірвати з місця. Шарпонули воли з усієї сили — тріснула скеля і почувся жалібний дитячий голос. Ніби заплакав усередині каменю: «Ой-ой, матінко, гину я, погано мені...» І ще долинуло зі скелі, котра стояла поруч: «Не бійся, доню, я з тобою, я поруч...»

Злякались люди, залишили волів і побігли чимдуж у село. Перестрашився й Топал-бей, кинувся геть. Біжить і навіть боїться оглянутись: як би самому не перетворитися в камінь.

Тривалий час люди обминали це місце. А коли наважились і підійшли, то помітили, що скелі стоять на місці. Стоять вони й понині — за млином Кушу-Дермен, на річці Кача. Тільки не знають люди — втекли мати й дочка чи назважди залишились у цих скелях? Щоправда, інколи в негоду долинає до села чи то завивання вітру, чи то голос дівчини: «Ой, ой, мамочко моя...»

Тому люди ці скелі так і назвали по-кримськотатарськи: «Вай-вай, анам».

## Султан-Сале

Ще сто років тому руїни мечеті Султан-Сале були такими ж, як і нині. Бурі і грози не зруйнували їх. Певно, добрі майстри будували той храм і пильне око стежило за ними. А був Сале, в пам’ять про якого будувалася мечеть, колись простим пастухом, і хатина його була найостаннішою у Джанкої. Яка шана бідняку? Не смів він переступити поріг багатого дому.

Одного разу гнав він череду мимо дому знатного бея і помітив у саду за огорожею дівчину. Сале відразу здогадався, що це баєва дочка Ресам-ханум. Поголос про її красу, розум і обдарованість давно хвилював серця молодих людей міста.

Відтоді перестав їсти й пити бідний пастух, а старенька мати втратила спокій.

— Що трапилось? — запитувала сина, але Сале мовчав.

Якось, коли Сале випасав свою череду неподалік кладовища, він побачив процесію, попереду якої йшли багато одягнуті юнаки і несли на плечах дерев’яні ноші. «Хто ж це помер?» — подумав Сале і серце його стислося від болю.

Увечері, коли він гнав череду додому, запитав у хлопчиська, який повертався з кладовища:

— Ти не знаєш, кого це з багатого кварталу сьогодні ховали?

— Знаю! — відповів хлопчак.— І всі в місті знають, адже це померла дочка бея, Ресам-ханум!

— Від чого померла?! — запитав вражений новиною Сале.

— Кажуть, що вдавилася риб’ячою кісткою,— відповів хлопчик.

Ледь стемніло, Сале прийшов на кладовище, відшукав свіжонасипаний земляний горбик і опустився перед ним на коліна. Гірко заплакав Сале,— нехай дух дівчини, котрий нині витає над могилою, розкаже їй про його кохання...

Над кладовищем пронісся вітер — і стало тихо-тихо. І Сале раптом здалося, що він чує стогін. Сале приклав вухо до могили, стогін повторився. Збожеволілий від горя, Сале руками розрив могилу і поніс тіло дівчини додому. Обережно, щоб не чула мати, Сале заніс тіло дівчини до своєї комірчини і сів біля узголів’я. Сале плакав, і його гарячі сльози падали їй прямо на щоку. Місячне сяйво пробилося у віконце комірчини, і Сале побачив, як розтулились її щільно стиснуті губи і з глибини грудей вирвався стогін!

Сале кинувся до матері, розповів їй про все. Старенька квапливо увійшла до синової комірчини, довго чаклувала над горлом дівчини і вийняла з горла риб’ячу кістку. І ось тоді дівчина розплющила очі й побачила Сале, котрий схилився над нею. Дівчина упізнала в ньому юнака, який гонив мимо їхнього дому корів, і не злякалася.

Старенька розповіла Ресам-ханум, що саме з нею трапилось і чому вона опинилася в бідній хатині пастуха. Ресам-ханум залишилася жити в оселі пастуха Сале. Вона здогадалася, як сильно він її кохає, і зрозуміла, що коли вона залишить цей дім, юнак збожеволіє або накладе на себе руки.

Коли Ресам-ханум зрозуміла, що й вона палко кохає юнака, ось що порадила старенькій матері:

— Нехай Сале піде в місто Кафу. Там біля входу на ринок сидить мудрець Ахмет-ахай. Нехай покладе на долоню старого два ахчі. А потім прийде на пристань і найметься матросом на великий корабель. У чужих краях він дізнається багато такого, чого не знають наші. А коли він повернеться — перед ним будуть відкриті двері в усі оселі міста...

Прийшов Сале в місто Кафу. Біля входу на ринок він знайшов Ахмет-ахая, котрий сидів у кав’ярні. Підійшов до старого, привітався і поклав йому на долоню два ахчі.

Довго й уважно дивився на юнака старий. І ось що він йому сказав:

— Я дам тобі дві мудрі поради, і якщо ти завжди будеш їх виконувати, то всі твої найсокровенніші бажання здійсняться! Перша порада: цінуй час і не запитуй про те, що тебе не стосується. Друга — не те красиве, що красиве, а те красиве, що серцю миле.

Подякував Сале Ахмет-ахаю і вирушив на пристань, де, погойдуючись на воді, стояли кораблі. Він вибрав найбільший і найнявся на нього матросом.

Може, рік, а може, два роки плавав Сале по морях, побував у різних країнах, багато чого навчився.

Одного разу, як їхній корабель плив біля Трапезундських берегів, вітер затих, повисли на щоглах вітрила, і довелося кораблю кинути якір. Коли на кораблі скінчилася вода, господар послав Сале і трьох інших моряків на берег пошукати води.

Біля чорних скель знайшли вони глибокий колодязь і квапливо опустили в нього свої відра.

Опустити — опустили, а назад не витягли: хтось там, на глибині, обрізав мотузки.

— Треба спуститися в колодязь і подивитись, хто це зробив,— запропонував Сале.

Злякалися моряки і відмовились спускатися в колодязь. Довелося Сале самому це зробити.

На дні колодязя, біля самісінької води, починалась велика печера, біля входу в яку сидів юнак, а на колінах у нього лежала оголена шабля. Перед юнаком сиділа красуня арабка й годувала собаку. Трохи неподалік лежали черепи відрубаних голів. І ще помітив Сале, що на ногах юнака ланцюги, кінці яких прикріплені до стіни печери.

Привітався Сале з юнаком. Той кивнув у відповідь і запитав, як Сале потрапив до колодязя. Сале розповів про все, як було. Усміхнувся юнак:

— Якщо в тебе є очі, ти повинен бачити, куди потрапив. Чому ти не здивувався і не запитав, що все це значить?

— Я пригадав мудру пораду,— відповідає Сале,— не розпитуй про те, що тебе не стосується.

Юнак похитав головою:

— Бачу, ти великий мудрець. Скажи тоді мені — хто красивіший: арабка чи собака?

Не задумався Сале:

— Не те красиве, що красиве, а те красиве, що серцю миле... Підхопив юнак шаблю, замахнувся і зрубав голови й арабці, і собаці. І тут же ланцюги впали з його ніг, юнак перекинувся в сивого дідуся, собака перекинувся в дівчину, а дівчина в пірата, але обоє вони були мертві. І ось що розповів старий Сале:

— Я потрапив до цієї печери рівно двісті років тому. Чарів мене навчила моя мати, наложниця султана цієї країни. Молодим я закохався в дочку падишаха сусідньої країни. Дівчина також покохала мене і погодилася вийти заміж. Відбулося весілля, падишах дав нам найбільший корабель, завантажив його золотом та коштовностями, і ми вирушили до мене на батьківщину. Дорогою нас наздогнав корабель знаменитого пірата. Нас узяли в полон, і тільки тут, на березі, я дізнався, що моя наречена кохала пірата і дала згоду на весілля зі мною в надії, що її наречений перехопить нас у морі й забере її до себе на острів.

Вони привезли мене сюди, в печеру, прикували ланцюгами до стіни, але я згадав, чого мене вчила мати, і заворожив їх, заволодів шаблею того морського розбійника. Але батько пірата, дізнавшись про долю сина, попросив знайомого Джина позбавити мене сили і наслати на мене прокляття. Ось ці черепи — це голови тих, хто спускався в колодязь і не зміг відповісти на мої запитання. Тобі вдалося це зробити. Ти зняв з мене закляття Джина, та вже ніхто не годен повернути мені молодість. І все ж, я вдячний тобі за порятунок. Ти подарував мені можливість ще раз поглянути на сонце, на зорі, місяць, подихати свіжим повітрям...

Старий подарував Сале торбинку з коштовним камінням, повернув відра і допоміг Сале піднятися нагору. Коли корабель приплив у порт, Сале відіслав торбинку в Джанкой.

Посланець з корабля приніс торбинку в дім Сале, мати розв’язала її і дуже здивувалася, подумавши, що її син з’їхав з глузду, пославши їй торбинку морських камінців. Ресам-ханум порадила старенькій покликати багатого караїма і показала йому тільки частину камінців — алмазів, за які караїм заплатив їм великі гроші.

Через рік Сале повертався додому, в Джанкой, і на шляху зустрів табун пречудових коней.

— Кому належать ці скакуни? — спитав Сале в табунників.

— Вони належать шановному Сале-азі.

Зустрілися череди корів і отари овець.

— Кому належать ці череди й отари? — спитав він у пастухів.

— Шановному Сале-азі,— відповіли.

Біля входу в місто Сале наздогнав караван верблюдів з товарами.

— Кому належить цей багатий караван? — запитав Сале.

— Шановному купцеві Сале-азі,— відповіли погоничі.

Спрямував Сале свого коня на околицю міста, де була його хатина, але хатини не знайшов. Замість старенької похилої хатини стояв великий гарний будинок, що не поступався навіть будинку самого бея. Постукав Сале у ворота, а назустріч йому вийшла красуня Ресам-ханум.

Першим багатієм став Сале в Джанкої. А коли він виїжджав у місто на своєму красені-скакуні, всі жителі міста із заздрістю дивилися йому вслід.

Через сорок днів після повернення Сале Ресам-ханум влаштувала свято і запросила в гості всіх сусідів. Серед запрошених був і старий бей. Його посадовили на найпочесніше місце і подали страву, яку приготувала сама Ресам-ханум. Старий покуштував — і сльози покотилися у нього з очей.

— Так уміла готувати тільки моя донька Ресам...— сказав він, витираючи сльози.— Коли б вона була жива, я віддав би її заміж за Сале.

Ресам підійшла до батька і відкинула з обличчя хустку.

І тоді відкрили Сале й Ресам свою таємницю. Сорок днів і ночей бенкетували жителі Джанкоя на весіллі Сале-аги.

Через рік у бея народився внук, і він назвав його Султан-Сале. А коли Султан-Сале став старим і не було вже в живих ні старого бея, ні батьків, наказав Султан-Сале збудувати в пам’ять про батька мечеть. Збудували на тому самому місці, де колись стояла кособока хатина пастуха Сале. Такої красивої мечеті не було не тільки в Джанкої, а й у його околицях.

Багато води утекло з тих пір: не тільки люди — помінялося й каміння. Вже не лишилося в місті тих, хто пам’ятав Сале і його красуню-дружину Ресам-ханум. Люди відійшли за межу вічності, а стіни мечеті Султан-Сале стоять, як стояли, горді своїми арками, поясами, мозаїкою.

Певно, добрі майстри будували мечеть і пильні очі спостерігали за ними, щоб і наступні покоління могли милуватися нетлінною красою.

## Шайтан і кизил

В Отузькій долині Криму є повір’я: того року, коли восени дозріває щедрий врожай кизилу, бути холодній зимі. Старі люди пояснюють, чому це так.

У дуже давні часи, коли Аллах, створивши світ, закінчив свою роботу, на землі настала весна, на деревах почали розпускатися бруньки. Найпершим зацвів кизил.

Всі люди і тварини, які жили на землі, потяглися до квітів і дерев. Кожен поспішав вибрати для себе квітку чи деревину, що сподобалася йому. Аллах побачив, що ще трохи мине часу і на землі розпочнуться чвари й суперечки, хто перший вибрав те чи те дерево, хто перший запримітив найяскравішу квітку. Покликав Аллах усіх до себе і наказан кожному по черзі вибрати якесь дерево або квітку, щоб потім тільки ним користуватися і не сваритися з іншими.

Одні просили одне, інші — інше. Дійшла черга й до Шайтана.

— І що ж ти вибрав, Шайтане? — запитав Аллах.

— Я вибрав кизил.

— А ти добре подумав?

— Мені нічого не потрібно, окрім кизилу,— наголосив, ховаючи хитрі очі, нечистий.

— Чому саме кизил? — подивувався Аллах.

Але Шайтан так і не відкрив Аллахові свою таємницю.

— Гаразд, бери собі кизил,— усміхнувся Аллах.

Шайтан на радощах аж застрибав, замахав хвостом. Він був упевнений, що всіх перехитрив: адже кизил з усіх дерев зацвітав найпершим, отже, й плоди на ньому дозріють раніше, ніж на інших деревах. А потім, в обмін за свій кизил він отримає все, чого душа забажає.

Настало літо, почали достигати плоди — черешні, вишні, абрикоси, персики, сливи, яблука, груші, а кизил усе ще не зріє. Твердий та зелений. Шкребе потилицю Шайтан, злиться, постукує по землі хвостом і примовляє, сердито поглядаючи на деревце: «Достигай скоріше, тобі кажуть!»

Та не чує його кизил, не квапиться дозрівати.

Не на жарт розгнівався чорт. Почав він щосили дмухати на ягоди, обпалюючи їх своїм гарячим диханням. Червоним як жар став кизил, але, як і раніше, твердий та кислий.

Сміються з Шайтана люди:

— Не слухається тебе твій кизил. Не догодив ти йому чимось! Плюнув з досади Шайтан, а кизил лиш почорнів та й тільки. Махнув Шайтан на кизил рукою:

— Погана ти ягода! Кислятина нещасна... Не потрібна ти мені. Нехай тебе хто хоче, той і збирає! — сказав, закрутився на місці, мов дзиґа — і зник.

Час минав, у садах уже всі фрукти зібрали, і лише тоді достиг кизил. Пішли люди в ліс збирати смачну солодку ягоду. Збирали й посміювалися над Шайтаном.

Чорт не стерпів людських насміхань і відплатив за них. Знав, що люди інколи бувають жадібні. Зробив так, що наступної осені кизилу вродило удвічі більше, ніж торік. Але для цього довелося сонцю послати на землю удвічі більше тепла.

Зраділи люди врожаю, не зрозуміли Шайтанової підступної витівки.

Тієї осені багато витратило сонце тепла і світла, перевтомилося трохи, вирішило спочинути. От і видалася зима сніжною та холодною. Дерева від лютого холоду загинули, річки до дна промерзли. Люди виходити з теплих осель боялися. Ось що наробив Шайтан.

Відтоді й існує прикмета: якщо вродить кизил удвічі більше, ніж зазвичай,— бути холодній зимі. Не заспокоюється Шайтан і, як раніше, мститься людям за колишнє насміхання.

## Чому бувають хвилі на Чорному морі

Чому наше синє-синє море назвали Чорним?.. Чорне море. Причину цього добре знають моряки. Пливуть вони по синьому морю, море тихе, спокійне, невисокі хвилі котяться одна за одною, дельфіни грають у воді, і ніщо не віщує біди. І раптом синє море починає хмуритись, наливатися чорною злобою, і величезні хвилі кидаються на беззахисні кораблі. Хвилі стрімко добігають до берега, розбивають кам’яні перепони, заливають будівлі, відносять у море човни. Але й це ще не все. Не раз і не двічі моряки, заскочені штормом, ставали свідками, як з морської глибини з гулом та свистом, ніби Джин, виривається вогненний смерч і, осяявши все довкола, повільно згасає...

Давні легенди свідчать, що Джини, щоб утримувати в належному стані свої панцерні шкури, залізні ніздрі, вогненні міхи, побудували в глибині гори Демерджі кузню й умовили найкращого в околицях коваля попрацювати в тій кузні за щедру винагороду.

Кузня в глибині гори Демерджі працює й понині. Якщо на світанку прикласти вухо до плаского каменя, що стримить з тіла гори, і добре прислухатися — ви обов’язково почуєте гучні удари «бум!», «бум!», «бум!», що долинаються з глибочини.

Перш ніж розпочати роботу, коваль зажадав, щоб йому дали в помічники міцного молодого джигіта. Джини вкрали в одному близькому селі юнака і привели до кузні. Коваль навчив юнака секретів ковальської справи. Коли коваль постарів і вже не мав сил стояти біля гарячого горна, Джини дозволили йому вернутися додому і завдали на плечі такий мішок золота, що старий коваль упав під його вагою і помер.

Молодому ковалеві, що прийшов на зміну старому, привели нового помічника, який через кілька років також став добрим майстром. Минали роки, але жоден з викрадених так і не повернувся до своїх рідних та близьких.

Одного разу до глибокого підземелля потрапив талановитий і до всього цікавий юнак на ім’я Рустем. Він старанно вчився майстерності і засипав свого учителя запитаннями: чому в їхньому колодязі раз на рік зникає вода, чи є на землі чоловік, який зміг би подолати Джинів?

Вмираючи, старший майстер пошепки, щоб не почули Джини, розповів своєму помічникові, що Джинам владу над людьми дає чарівний лук, якого вони зберігають у металевій скрині. Стріла, випущена з нього, все на своєму шляху спопеляє. Що вода в їхньому колодязі раз на рік витікає в Чорне море...

Невдовзі після смерті старого майстра Джин приніс зливок срібла і наказав викувати нову стрілу. Коваль викував, але зробив її коротшою і товщою. Джин забрав стрілу, одначе незабаром повернувся, почав кричати, що стріла повинна бути тоншою та довшою.

Коваль вислухав Джина та й каже:

— О великий і всемогутній Джине! Це перша стріла, яку викував я сам. Коли кував старий коваль, я лише стукав молотом, іскри летіли мені в очі, і я не запам’ятав довжину і товщину стріли.

Джин привів коваля до сховища, де стояла велика скриня, відімкнув замок ключем, відчинив віко, дістав зі скрині лук і, приклавши до нього стрілу, показав, якою вона повинна бути.

Коваль запам’ятав усе: і який вигляд має чарівний лук, і який контур має плаский кінець ключа, котрим Джин відмикав замок. Тепер, у дні, коли Джини йшли на полювання, коваль брався за секретну роботу. Щонайперше викував ключ, а потім уже лук та стрілу. І ще він пропалив дно дуплавої колоди, в якій у залитій воді гартував розпечене залізо, і попросив Джина принести йому дуплаву колоду трохи товщу.

Одного разу, коли Джини знову полетіли полювати, коваль дістав з потаємного місця ключ, важкий залізний лук, стрілу, прокрався до сховища, відімкнув скриню і підмінив чарівну зброю простою. А через кілька днів, серед ночі, коли вода в колодязі завирувала, коваль заліз у нову колоду, закрив дупло кришкою і скотився в колодязь!

Не встиг коваль злякатися, як колода випливла на поверхню моря і загойдалася на хвилях. Коваль доплив до берега, загорнув зброю в шкіряний фартух і пішов до свого села. Минув якийсь час, і чутки про майстерність коваля облетіли весь Крим. Люди подейкували про його золоті руки, про його мудрість. Коли щось траплялося, люди приходили до нього за порадою, просили допомогти розв’язати різні суперечки.

Якось, коли з’явилися Джини і зажадали від жителів навколишніх сіл непосильну данину, люди прийшли до коваля за порадою. Коваль вийшов назустріч Джинам і голосно, щоб усі чули, сказав, що люди не будуть більше платити данину Джинам та наказав їм забиратися геть.

Розлютилися Джини, один з них дістав з чохла лук, стрілу і вистрілив у сміливця. Стріла пролетіла над головами людей і встромилась у землю. Тоді коваль вийняв із чохла чарівний лук, стрілу і вистрілив у Джинів. Стріла перетворилася на вогняну кулю і спалила не лише Джинів, а й пагорб, на якому вони стояли, розплавила довкруж каміння.

На знак подяки за те, що він врятував їхні оселі, сім'ї, отари, посіви, люди умовили коваля бути їхнім ханом. Вони побудували ковалеві великий кам’яний дім, гідний володаря їхньої країни, вибрали йому за дружину найвродливішу, найрозумнішу, найпрацьовитішу дівчину і сорок днів святкували весілля.

Минав час, люди звикли до мирного життя, зводили красиві будинки, плекали сади, вирощували хліб, випасали отари, відправляли в сусідні країни каравани зі своїми товарами. Володарі сусідніх держав, зачувши про красу та багатство країни, не раз, зібравши військо, намагалися завоювати країну коваля, але щоразу вогняні стріли коваля перетворювали завойовників на попіл і прах.

Настав день, коли старий коваль відчув наближення смерті і замислився, кому з синів доручити чарівний лук? Адже може статися так, що після його смерті якийсь жадібний і злий радник умовить сина піти на сусідів війною, захопити їхні землі, багатства, перетворити людей на рабів.

Довго розмірковував коваль і придумав. Він пішов до своєї старої кузні і викував новий лук та стрілу. Глибокої ночі забрав зі скрині чарівну зброю і поклав туди нову. Потім сів у човен, доплив до середини Чорного моря, але перш ніж опустити лук у воду, він промовив над ним закляття, якого навчив його майстер при смерті.

Коваля теж не стало. Джини якось дізналися, що чарівний лук лежить на дні Чорного моря і вирішили дістати, щоб повернути собі владу над людьми.

Відтоді Джини пірнають у холодну чорну глибінь, але щоразу, варто їм лиш доторкнутися до лука, спрацьовує закляття коваля і вогняна куля — сила, яку має лук, викидає Джина на поверхню моря, перетворюючи на палаючий смолоскип.

Вогняна куля, вириваючись з похмурих глибин на поверхню, порушує спокій Чорного моря, і величезні хвилі довго не можуть заспокоїтися. Та ось море заспокоюється і знову стає тихим та блакитним. Але Джини не заспокоюються. Щоразу, коли вони з’являються на вершині гори Демерджі, згадують про чарівний лук і кидаються в глибину моря, не здогадуючись, що над луком витає закляття мудрого коваля.
