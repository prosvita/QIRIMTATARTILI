# Меним достум Руслан

Биз Русланнен аджайип достлармыз.
Къач йыллардан берли достмыз.
О, Къырымгъа Озьбекистандан, къадимий Самаркъанд шеэринден кочип кельди.
Оларнынъ къорантасы буюк: Руслан, къардашы Айше, битасы Фатима, анасы, бабасы — беш джанлар.

Биз ялынъыз дост дегиль, атта къомшулармыз.
Бизим эвимиз Кукурузная сокъагъынынъ энъ сонъунда.
Сокъагъымыз биткенинен отлар, чалылар баскъан мейданлыкъ башлай.
Олар, яни тек Русланларнынъ къорантасы дегиль, башкъа къырымтатарлар да бизим шеэримизге кочип кельгенлеринде, шу бош яткъан ташлама ерге кельдилер, оны чалы-чырпылардан, оба-оба чёплюклерден темизледилер, участкаларгъа больдилер ве мувакъкъат эвчиклер къурып башладылар.

Къырымтатарлар шу эвчиклерге ерлешип етиштиргенлеринен милиция етип кельди, КамАЗлар ве бульдозерлерни айдап кетирдилер.
Пек чокъ адам топланды...
Мегер къырымтатарлар шу баш, ташлама ерни милициядан изин алмайып, басып алгъан экенлер.
Бульдозерлер эвчиклерге тараф арекет этип башлагъанынен къырымтатарлар оларнынъ огюне чыкъып, ерге яттылар.
Мен къоркъкъанымдан козьлеримни юмдым.
Я, барып да биревини бассалар.

Къырымтатарлардан кокреклеринде орденлер ве медаллери олгъан беш-алты къарт бульдозерлерге эмир берген милиция капитаныны сарып алдылар, онъа бир шейлерни исбатлайлар, насылдыр весикъаларны, кягъытларны косьтерелер.
Мен бабамнынъ енъинден чектим:

— Баба, э, баба, не ичюн оларгъа мына шу ташлама ерде эв къурмагъа изин бермейлер?
Бу ич кимнинъ ери дегиль, эм кимсеге керекмей де?

— Бильмейим, — деди бабам, — бельки олар саткъын олгъанлары ичюндир.

— Саткъын олгъанлары ичюн?
— тааджиплендим мен.
— Я, олар кимни саттылар?

— Кимсени сатмадылар!
— деп лакъырдыгъа къошулды къомшумыз Игнат эмдже.
— Олар эвеллери мында яшай эдилер.
Бу оларнынъ ватаны.
Иште, олар озь тувгъан топракъларына къайтып кельдилер...
— Сен чокъ шей билесинъ, къартбабай!
— деп къолуны сильтеди бабам.

— Бунда бильмеге не бар!
— тынчланмай Игнат эмдже.
— Шимди сен яшагъан эвинъ де оларнынъки.
Тилинъни бираз тутып отур.

Къартлар капитангъа меселени анълатып олдылар ве, о, машиналаргъа — кери къайтынъыз, деп эмир берди.
Машиналар ве милиция къайтып кеттилер, лякин топракъны изинсиз алмагъа ве эв къурмагъа татарларнынъ акъкъы бармы, я да ёкъмы деген шейни сокъагъымызда чокъ вакъыткъадже музакере эттилер.

Шундан берли эвельки бош, ташлама ерге “Самозахват” дейлер.

Шу вакъиа юзь берген куню Игнат къартнынъ бизим эвимиз акъкъында айткъан сёзлери мени тааджиплендирген эди.
Керчектен де эвимиз кичкене, алчачыкъ ве эски.
Эвеллери мен бу шейлерни атта эслемей эдим.
Кичкене пенджеречиклер, эски кирамет, дам...
Атта эвимизиинъ огюндеки къую биле эски.
Биз чокътан берли ондан файдаланмаймыз.

Бир кунь бизге Русланнынъ бабасы кельди:

— Селям-алейкум, къомшулар!
Меним буюк бир риджам бар: эгер, сиз къаршы олмасынъыз... сизинъ къуюнъыздан сув алсакъ...

Бабам индемеди, анам исе мусааде этти.

— Къаршы дегильмиз, алынъыз, — деди о, — биз эписи бир ондан файдаланмаймыз.

Русланнынъ бабасы чёкюч ве балабан кельпеден кетирди, къую къапагъындаки мыхларны чыкъарды, къапакъны котерип къуюнынъ ичине бакъты, къуюнынъ агъач диварыны, дерсинъ эски танышыны корьген киби, элинен сийпады:

— Аферин, акъай, сувунъны джоймагъансынъ...

Мен, оларгъа къуюдан участкагъа сув ташымакъ не къадар къыйын оладжагъыны тюшюндим.
Оларгъа бир дегиль, эки дегиль, ким бильсин не къадар къопкъа сув керек оладжакъ!
Мен нафиле ерде къасеветленгеним.
Олар кичкене насос, бир макъара кабель, шланглар кетирдилер ве, ярым саат кечер-кечмез шланг къабарды ве къуру бетон къарышмасынен толу баккъа билек киби сув чаптырды.
Не де къолай экен!
Биз исе чешмеде сув олмагъанда анамнен кунь бою къуюдан сув чекип, бостан суварып не къадар чекише эдик.

Джумаэртеси куню Русланларгъа башкъа участкалардан къомшулары кичкене бетон къарыштыргъыч кетирдилер.
Сонъра КамАЗлар кельдилер, къум, цемент, къабурчакъ таш кетирдилер.
Иш бир кереден къайнап кетти.
Эвнинъ диварлары сыра-сыра орюлип, козьлеримиз огюнде котерилип башлады.
Руслан уйкенлернен берабер чалыша.
О, бетон къарыштыргъычнынъ агъзына къум, цемент, ата, сув къоя.
Сонъ уфачыкъ дёгмечикке баса, бир къач дакъкъадан сонъ бетон азыр!

Мен даянып оламадым.
Русланнынъ янына кельдим:

— Къарышма япмагъа ярдым этсем оламы?

Биз къарышма азырлаймыз, арабачыкъларгъа толдурамыз, Русланнынъ бабасы оларны юкъарыгъа ташый.
Эр шей акъикъий къуруджылыкътаки киби.

Биз къуруджылыкънен огърашыр экенмиз, Русланнынъ анасы балабан къазанда пиляв пиширмеге башлады.
Мен эм чалышам, эм яваштан онынъ арекетлерини козетем.

Ким бильсин, вакъты келип бельки манъа да, пиширмеге сыра тюшер.
Пиляв азыр олгъан сонъ, эпимизни софрагъа давет эттилер.
Мен явашчыкътан, кимсеге дуйдурмайып кетеджек олдым, лякин Русланнынъ анасы:

— Къайда кетесинъ?
Ишке кельгенде чалыштынъ, ашкъа кельгенде чалылар арасына къачасынъмы?
Къана, эллеринъни юв да софра башына кечь, — деп мени токътатты.

Мен омрюмде бойле лезетли пилявны даа ашамагъан эдим.
Пилявдан сонъ дюльбер озьбек пиялаларынен чай ичтик.
Бу, эвде ичкен чайымызгъа ич де бенъземей эди.
О, ешиль чай экен.
Чайны пек бегендим.
Эм чай ичем, эм де татарларнынъ озьара лакъырдыларыны динълейим.
Олар де русча, де татарджа лаф этелер.
Гуя, олар ичюн анги тильде лакъырды этмек эписи бир.

Уйле емегинден сонъ Русланнынъ анасы бир касагъа пиляв толдурып, манъа узатты:

— Буны, Серёженька, ананълара алып бар, олар да акъикъий пилявнынъ лезетини татып бакъсынлар, — деди.

Эвге кельгенимде анам манъа ачувланды, алмакъ керекмей эди, деп сёгди.
Мен онъа эр шейни анълаттым:
Билесинъми, ана, мен ред эттим, лякин Надие тизе: бизде ойле адет бар, эгер сен аш пиширильгенини корьсенъ ве онынъ къокъусы бурнунъа ургъан олса, сен мытлакъа шу аштан татып бакъмакъ, ве о лезетлими, ёкъмы, къыймет кесмек керексинъ, деди.

— Ах, Серёга, айнеджисинъ сен...
— Ёкъ, ёкъ, ана, акъ сёз.
Инанмасанъ Русландан сора.

Анам пилявдан татып бакъты.
Пек бегенди.
Бунынъ къаршылыгъына анам бостанымызда пишип яткъан помидорлардан бир торба джыйып оларгъа ёллады.

Иште, мен Русланларнынъ къорантасынен бойле таныш олдым.
Керчек, мен эппейи вакъытны оларнынъ участкасында кечиргенимни бабам чокъ бегенмей эди.
Лякин куньлерден бир кунь шойле бир адисе юзь берди, ве бундан сонъ бабам манъа дарылмасыны кести.

Мына, не олгъан эди: анамнынъ юрек агърысы тутты.
Бабам пек къоркъты, сокъакъкъа чапып чыкъты ве къычырып, манъа:
“Серёга!
Чап, огълум, тюкянгъа ве андан 03-ке телефон ач, “Тез ярдым”ны чагъыр!
Анамнынъ юреги тутты!
Приступ, деп айт”, — деди.

Мен чапып барып, “Тез ярдым”ны чагъырдым ве шу чапмамнен эвге къайтып кельдим.
Анам тёшекте ап-акъ кесилип ята, онынъ янында исе Надие тизе отура, онъа уколлар япа.
Анам зар-зорнен йылмайып:

— Нафиле ерде, чагъырттынъ, огълум.
Мегер, тез ярдым янымызда экен, — деди.

Бакъса сен!
Мен Русланнынъ бабасы да, анасы да къуруджылар, деп тюшюнип юре экеним, олар исе эким,
озю де тез ярдым экимлери экенлер.

Къомшуларымыз эвлерини къурып битирген сонъ бизни юрт байрамына давет эттилер.
Биз бутюн къорантамызнен: бабам, анам ве мен оларгъа юрт хайырлап бардыкъ.
Русланнынъ битасы бизни кичкене фильджанларда къавенен, уфакъ этап догъралгъан шекернен сыйлады.
Оларда бу адет экен.
Эгер эвлерине мусафир кельсе, башта бир, оларгъа сыджакъ къаве икрам этелер.
Истесенъ де, истемесенъ де, ичмелисинъ.
Шойле адет.

Фатиме битай даа къаве тельбесинде фал бакъа экен.
Фильджан тюбюнде тельбе излерине дикъкъатнен бакъып, сени якъын келеджекте нелер беклегенини айта.
Анама якъын вакъытлар ичинде мусафирлер келеджек деген фал тюшти.
Сизге эки дане балабан адам ашыкъа, деди.
Анам кульди ве Миша агъамнен къарысы келеджек,
оларнынъ экиси де, меним киби дегиллер, юксек бойлу ве шишманджалар...

Меним фильджанымнынъ тюбюндеки тельбе излерини “окъуп”, сен котекленеджексинъ, сенинъ къыйметли бир шейинъни чекип алмагъа ынтыладжакълар, деди.
“Меним нени чекип ала билелер?— деп тюшюндим.
— Аякъ машинамнымы?
Я, о эскиден де эски...”

Руслан манъа фотосуретлер олгъан альбомны косьтерди.
Онынъ биринджи саифесинде ким не вакъыт, анги куньде, айда ве йылда догъгъаны язылгъан.
Атта кимнинъ не ерде догъгъаны биле язылгъан.
Фатиме битайнынъ ады экинджи сырада тура,
О, бизим шеэрде, Гончарная сокъагъында догъгъан.
Эки йылдан сонъ 80 яшыны толдураджакъ.
Гончарная сокъагъыны исе мен билем.
О, шеэримизнинъ о бир башындадыр.

Мен сарарып къалгъан фотосуретлерни меракънен козьден кечирем.
Мына, Фатиме битай, даа яш ве пек дюльбер.
О, къолтукълы скемледе отура, арбий урбалы дёрт йигит онынъ артында аякъ устюнде туралар.
Булар онынъ огъуллары экен.
Дёртю де дженкке кеткенлер.
Учю джебеде эляк олгъан.
Мен бабамнынъ саткъынлар акъкъында айткъан сёзлерини хатырладым ве шу фотосуретни онъа косьтердим.

Биз альбомны козьден кечиргендже, ода мусафирлернен толды.
Мусафирлернинъ эписини байрам софрасы башына отурттылар.
Олар чиберек ашадылар, шарап ичтилер, къаделер котердилер.
Русланнен экимиз хошаф ичтик, чиберек ашадыкъ.
Ашап-ичильген сонъ эр кес азбаргъа чыкъты, магнитофонны къурдылар, музыка янъгъырады, “Хайтарма” ойнамагъа башладылар.
Бу шенъ оюн ве оны ойнамакъ пек къолай: эллеринъни котерип, музыкагъа келиштирип, атлап-атлап ойнайсынъ.
Мен “Хайтарма”гъа ойнамасыны тез огрендим.

Уйкенлерден сонъ, ортагъа балаларны давет эттилер.
Мен де ойнадым.
Ойнагъанда бизге акъча туттырдылар.
Оларда бойле адет экен: ким ортагъа тюшип ойнаса онъа акъча туттырдылар.
Яхшы урф-адет.
Мен он кумюш къазандым.

О вакъыт, юрт байрамында мен битайнынъ фалына нафиле инанмагъан экеним!
Тюневин дерслерден сонъ биз футбол ойнадыкъ.
Футболдан сонъ эвге къайттыкъ.
Биз Русланнен берабер дере бакъмагъа анълаштыкъ.
Элимде футбол топу, аркъамда чанта, башымда математикадан контроль иши — ёл бойлап келе эдим.

Бирден огюме таныш олмагъан учь огълан чыкъты.
Олар меним ёлумны кестилер ве элимдеки топны дикъкъатнен козьден кечирип башладылар.
Араларындан бириси йылмайып:

— Я, бу топ бизимки де!
Къолгъа тюштинъми, хырсызчыкъ...— деди.

— Ялан айтма!
— деп ачувландым мен.
— Бутюн сынфымызнен пара топлап, оны спорт тюкянындан алдыкъ.
Эгер инанмасанъыз...

Сёзюмни битирмеге бермедилер.
Олардан энъ мазаллы сою, юмругъыны бурнума эндирди, анавы экиси исе топны чекип аладжакъ олды.
Шу арада Руслан етишип кельмеген олса чекип алыр да эдилер.

Эвге котек ашап къайттыкъ,
экимизнинъ де бурну мыз ал-реван къан олса да топны оларгъа бермедик.
Надие тизе яраларымызны спиртнен темизледи, йод якъты ве:

— Машалла!
Эр даим озюнъизни имае этмеге билинъиз, — деп макътады.
Иште, биз шай да яшаймыз.
Эвельки ташлама ерден эсер биле къалмады.
Янъы къурулгъан эвлернинъ диварларында номералары олгъан тахтачыкълар асылды.
Биз Русланнен бир сыныфта окъуймыз, бир рале де отурамыз.
Кимерде давалашамыз, лякин давамыз чокъкъа бармай.

Сонъки вакъытларда Руслан эфкярлы юре, дерсинъ омузларында агъыр бир юк бар.
Не ичюн бойле олгъаныны бильмейим.
Русланнынъ анасы ве бабасы аля бу кунь ишке ерлешип оламайлар.
Оларгъа ишсизлик боюнджа нефакъа да тёлемейлер, ишке де алмайлар.
Бутюн бу шейлер оларнынъ гражданлыгъы олмагъанындандыр.
Олар атта сайлавларгъа да бармадылар.
Гражданлыгъынъ ёкъмы, демек сайламагъа да акъкъынъ ёкъ!

Бунъа акълым етмей!
Адамлар озь ватанларына къайтып кельдилер, лякин ич бир тюрлю акъ-укъукълары ёкъ.
Бойле олмакъ мумкюнми?
Не ичюн айса эр кунь акъшам телевизорда демократия акъкъында айталар?
Руслангъа Юкъары Радагъа мектюп язмакъны теклиф эттим.
Язайыкъ ве бутюн сынфымызнен имзалайыкъ.
Барсын, депутатлар къарар къабул этсинлер.

Руслан теклифимни ред этти.
Керекмей, деди.
Украина Президенти Озьбекистан Президентинен энди анълаштылар,
гражданлыгъы олмагъанларнынъ эписи янъы йылгъадже оны аладжакълар, деди.

— Я, сиз янъы йылгъадже насыл яшайджакъсынъыз?
— деп сорадым мен.

— Битамнынъ пенсиясына...
— деп эфкярнен шакъа этти Руслан.

Руслан битасы акъкъында айткъанда мен якъында о 80 яш толаджагъыны хатырладым.
80 яш!
Шакъамы!

Мен бираз джурьатланып:

— Фатиме битайнынъ келеджек юбилейини къайд этеджексинъизми? — деп сорадым.

— Насыл юбилей?
— тааджипленди Руслан.
— Бу йыл битанъ къач яшыны толдура?
Унуттынъмы?

— Унутмадым.
Билем.
Мен онъа бахшыш алмакъ ичюн, энди бир айдан берли пара топлайым.

— Чокъ топлап олдынъмы?

— Учь кумюш.

— Онъа не багъышламакъ истейсинъ?

Къаве дегирмени.
Акълынъдамы, онынъ джез дегирмени?
Юрт байрамы куню экимиз къаве чеккен эдик де...
— Хырсызладылармы?

— Ёкъ, парланды.
Даа догърусы, парланмады, эскирип, ашалды.
Онынъ яшы юз йылдан зияде!

— Кель, янъысыны алайыкъ, — деп бирден теклиф эттим мен.

— Я, сен онынъ фияты не къадар олгъаныны билесинъми?

Руслан онынъ фиятыны айткъанда мен айретленип, сызгъырып йибердим.

Бутюн гедже тёшегимде айланып чыкътым.
Юкълап оламадым.
Шу дегирменге параны насыл къазанмакъ мумкюн, деп тюшюнип чыкътым.
Ниает, менде аджайип бир фикир догъды!
Бу фикирни ве ишлеп чыкъкъан планымны Руслангъа айттым.
Руслан оны бегенди.
Лякин бир шей кедер эте эди: он кунь девамында куньде саба саат дёртте аякъта олмакъ керек.
Руслан буны озь усьтюне алды.

Яхшы да биз экинджи сменада окъуймыз.
Саба саат беш дегенде биз Меркезий базарда оламыз.
Машиналарны бошатмагъа ярдым этемиз, ичимликлернен толу ящиклерни, ашайт малларынен толу чувалларны ташыймыз.
Насыл иш расткельсе оны япамыз.
Энъ эсасы, саба саат докъузда эвдемиз.
Бирликте къазангъан параларымызны гизли ерге сакълаймыз.
Дерслер меселесинде исе — ильк дёрт дерсте яхшы отурамыз, бешинджисинде бурунларымызнен ралени аз къаламыз тешмеге, алтынджы дерсте — юкълап къаламыз.
Лякин оджалар бир шей айтмайлар, олар юбилейге пара къазангъанымызны билелер.
Сыныф реберимиз Наталья Петровна бизни базарда корип къалгъан эди.
Онъа эр шейни акъызмай-тамызмай анълатмагъа сыра кельди.

Тамам он купь кечкен сонъ биз къазангъан параларымызны сайып бакътыкъ.
Баягъы пара топлангъан...
Фатиме битайнынъ догъгъан кунюнде биз танъда турып базаргъа, бахшыш алмагъа кеттик.
Башта, дегирмен сатын алдыкъ.
Керчек, о джезден дегиль, челиктен ясалгъан эди.
Балабан къутуда акъикъий бразиль къавеси, тонач шекер, торт алдыкъ, къалгъан парагъа да бир гульдесте алдыкъ.

Биз бахшышларымызны тантаналы суретте Фатиме битайгъа такъдим эттик.
О, бизни къучакълады, опьти, козьлеринде яш тамчылары парылдады.

— Бугунь меним омрюмде энъ бахтлы кунь, чюнки торунларым озь эллеринен къазангъан параларгъа эдие алып, мени хайырладылар, — деди битай.

Анджакъ да шей!
Демек — мен де Фатиме битайнынъ торуны олам!
Бунынъ несине айретленмек мумкюн?
Бельки бундан бинълернен йыл эвельси бизим екяне эдждадымыз олгъандыр?
Эписи адамлар агъа-къардашлар, деп ботен ерде айтмагъандырлар, эбет.

Русланнен экимиз невбетнен къаве дегирменини айландырамыз, битай чиберек пишире, Айше софра доната.
Эр шей озь сырасынен кетер экен мен шиир уйдурдым ве софра башына кечип отургъанымызда байрамане суретте сесимни чыкъарып окъудым:

Къыйметли Фатиме битай,
Яшынъызны саймакъ кучь

Козюнъизде нурчыкълар
Парылдасын, сёнмесин ич.

Шу куню акъикъий байрам олды.
Кичкенечик олса да, бу, байрам эди.
Бир тюркюде, “Вакъты келип, эр шей бите”... деп йырлангъандай
бизим де кичкенечик байрамымыз битти.
Русланнен мектепке ашыкъамыз, биринджи дерске кечикмейик, деп къоркъамыз.
Чанталарымызны саллай-саллай чапамыз.
Шу арада, акълыма битайнынъ озь кьолларымызнен къазанылгъан бахшыш акъкъында айткъан сёзлери тюшти.
Мен сюрюнип, аз къалдым йыкъылмагъа.

— Не олды, я?
— деп сорады Руслан курткамнынъ енъинден тутып.

— Битай базарда чалышкъанымызны къайдан бильди?

— Озюнъ тюшюн де бакъ, эр кунь саба саат дёртте мени ким турсаткъандыр?!

Биз бири-биримизге бакъып, шакъылдап кульдик.
Биринджи дерске, кечь къалдыкъ, эбет.
Кечь къалдыкъ ве экимизни де тенбиеледилер.
Лякин бунъа агъырланмадыкъ.
Достлукъ, деп бунъа айталар.
Эр шейни тенъ пай этемиз.
Яры тенбиеден не оладжакъ?
