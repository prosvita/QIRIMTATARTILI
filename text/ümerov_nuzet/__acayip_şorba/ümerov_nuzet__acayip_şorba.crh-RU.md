# Аджайип шорба

Мен мектепте экинджи сменада окъуйым.
Эвге кеч къайтам.
Келем, анам энди эвде, акъшамлыкъ аш да азыр, экимиз бабам иштен къайтаджагъыны беклеймиз.
Бабам кельген сонъ ашамагъа отурамыз.
Эр кунь бойле.
Куньлернинъ биринде бирден эки оджамыз хасталанып, мектепке кельмедилер.
Грипп.
Инглиз тили ве йыр дерслеринден оджалар.
Бу эки дере бешинджи ве алтынджы дерслер эди.
Сонъки дерслер олмайджагъыны билип, къувангъанымызны корьгей эдинъиз!
Эбет, башкъасынынъ хасталыгъына къуванмакъ яхшы шей дегиль, амма биз оджаларымыз хасталангъанына дегиль, дерслер олмайджагъына къувана эдик.

Эвге эки саат эвель къайтып, сокъакъкъа, балаларнен футбол ойнамагъа чыкъаджакъ олдым.
Амма бирден акълымда аджайип бир фикир догъды: анама сюрприз азырлайым, о иштен къайтып кельгендже акъшамлыкъ емекни азырлайым!
Пек яхшы иш олур!
Олар бабамнен иштен пек болдурып къайталар.
Кельселер — софрада учь чешит емек: шорба, котлет, учюнджиси де хошаф.
Эртеси куню анам иштеки аркъадашларына мен насыл емек азырлап, оларны къаршылап алгъанымны икяе этеджегини козь огюне кетирдим.
О, оларгъа эр шейни айта — меним акъкъымда да, бабам ве къомшуларымыз акъкъында да.
“Эвге къайтам.
Озюм де о къадар болдурдым ки, къыбырдамагъа чарем къалмады.
Акъшамлыкъны насыл азырларым, деп тюшюнем.
Лячаре: баламны, акъайымны бакъмакъ керек де (бала — бу меним)...
Къапыны ачып, ашханеге кирсем, ашханемиз дегеним — анда зар-зоруна учюмиз сыгъамыз — столнынъ устюнде азыр шорба, котлет ве кисель тура”.
Ёкъ, ёкъ, я мен хошаф пишереджек эдим де.
Айды, олсун кисель.

Яхшы-ы...
Энди сюрпризни азырламакъ ичюн манъа не керек оладжакъ?
Эт, согъан, къартоп, пирнич ве бир пачка кисель...
Буздолапны ачып бакъсам, эт ёкъ.
Тек бир къуту тушёнка бар.
Тушёнка олгъаны даа яхшы, тездже пишер.
Долаптан бир чанакъ къартоп, секиз согъан, пирнич чыкъардым.
Кисель тапмадым.
Демек, котлет япмакъ ичюн эт ёкъ.
Кисель де ёкъ.
Айса, пирнич шорбасынен сынъырланаджакътырым даа.
Пек яхшы.
Шорба пиширеджем.

Экинджи ве учюнджи емеклер олмагъан сонъ, чокъча шорба пиширмек керек.
Эр кеске учер тарелка шорба тиймек керек, ондан аз дегиль.
Энъ буюк къазанны алам, оны атешке къоям, энъ терен тарелканы сайлап алып, къазангъа докъуз тарелка сув тёкем.
Ярысындан аз-бучукъ зияде олды.
Азчыкъ тюшюнген сонъ даа учь тарелка сув къошам — барып да мусафир кельмесин.
Четте отурып, бизим лезетли шорба ашайджагъымызны бакъаджакъмы?
Сув къайнагъандже согъанны, къартопны артларым, тушёнканы ачарым.

Согъандан башладым.
Башта секизини де артлайджакъ олдым, амма биринджисинден сонъ бурнумнынъ ичи аджыды, экинджисинден сонъ козьлерим яшланды, учюнджисинден сонъ исе ойле агълап башладым ки, санки дерсинъ аякъ машинамны хырсызлагъанлар.
Пычакъны четке ташладым, козьлеримни ювдым, бабамнынъ къара козьлюгини такътым, согъанларны догърадым ве къазангъа ташладым.
Къартоп меселеси бираз къолайджа олды, къартоптан даа кимсе агъламады.
Ялынъыз мени бир шей раатсызлады — анам къартоп артлагъанда, онда къартобы чокъ ола, къабугъы исе аз чыкъа.
Менде не ичюндир аксине чыкъты: къабугъы чокъ, къартобы исе пек аз.
Лякин мен бу вазиеттен де усталыкънен чыкътым.
Къартопны индже-индже этип догърадым да, о пек чокъ олып корюнди.
Къазаннынъ суву къайнагъанынен ичине тушёнканы, къартопны, пирнични ташладым.
Сонъ бир авуч дефне япрагъы, бир къашыкъ аджджы бибер ве ярым банка томат къоштым.
Къазаннынъ къапагъыны къапаттым да, шорба пишкенини бекледим.
Джаным сыкъылмасын деп, телевизорны къурдым.
“Белоснежка ве гномлар” акъкъында мультфильм косьтере экенлер.

Ойле меракълы эди ки, атта шорбамны биле унутып къалдым!
Мультфильмден сонъ шеэримизде къурулгъан янъы ресторан акъкъында фильм башланды.
Рестораннынъ буюк ашханеси, андаки къоджаман электрик собалар устюнде къайнап тургъан ве дефне япрагъы къокъусыны орталыкъкъа джайраткъан буюк къазанларны косьтердилер.
Ресторан акъкъындаки фильм битти ве мен дефне япрагъынынъ къокъусы ресторандан дегиль де, бизим ашханемизден кельгенини анъладым...

Шорба бизим ашханемиздеки стол киби къып-къырмызы, амма тушёнка, пирнич, дефне япрагъынен къокъуй эди.
Анам даа омюринде бойле шорба пиширмеген эди.
Мен къашыкъ алып, онынъ лезетини бакъаджакъ олдым...
Худжур дамы бар, томат соусында хамсе консервасыны анъдыра, амма догърусыны айтсам, бойле аджджы консерваны даа омюримде ашамадым.
Мен агъызыма даа бир къашыкъ шорба алып юттым ве онда насылдыр пек муим бир шей етишмегенини анъладым.
Тюшюнджеге далып, анамнынъ банкаларына тикильдим, козюм “туз” деп язылгъан банкагъа тюшти.
Мен озюмнинъ аджайип шорбамны тузламагъа унуткъаным да.
Банканынъ ичинде туз къалмагъан.
Лякин долап ичинде башланмагъан бутюн бир пачка туз таптым.
Пачканынъ устюнде буюк арифлернен “Экстра”, бираз ашагъыда исе “Индже, йодлангъан” деп язылгъан.
Мен башкъа йодланмагъан тузны къыдырдым, амма тапамадым.
Не чаре, буны ишлетмек керек оладжакъ.
Худжур шей, не ичюн тузны йодлай экенлер?
Йодлангъан шекер, дондурма, булкалар олмай да...
Я тузны не ичюн йодлай экенлер?
А-а-а, анъладым!
Анам ярама йод якъкъанда, къутурмыш киби багъырам.
Бойле исе, бир тарелка шорба ашасанъ, бутюн яраларынъ йодлана, демек бир куньде яхшы олалар!
Не агърысы ола, не де сес-шамата.
Бойле кешф ичюн кешфиятчысына Девлет мукяфаты я да ич олмадым медаль берильген экенми?
Берселер керек.
Бу пек эмиетли кешф де.

Он эки тарелка шорбагъа не къадар туз къоймакъ керек киби проблеманы чезмек о къадар кучь оладжагъыны бильмей эдим.
Лякин бойле вазиеттен насыл чыкъмакънынъ ёлуны да таптым: башта ярым пачкасыны ичине тёкип бакъайым, эгер азлыкъ этсе, даа да къошмакъ мумкюн олур.
Тузны къазаннынъ ичине тёктим.
Иригендже бекледим ве къашыкъкъа алып, дамыны бакътым.
Шорба ойле тузлу эди ки, атта агъызымны якъты!
Амма да иш олды.
Энди не япайым экен?
Даа он эки тарелка сув тёкейимми экен?...
Айса, подъезддеки бутюн къомшуларымызны мусафирликке чагъырмакъ керек оладжакъ я...

Ура!
Ёлуны таптым!
Къазандан яваш-яваш бутюн сувны бошаттым, къалгъан къоюлыкъкъа исе гъайрыдан он эки тарелка сув тёктим.

Бу кересине шорба анамнынъ кишилик антерисини анъдырып, насылдыр ачыкъ гульгюли ренкли олды.
Анам не ичюндир, бу антерисини бегенмей ве пек сийрек кие.
Лезетини бакътым, ашамакъ мумкюн, эбет, лякин не ичюндир кене тузсуз олды!
Худжур шей.
Дефне япрагъынынъ къокъусы бар, амма тузу ёкъ.
Мен энди йодны айтмайым.
Кене тузламагъа керек олды.
Энди акъыллыджа яптым.
Къалгъан тузны экиге больдим, ярысыны шорбагъа къойдым, иригендже бекледим, сонъ лезетини бакътым...

Омюримде даа бойле кескин туз корьмедим!
Бельки бу адий дегиль де, концентрирленген туздыр?!
Мен пачканынъ устюндеки бутюн языларны окъуп чыкътым, амма косьтеришлер тапмадым.

Мен кене къазаннынъ сувуны бошаттым, къалгъан къоюсына исе даа да он эки тарелка сув тёктим.
Бу кересине шорба насылдыр тюссюз олды.
Даа догърусы, гольнинъ быланчыкъ сувуна ошады.
Энди тузны чай къашыгъынен къойып башладым.
Дёрт къашыкътан сонъ не исе тузу кереги киби олды.
Концентрирленген туз дегени мына не экен!...

Саат алтыда анамнен бабам иштен къайтып кельдилер.
Олар къапыдан кирмеге етиштирмедилер, мен гъурурнен:

— Тамам вакъытында кельдинъиз, аш азыр, сизни беклеп отурам!

— Вай, балачыгъым, ах меним алтынчыгъым!
— къолларыны силькти анам.

— Сонъ, бизни ненен сыйлайджакъ оласынъ я, огълум?
— деп сорады бабам.

— Мен шорба пиширдим.

— Я шорбаны ненен пиширдинъ я, огълум?
— тааджипли тавурнен сорады анам.

— Ичине согъан, томат, къартоп, тушёнка, пирнич, бибер ве дефне япрагъы къойдым!
— бар сесимнен, эзберден шиир окъугъан киби, сёзлерни бирер-бирер айтым мен.

Анамнен бабам къолларына бирер къашыкъ алып, газ плитасына тараф чаптылар.
Экиси бир кереден къашыкъларыны къазангъа батырып, быланыкъ шингеликтен алып, къазан башында къатып къалдылар.

— Я тушёнка къайда?
— эшитилир-эшитильмез сеснен сорады анам.

— Я пирничинъ, къартобынъ къайда?
— явашчыкътан сорады бабам...

Акъшамлыкъ анам пиширген къайгъананы ашадыкъ.
Софра башында шорбаны насыл пиширгенимни айттым.
Анамнен бабам ойле кульдилер, ойле кульдилер ки, атта бутюн къайгъананы бир озюм ашап битиргенимни биле дуймай къалдылар.
Айса, шорба пиширмек къолаймы?!
