# Акъмесджит, Училищная сокъагъы, 6

Меркезий базар артында, Училищная сокъагъы башлангъан ерде, эски караим мезарлыгъы бар эди.
Мезарлыкъны тегизледилер, баш ташларыны къайдаларгъадыр алып кеттилер, къалгъан бошлукъта исе учь къатлы эки бина къурдылар.
Училищная сокъагъына бакъкъан бинада янъы мектеп ачылып, 1941 сенеси сентябрь 1-де ильк талебелерини къабул этеджек эди.

Биз, Училищная сокъагъында яшагъан балалар, янъы мектепте окъуп етиштиралмадыкъ.
Апансыздан айдын, кунешли куньде мас-мавы кокте къанатларында къара хачлары олгъан учакълар пейда олды — олар Акъярны бомбаламакъ ичюн уча эдилер.
Иште, бизим ичюн дженк бойле башланды.

Кузь якъынлашкъан сайын шеэрдеки яшайыш телюкелешти.
Эр кишилер, атта энди докъузынджы сыныфны битирген генчлер биле, джебэге кеттилер.
Къадын-къызлар — бизим аналарымыз, аджеле суретте гъайрыдан донатылгъан дёгме фабрикасында чалышып, мина ве топлар чыкъара,
биз, балалар исе, озь алымызгъа ташланып,
“шпионларны” тутып юре эдик.

Тезден бизге де иш тапылды.
Янъы мектеп бинасында госпиталь ерлештирильди.
Яралыларнынъ сайысы эп арта берди.
Сабадан башлап, госпитальнинъ пенджерелери астына топлана эдик.
Яралылар бизлерни чагъырып, пара бере, бир шейлер сымарлайлар, биз исе, башларымызны къолтукъкъа алып, шимди Тренёв багьчасы еринде олгъан базарыгъа чапып кете эдик.

Джебэден келип тургъан хаберлер телюкелешип башлады.
Бизимкилери Op къапыдан, Азов денъизи тарафындан, Акъяргъа таба кери йылышып башладылар.
Къызыл Орду аскерлерининъ чокъусында тюфек биле ёкъ эди.
Кери йылышкъанлар арасында бабам да бар эди.
О, ротасынынъ огюнде омузларында пулемёт алып кете эди.

Эр гедже Акьмесджитни ве Акъяргъа алып баргъан ёлны пек бомбалай эдилер.
Ава сиренасыны эшиткенимизнен, биз азбарымызнынъ ортасында къазылгъан эндекке сакълана эдик.
Эндекнинъ устю агъачларнен ве бир къат топракънен орьтюли эди.
Биз нефес алмагъа къоркъып отура ве коктен тюшеяткъан бомбаларнынъ сызгъырувына динълене эдик.
Олардап бириси шимди башымызгъа тюшеджек киби корюне эди.

Шеэрдеки заводлар ве фабрикалар эвакуациягъа азырлана,
бутюн шеэрден вокзалгъа тезьялар кетирилип, вагонларгъа юклене.
Алып кетмеге етиштирмеген шейлерни якъа эдилер.
Богьдай сакълангъан элеватор яна.
Шекер, ягъ, ун анбарлары яна эдилер.
Шеэр узеринде къара думан яйылды.
Душмангъа бир шей къалмамакъ керек, деп айта эдилер...

Электрик станциясы да, дёгме фабрикасы да токътады.
Аналарымыз ишсиз къалдылар.
Олар акъшамлары сокъакъта топланып, эндиден сонъ насыл яшайджакълары акъкъында лаф эте,

тезден сонъки эшелонлар кетеджеги акъкъында айта эдилер.
Радиодан исе тезден душман тар-мар этиледжеги, гъалебе бизим оладжагъы акъкъында джошкъунлыкънен айтып, сонъра “Учь танкчы” йырыны иджра этип, халкъны тынчландырмагъа девам этселер де, аналарымыз шеэр бою юрген дешетли эмиш-демишлерни музакере эте эдилер.

Бизим Училищная сокъагъындаки 2-нджи азбарында Соня апте къорантасынен берабер яшай эди.
Оларнынъ сойадлары Эпштейн эди.
О, госпитальде эмшире олып чалышты.
Соня апте акъайы, алты баласы, ана-бабасынен берабер яшай эди.
Къорантанынъ башы Яша эмдже, дженкнинъ биринджи куньлеринде джебэге кеткен эди.

Куньлерден биринде, эвакуациягъа бир къач кунь къалгъанда, къадынлар Соня аптеге къартларыны ве балаларыны алып, яралыларнен берабер кетсин, деп ялваргъанлары акъылымда.
Къадынлар, не ичюндир, бир шейден пек къоркъкъанлар.
Олар яваштан Соня аптеге бир шейлер айта эдилер.
Амма о башыны саллап: “Инанмайым!
Ич инанмайым.
Ольдюрсенъиз де, инанмам.
Бойле шей олмакъ мумкюн дегиль.
Олар айван дегиллер де.
Эм бу къадар баланен, къартларнен къайда барайым?
Кимге кереким?” — дей эди.

Ноябрь 12-де немее аскерлери шеэримизге кирип башладылар.
Ава булутлы, сувукъ эди.
Ягъмурлы къар ягъа эди.
Биринджи олып, шеэрге могедекли мотоцикллар кирди.
Мотоциклджыларнынъ устьлеринде ешиль плащлар, эр бирининъ кокрегине зынджырчыкъ устюнде маденден ясалгъан нишан илиштирильген.
Могедеклерде — пулемётлар.
Артларындан тягачлар кете.
Когертелеринде, тентлер астында, къолларында автоматлары олгъан аскерлер эки сырагъа тизилип отуралар.
Машиналар артындан кеткен атларгъа екили ешиль фургонлар да тентлернен орьтюли.
Атлары яхшы бесленген, къудретли, агъыр чекили.

Шеэрде, санки дерсинъ, тири джан къалмагъан.
Сокъакъларда бир уйкен адам корюнмей,
тек огълан балалар.
Олар бир шейден къоркъмайып, машиналар ве арабалар бурулып, сокъакъларгъа киргенлерини, аскерлер бир азбарны дикъкъатсыз къалдырмай адымлагьанларыны козетелер.

Шеэр басып алынгъанынынъ экинджи кунюнде эвлернинъ диварларында Акъмесджит шеэр арбий комендантынынъ имзасы астында олгъан эмирлер пейда олды.
Немее команданлыгъы бутюн Къызыл Орду аскерлерине ве командирлерине, комсомоллар ве коммунистлерге учь кунь ичинде комендатурагьа келип, силяларыны теслим этмекни, джедвельге алынмакъ ичюн язылмакъны теклиф эте эди.
Шеэрде комендант саати илян этильди.
Сокъакъта бельгили вакъыттан сонъ пейда олгъанларны соргъусыз атып ольдюре эдилер.
Алман ордусынынъ аскерлери ве офицерлерининъ омюрлерине къаст этюв акъкъындаки эмир зияде къоркъунчлы эди.
Аскернинъ я да офицернинъ эляк олувы ичюн бутюн сокъакънынъ адамлары — уйкенлер де, балалар да, джевап бере эдилер.
Эр онунджы адам атып ольдюриле эди.

Тезден еудийлерге айт эмир де пейда олды.
Еудий миллетине менсюп олгъан бутюн гражданлар сокъакъкъа чыкъаджакъта, кокреклерининъ сагъ тарафына алты кошели йылдыз пекитмелери шарт эди.
Эмирде йылдызнынъ колеми де косьтерильген эди.
Эмирни эда этмегенлер атып ольдюриледжеги де къайд этильген эди...

Бу эмирден сонъ Соня аптенинъ бутюн къорантасы пальтоларына алты кошели йылдызлар тикип къойды.
Иште, олар еудий олгъанларыны биз бойле бильдик.
Лякин бунынъ, артындан даа бир эмир пейда олмагьандже, кимсе ич бир тюрлю эмиет бермеди...
Бельгиленген вакъытта еудийлернинъ эписи, янларына къыйметли олгъан шейлерни ве бир куньлюк ашайт алып, эмирде косьтерильген ерде топланмакъ керек эдилер.

Районымыздаки еудийлер эски мектеп огюнде топланып, андан да аскерлер озгьарувында меркезге таба ёл алдылар.
Биз, огълан балалар, аскерлернинъ къоркъузувларына къулакъ асмай, оларнынъ артындан сюрюнен чапа эдик.
Госпиталь янында колоннаны токътаттылар.
Анда энди немсе госпитали ерлешкен эди.

Еудийлерни озгъаргъан аскерлер себебини бильмек ичюн огге чыкътылар ве биз Нариманнен бу фурсаттан файдалангъан Соня апте къорантада энъ кучюги олгъан Наташканы азбарымызгъа итеп, артындан къапыны къапаткъаныны корип къалдыкъ.
Колонна кеткен сонъ биз Наташканы азбарымызнынъ артындаки чёплюк ящигинен дивар арасында топланып, пысып отургъаныны корьдик.

Биз оны Нариманнынъ квартирасында сакъладыкъ.
Нариман битасынен берабер яшай эди.
Ана-бабасы Москвада окъуй ве дженк башлагъан сонъ Акъмесджитке къайтып етиштирмедилер, анда къалмагъа меджбур олдылар.
О арада битасы да аналарымызгъа къошулып, узакъ койлерге ашайт къыдырып кеткен эди.
Бойледже, азбарымызда даа бир сакин пейда олгъаныны кимсе дуймады.

Экинджи куню сабасына фена бир хабер алдыкъ: немселер бутюн еудийлерни шеэр дживарына чыкъарып, атып ольдюргенлер.
Эписини-уйкенлерни де, балаларны да...

Арамыздан кимсе бунъа инанмады;
балаларны атып ольдюрмек мумкюнми?!
Амма койлерден къайтып кельген аналарымыз бу дешетли адисени чокъ вакъыт музакере эттилер.

Биз Наташкагъа бу акъта бир шей айтмадыкъ.
Эписини шеэр дживарындаки четлери тикенли теллернен сарылы лагерьге алып кеттилер, бир афтадан сонъ къайтарып кетирмек кереклер, чюнки насылдыр анълашылмамазлыкъ олып чыкъкъан, деп айттыкъ.
Наташка бизим айткъанларымызгьа инанып, сусып къалды.

Бир тарафтан, частымызгъадыр эбет, Нариманнынъ битасы ёлда аягьыны перкиткен ве бир талай вакъыт койде, сойларында къалгъан.
Лякин къуванчымыз чокъкъа бармады: немселер мектеп бинасыны госпитальге чевирдилер ве азбарымызда оларнынъ арбий экимлерини ерлештирдилер.
Олар бош олгъан кошедеки квартирагьа ерлештилер.
Бу квартиранынъ пенджереси исе тамам Нариманларнынъ къапысына бакъа эди.
Экимлер Нариманларгъа кирип, Наташканы корерлер деп, оны гедже къаранльгъында арангьа кечирдик.
Анда, чардакъта, аселет онынъ ичюн эвельден ер азырладыкъ.
Чардакъта тобан бар эди.
Оны четке сюрип, тёшек яйдырдыкъ, ёргъан, ястыкъ кетирдик.
Къопкъагъа сув къойып, атга бадье биле кетирдик.

Къыркъ бир сенесининъ къышы пек сувукъ олды.
Ачлыкъ.
Къышлыкъ кимсе бир шей азырлап етиштиралмады.
Бутюн умют койдеки тувгъанларгьа эди.
Аналарымыз шейлерни богъдайгъа денъиштирмек мумкюн олгъан койлерге чокъ вакъыткъа кетмеге меджбур эдилер.
О заман эр бир азбарда эки тёгерек пляки таштан ясалгъан озь къол дегирмени ола эди.
Усттеки таш устюне сап пекитиле, ортасында исе тешик оюла эди.
Богъдай бу тешикке тёкюле, сонъ саптан тутып усть ташны айландыра эдилер, астындан исе азыр ун чыкъа.
Ундан пите пишире эдилер.

Тезден бизде Наташкагьа ашатмагьа бир шей къалмады.
Сандыгъымызнынъ тюбюнден бабамнынъ янъы тери къалпагъыны чыкъарып, базаргъа алып кетип саттым.
Парасына ичинде аякъкъап темизлемек ичюн эки чётки, эки къутучыкъта къара гуталин ве къадифе парчасы олгъан къуту сатын алдым.
Къуту пек онъайтлы эди, аркъагьа асмакъ ичюн къайышлары да, къапагъында — аякъ къоймакъ ичюн ери де бар эди.

Нариманнынъ йыртыкъ чызмаларыны бир къач кере темизледим, олар янъы киби йылтырап башлагъан сонъ, пара къазанмагъа кеттим.
Комендатура янында озюме бир ерчик сечип алдым.
Шимди о ерде Къырым Малие назирлигининъ бинасы ерлешкен.
Мында аякъларында дюльбер чызмалары олгъан немее офицерлери чокъ келип кете эди.
Сечип алгъан ерим пек яхшы эди.
Бир куньде къазангьан парама азачыкъ къара отьмек, бир къач къартоп, бир кесек куньайлан жмыхы, эки баш согъан сатын алдым.

Биз вазифелеримизни шойле пайлаштырдыкъ: мен ашкъа пара къазанам, Нариман исе аш азырлай, якъарлыкъ тапыштыра ве Наташканы къорчалай эди.
Геджелери, пек сувукъ олгъанда, о, буюк мукъайтлыкънен Наташканы эвине алып келип, ятакъ одасында сакълай эди.
Наташка бутюн къорантасы эляк олгъаны ве шеэр дживарындаки эндекте дефн этильгенлери акъкъында бильмеди.
О, сувукъкъа да, ачлыкысьа да, онъайтсызлыюьларгъа да чыдады, ич бир кере шикяет этмеди, тек:
“Анам къач куньден къайтып келеджек?” — деп сорай эди.

Саба танъда Нариман чувалыны алып, чалы-чырпы джыймагъа кетти.
Госпиталь артында узун анбар бар эди.
Бир вакъытлары онынъ устюне бомба тюшкен эди.
Иште, Нариман анда бара.
О кеткенде, мен Наташканен отура ве онъа сакин сеснен “Чук и Гек” китабыны окъуй эдим.
Мен окъугъан арада Наташка пальтосьнынъ джебинден бир авуч ташчыкъ чыкъара, ёргъаны устюне ташлап, сонъ оларны эки обачыкъкъа боле: бириси чокъча, экинджиси исе аз.

— Бу ташчыкъларны къайдан алдынъ?
— деп сорадым ондан.

— Манъа оларны Нариман кетирди.
Мен риджа эткен эдим, о кетирди.

— Истесеъ, сеннен таш оюны ойнайыкъ?

— Ёкъ.
Истемейим.

— Айса, санъа оларнынъ не кереклиги бар?

Наташка манъа озюнинъ ири, дюльбер козьлерини тикип:

— Я анам он куньден сонъ къайтаджакъ деп, озюнъ айтмагъан эдинъми?
Еди кунь энди кечти.
Демек даа учь кунь къалды.
Тамам учь кунь кечкен сонъ олар къайтаджакълар..
— Къызчыкънынъ козьлеринден азгъын яначыкъларына яшлар тыгъырды.
— Сен манъа догьрусыны айттынъмы?
Олар къайтаджакълармы?

Соньки эки кунь мен яры геджеде уянып, Наташкагьа не айтаджагымызны тюшюне эдим.
О бизге инана да.
Мен бу акъта Наримангьа айттым.
О да шашкъынлыкънен омузларыны сыкъып:

— Битам кельгендже, беклейик.
О мераметли ве пек акъыллы.
О бизге ярдым этер...
— деди.
Онунджы кунь де кельди, даа догърусы онунджы куннинъ сабасы.
Уянгъанымнен буны хатырладым.
Экими ер энди кеттилер.
Шунынъ ичюн сакъынмай, Нариманнынъ квартирасына кирдим.
Нариман даа юкълай, Наташа исе уянды.
Кузьгю къаршысында турып, озюнинъ гурь, къувырчыкъ сачларыны тарай.
О манъа сув кетирмекни риджа этти.
Бетини, козюни ювып, къувырчыкъ сачларыны тюзетти, бурюшкен пальтосыны къолунен сыйпап тюзетти ве явашчыкътан:

— Анам мени танырмы, не дейсинъ?
— деп сорады.

Кунь аязлы эди.
Токътамадан рузгяр уфюре.
Кьолларым, аякъларым бир тамам бузлады, лякин сабыр этип, немселернинъ чызмаларыны темизлей эдим.
Эм темизлейим, эм бир къач куньден Янъы йыл келеджегини тюшюнем.
Ормангьа барып, Наташка ичюн нарат кесип кетирмек керек.
Сандыгъымызнынъ тюбюнде, бабамнынъ къалпагъы олгьан ерде, нарат оюнчакълары къутусы да бар эди, ичинде йылдыз да бар...

Сабырым етмеди, къазангьан параларымны сайдым да, къутумны топлап, базаргьа чаптым.
Бутюн алгъан шейлеримни басмадан тикильген торбагьа ташладым: ярым буханка отьмек, беш къартоп, эки йымырта ве Наташка ичюн бахшыш — бир плитка шоколад.
Оны манъа юсек бойлу, чалбаш немсе офицери берген эди.
О, чызмаларыны эр кунь манъа тимизлеттире эди...

Экимлер иштен даа къайтмадылар.
Эвлеринде олгьан вакъытта, анда шенълик ве шамата ола эди.
Нариман да даа къайтмагьан.
Къапыгьа исе демир тирельген.
Демек, Наташка аранда отура.
Бельгимиз — тотлангъан труба парчасы.
Араннынъ къапылары, не ичюндир, ачыкъ.
Бельки, Нариман андадыр?
Арангъа таба чапам, лякин тамам къапысы огюнде ёлумны къомшу азбарда отургьан Сервернен Степан кестилер.

— Сен бугунь не къадар немсе чызмасыны яладынъ?
Джевап берип де етиштирмедим: Степан омузымда асылы къутумны чекип алып, ерге урды.
Мен ачувнен онынъ устюне атылдым, лякин Сервер аркъамдан ойле яндырды ки, козьлеримни къаранлыкъ басты.
Сервер торбамны чекип алмагъа истеди, амма мен оны ойле кери чектим ки, о йыртылды,

ичинде олгъан шейлер ерге тёкюльдилер.

Степан къолларымны тутты, Сервер исе шоколадны алып эзди ве бетиме аялады:

— Аша немсе шоколадыны,
аша!
Аша, арам...
— Тийменъиз онъа!
Тийменъиз!
О яхшы!
Токъунманъыз онъа!

Бу Наташка эди.
Чардакътан насыл тюшти, бильмейим.
Сервернинъ къолуна япышып, бар кучюнен тишледи.
Сервер агърысына чыдамай багъырып йиберди ве къолуны кокрегине басты.
Янымызда госпитальнинъ экимлери пейда олгъанларыны биле корьмей къалдыкъ.
Олар исе Наташканынъ пальтосындаки алты кошели йылдызны корип, тааджипленип, бири-бирине козь ташладылар.
Араларындан энъ яш ве энъ юзьсюз сою бизни четке итеп аттырды ве Наташканынъ къолундан тутып, араба къапыгъа таба сюйрекледи.
Дигер экиси онынъ артындан кеттилер.

Мен сынгъан къутум, эзильген къартоплар ве йымырталар янында отурып, сылакъ бетиме къара шоколадны окъалап, окюр-окюр агълай эдим.
Нариман да, кельгенде, мени бойле алда корьди.
О, экимлер Наташканы госпитальге кирсеткенлерини корьген экен...

Саба, танъ аткъанынен, биз, энди дёртюмиз, Наташканы бир даа корьмек умютинен, госпиталь къаршысындаки диваргъа тырмаштыкъ.
Лякин ойле де оны корип оламадыкъ...
