# Будильник

Наш будинок був розташований неподалік залізниці.
Кожної неділі ми, хлопчаки, нерідко цілісінький день зустрічали і проводжали пасажирські поїзди: кому води холодної принесеш, кому валізи допоможеш донести — дивись, під вечір щось і заробив.

Але не тільки заради шматка хліба, заради заробітку тинялися ми на станції.
Якось міліціонер, який стежив за порядком на пероні, голосно сказав своєму напарнику: “Я чув в управлінні, що незабаром підуть ешелони з демобілізованими, дивись, і наші повернуться...”.
Відтоді ми не давали спокою старому міліціонерові: щодня хтось із нас бігав на станцію, щоб дізнатися, коли ж піде перший ешелон з демобілізованими.
І ось дочекались: примчав Мустафа, мій сусід і, ледь переводячи подих, повідомив:

— Завтра вранці!
О четвертій годині ночі!

Спочатку всі зраділи, а потім задумались: це ж треба прокинутись хоча б за півгодини до прибуття поїзда.

— В кого є вдома будильник?
— запитав Мустафа, але йому ніхто не відповів.
Поглядом Мустафа зупинився на мені:

— У вас же є годинник з зозулькою.

— Є.

— Ось ти нас і розбудиш.

— Але ж зозулька давно вже не кує...
— Але ж годинник цокає?

— Цокає...
— От і гаразд.
Спочатку розбудиш мене, а потім решту.

Я мовчки кивнув і помчав додому.

Ходики висіли у мене над головою.
Дві важкі чавунні гирки, здавалось, висіли нерухомо, та якщо придивитись уважніше, можна було помітити, що з кожним порухом хвилинної стрілки одна гирка опускається донизу, а друга піднімається вгору.
Як шкода, що мовчить зозулька, щось всередині в ній пошкоджено.
Це трапилося в дні, коли нас вивозили в депортацію.
Тоді в наш дім увійшли два червоноармійці і сказали, що ми мусимо взяти з собою найнеобхідніші речі і сісти в машину.
Я дуже зрадів, подумав, що нас хочуть відвезти в село до бабусі, але мама раптом заплакала, зняла зі стіни ходики, притисла їх до себе — і так тримала, аж доки нас не посадили в товарний вагон.
Добре, що сусідка тітка Катя, поговоривши з червоноармійцями, зібрала теплі речі, продукти і поїхала проводжати нас на вокзал...
От з того часу зозулька й не кувала.

Я сидів па ліжку й міркував, як же мені прокинутись о третій годині ночі...
Попросити маму, щоб вона розбудила... але вона й так повертається з роботи пізно і стомлена, а встає рано-ледь починає сіріти надворі.
Поглянув на гирки: от якби годинник почепити так, щоб о третій годині ночі гирка вдарила по голові і я прокинувся.
Але якщо я хоч доторкнусь до годинника, мама в ту ж мить запідозрить недобре...

Я вийшов у двір і подивився на грубку, на якій стояв великий мідний чайник: у ньому вміщалось майже відро води.
Довгий носик чайника ніби промовляв: не підходь, а то клюну!

Тричі обійшов я довкола грубки, поки в голові не виник проект “будильника”.
Проект був простий і геніальний.
Потрібно найти мотузок, цвях, цеглину і пробку.
За півгодини я запасся всім необхідним і почав експеримент.
Рискою помітив місце на стіні, куди о третій годині ночі повинна була опуститися гирка і забив цвях.
Далі все пішло швидше: чайник почепив на бильце ліжка.
В носик увіткнув пробку з мотузком.
Один кінець мотузка прив’язав до цеглини, а з другого зробив петельку, щоб її накинути на цвях.

Аби переконатися в надійності “будильника”, я налив у чайник води, почепив його над головою, стрілки перевів на третю годину і ліг так, щоб носик чайника був у мене над головою.
Будильник спрацював безвідмовно: рівно о третій гирка ковзнула по цвяху і збила петельку.
Петелька упала донизу; тягнучи за собою цеглину.
Другий кінець мотузки, перекинутий через верхню дужку ліжка, натягнувся, висмикнув з носика чайника пробку і холодна цівка води полилася мені прямо в ніс!

Пізно ввечері, коли мама заснула, я знову склав “будильник”, прикріпив його як слід, ліг так, щоб носик чайника був над моїм носом... і довго не міг заснути.
Я весь час уявляв собі як поїзд зупиниться на пероні і з пасажирського вагону, помітивши мене, зістрибне батько, у новенькому мундирі з погонами, з шаблею на боку-таким я запам’ятав його у фінську війну: їхній кавалерійський загін проходив по нашій вулиці і всі сусіди бачили батька на копі, попереду загону.

Я заснув.
Мені приснилось, що я перепливаю Чорне море.
Пливу й пливу, пливу й пливу, а море не кінчається.
Я вже вибився із сил, почав тонути, заволав — рятуйте!
Хтось подав мені руку, допоміг підвестися над водою і ковтнути повітря.
Я розгшющив очі — наді мною стояла мама, в її очах був переляк:

— Що трапилось?
Чому ти кричиш?

Я глянув — а за вікном уже день.
Відкинув ковдру, мама глянула і схопилася за голову:

— Ай-яй-яй!
Який сором...
З тобою давно такого не траплялось...
Як же тепер я усе це почеплю сушитись — сусіди сміятимуться...
Скажуть такий великий, а...
— Мамо, це зовсім не те, що ви думаєте, — заспокоїв я її.
— Я повинен був прокинутись і розбудити хлопців...

Хлопці готові були відлупцювати мене, але коли я розповів їм про “будильник”, вони довго сміялись, особливо

Мустафа.
— Як же ти не проснувся?
— здивувався він.

— Дуже просто.
“Будильник” тут не винуватий, — став я на захист свого винаходу, — він спрацював на відмінно:

0 третій годині ночі гирка збила мотузок, цеглина впала, пробка вилетіла, цівка води полилась прямісінько на подушку.
От і потекла вода, ціле відро, прямісінько під ковдру...

Наступного дня, тільки-но почало світати, ми були на пероні.
Зустрічали ешелони майже щотижня, але батько так

1 не приїхав.
Похоронки ми не отримали.
Може вона прийшла в Крим, де ми жили раніше...
Не знаю.
Тільки через багато років я дізнався, що батько загинув.
Фашистські танки загнали кавалерійський полк мого батька в Пінські болота, що в Білорусі і розстріляли впритул.
