# Моя рідня

Як добре, коли в людини багато родичів!
Я дуже заздрю моєму другу Ельдару.
В нього два дідусі, дві бабусі, тітки, дядьки, двоюрідні брати й сестри.
Про троюрідних я вже не кажу.
І це ще не всі.
Це ті родичі, які живуть в Криму.
А ще є родичі в Америці і, навіть, в Австралії...
Як вони туди добралися?

Кожної суботи і неділі біля будинку Ельдара стоять машини — значить приїхали гості.
Це до нас ніхто не приїжджає.
Сам Ельдар під час канікул їздить в гості по черзі то в Севастополь, то в Керч, то в Бахчисарай.
Влітку полетить в Америку.
Каже, що й до Австралії черга дійде.

Щастить же людині.
А в мене навіть сестрички нема.
Один в цілому світі.
Я прямо запитав у тата з мамою, чому в нас немає родичів?
Може вони всі на війні загинули?

Тато й мама сміються — мовляв, вони ні в чому не винні.
Так вже склалось...
Хто ж тоді винен?
Ну, гаразд, в Америці немає родичів, а в Криму?...
Стосовно родичів за кордоном, то мама пригадала, що в її мами були дві сестрички, яких під час війни фашисти насильно забрали до Німеччини.

— А ти оголошення в газетах давала?
— запитав я.

— Які оголошення?
— здивувалася мама.

— Що в твоєї мами були сестри, що їх забрали насильно до Німеччини, і що ти їх розшукуєш...
— Ні, не давала.

— А інші дають і знаходять.

Тато мене підтримав:

— Хто шукає, той завжди знаходить, — сказав він.

У мене з голови не виходять бабусині сестри.
Може, вони живі, може, в них є діти, а в дітей є внуки.
Може, їх — мільйон, а ми про них нічого не знаємо!

Я не став чекати поки мама збереться й напише в газету.
Я розшукав фотокартку бабусі і її сестер, завітав до редакції газети. 
Я все розповів кореспонденту, який завідує розшуком пропалих родичів.
Він поклявся, що моє оголошення друкуватиме доти, доки не знайдуться бабусині сестри.

Минув майже рік.
Я вже махнув рукою і перестав очікувати дива.
А коли перестав ждать, саме тоді й з’явився листоноша з листом у руках.
Лист був з Туреччини.

Як добре, що я вже другий рік вчу німецьку мову!
Лист було написано татарською мовою, але латинським шрифтом.
Я читав по складах, а тато з мамою слухали і хитали головами.
Лист був від бабусі Гульсум.
Виявляється і вона, і бабуся Гульнара живі й здорові.
Бабуся Гульсум живе в Туреччині, а бабуся Гульнара в Болгарії.
Живуть вони на самісінькому кордоні, недалеко одна від одної.
В бабусі Гульсум п’ятеро дітей і шістнадцять онуків, а в бабусі Гульнари четверо дітей і дев’ять онуків.
Треба ж!
Тепер у мене двадцять п’ять братів і сестер!
І це ще не все.
Старший сип бабусі Гульсум живе в Бразилії.
Це значить, що тепер у мене є родичі навіть у Південній Америці!

Як тільки-но скінчилося навчання в школі, ми всією сім’єю вирушили в гості до бабусі Гульсум.
Зустріли нас дуже тепло.
Дивлячись на мене і на маму бабуся розплакалася.
Вона сподівалася побачити свою сестру живою.
Виявляється, вона не раз писала в Москву, розшукувала нас.
Але їй ніхто не відповідав.

В бабусі Гульсум своя ферма і вся сім’я працює з ранку до вечора.
Ми також не сиділи склавши руки: тато працював на тракторі, на кукурудзозбиральному комбайні, мама допомагала доїти корів, а я, разом з братом Саїдом, возив молочні продукти в місто.
Там у бабусі є свій магазин.

Тижнів через два ми поїхали в гості до бабусі Гульнари.
Повний автобус людей.
І всі родичі!
Через годину уже були в Болгарії і сиділи за святковим столом.
Я познайомився з новими братами й сестрами.
Я співав їм татарські пісні, декламував вірші, танцював хайтарму.
Бабусі сиділи поруч, дивилися на мене і витирали сльози.
Вони вже знали, що це я їх розшукав...
Три місяці гостювали ми в бабусі Гульсум.
Гостювали б іще, але через два дні починається навчання.
Попрацювали ми на славу: допомогли зібрати врожай, заготувати на зиму корм для худоби, полагодити дах корівника, відремонтувати техніку.
Бабуся подарувала нам легковий автомобіль.
Ми своїм ходом повертаємось до Криму.

Поверталися, але не повернулись.
Застряли на нашій митниці.

Додому нас не пустили.
Виявляється, поки ми гостювали в бабусь, вийшов новий закон про громадянство, про виїзд за кордон.
Як з’ясувалося, ні в тата у паспорті, ні в мами відмітки про громадянство немає.
Ми виявились нічийними громадянами.
Назад, в Туреччину, також не пустили.

П’ятий день ми живемо на митниці.
Обід нам привозить бабуся Гульсум, вечерю — бабуся Гульнара.
На митниці також є робота.
Тато ремонтує холодильну установку, мама вчить дружин митників смажити чебуреки, а я з дітьми працівників митниці ходжу в школу.

Сьогодні вранці начальник митниці відправив у Київ, в міністерство іноземних справ, факс і чекає відповіді.
Відповідь надійшла увечері.
Нам дозволили, як депортованим, пересікти кордон і повернутися додому.

Митники заправили нашу машину бензином, дали нам на дорогу продуктів і побажали щасливої дороги.

Хто знає, можливо, вони також наші родичі...
