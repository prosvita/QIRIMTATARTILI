# Лист до Президента

Я твердо переконана, що найскладніша робота у світі — це бути старостою п’ятого “а” класу.
Я в цьому беззаперечно впевнена.
Уявіть собі: в класі тридцять осіб і староста мусить відповідати за кожного з них.
Відповідати за їхню поведінку, вчинки, успішність, навіть за прибирання класу.
Дивлюсь,щоб не пропускали урок без причини!
Гадаєте, я даремно записалася на боротьбу “чхайчхай”.
Я чемпіон своєї групи з цієї боротьби.
Вчора троє хлопців з шостого класу хотіли відлупцювати нашого “журналіста” Данила Петренка.
Я їм продемонструвала лише половину прийомів “чхай-чхай”.
Вони залишили Данила в спокої і пригрозили поскаржитися на мене директору школи.
Теж мені, рицарі!
У нашому класі кожен учень — індивідуальність.
Візьмімо, наприклад, Бориса Пака.
Ми його називаємо Кім Ip-Сеном.
Він у нас головний політолог.

Уважно стежить за подіями у близькому та далекому зарубіжжі і тримає нас в курсі всіх подій, що відбуваються в світі.
А скільки в нас депортованих!
Гуля Омерова, Едем і Рустем Асанови, Аня Фукс, Сашко Галустян, Віктор Гесіод, ми його називаємо Піфагором.
Він один з кращих математиків нашої школи.
Тридцять осіб — десять національностей.
Щоразу, як тільки в класі виникає сварка чи назріває бійка, я їм прямо кажу, що будь-який інцидент в п’ятому “а” — це все одно, що початок громадянської війни!
Нехай знають,що таке відповідальність!

У нас дуже дружний клас.
Ми один до одного ходимо в гості, разом, усім класом, відзначаємо дні народження, працюємо з відстаючими, виручаємо одне одного в біді.
В нас дуже хороший класний керівник.
Алія Саїдівна.
Ми її любимо і поважаємо.
Вона для нас справжній друг.
На минулому тижні трапився надзвичайний випадок.
Гуля Омерова почала пропускати уроки.
Один день її немає в школі, другий...
Щось трапилось.
Не може Гуля так просто не приходити в школу цілих два дні.
Відразу ж після уроків я пішла до неї.
Я була права.
Старший брат Гулі-Ділявер, він торік закінчив нашу школу, працював на даху будинку, зірвався з висоти і пошкодив спину.
Ділявер — здібний художник.
Всі наші дівчатка просто закохані в нього.
Я теж.
Це завдяки йому наша стінна газета “Чортова дюжина” вважається однією з кращих і однією з найгумористичніших у школі.
Діляверу не легко.
Лежати йому, певно, доведеться цілий рік.

Але він тримається мужньо.
Він вірить, що все буде окей.
Щоб рік не пропав даремно, він вирішив вступати на заочне відділення художнього училища.
На чергових зборах ми обговорили цю складну ситуацію.
Вирішили організувати групу підтримки і встановити чергування біля хворого.
Головне — не дати Діляверу зневіритися в собі.
Чим менше він нудьгуватиме, тим швидше стане на ноги.
У понеділок Гуля відкликала мене вбік і показала конверт.
Це був лист-відповідь з художнього училища.
У листі було зазначено, що Ділявер Омеров не може бути зарахований до училища через те, що він не має громадянства України.
Лист підписав директор.
Я навіть уявила собі цього директора: довгов’язий, худий і злий...
— Ти показувала цей лист Діляверу?
— спитала я.

— Ні, — відповіла Гуля.

— І правильно зробила.

На перерві я оголосила, що після уроків відбудуться  позачергові збори.
Дехто обурився, але я зачитала вслух лист і все стало на свої місця.
Якби сторож не вигнав нас із класу, збори тривали б до ранку.
Спочатку була пропозиція піти усім класом до директора училища.
За цю пропозицію навіть проголосували, щоправда, не одноголосно,проти виступив Данило Петренко.
Він сказав, що усім класом йти не варто: не вмістимося в кабінеті директора.

Він запропонував обрати делегацію з трьох осіб.
Погодилися на п’яти.
До складу делегації увійшли: Ніна Морозова — капітан нашої баскетбольної команди, Данило Петренко — він у нас найвищий зростом, брати-близнюки Едем і Рустем Асанови — наші музиканти і найелегантніші в класі, і, зрозуміло, я — як керівник делегації.

Директор училища прийняв нас не відразу.
Кремезний, голубоокий, з густою широкою бородою — зразу видно: справжній художник.
З кожним із нас він привітався за руку, спитав як звати, як прізвище і що нас привело в училище.
Ми про все по порядку розповіли і показали лист.
Bin сказав, що пам’ятає роботи Ділявера, що готовий прийняти його на заочне відділення без екзаменів, але список майбутніх студентів затверджується в Міністерстві освіти, а там відразу ж звернуть увагу на довідку з місця проживання, де повинна стояти відмітка про громадянство.

На чергових зборах ми розповіли про наш невдалий похід.
Почали вирішувати, що нам робити далі.
Чи є в Ділявера паспорт?- хтось спитав.
Гуля відповіла, що є, справжній, з українським гербом на обкладинці.
Не вистачає відмітки про громадянство...
Що ж це виходить!
Виходить, що коли нам виповниться по шістнадцять років, нам урочисто вручать паспорт без громадянства?
Я вголос сказала про це, але мені заперечив Сашко Галустян.
Його сестра нещодавно отримала паспорт і там, на останній сторінці, є відмітка про громадянство.

Або я тупоголова, або чогось не розумію.
Виявляється — жителі України діляться на дві категорії: ті, в кого є громадянство, і ті, в кого його немає.
І якщо в тебе немає відмітки про громадянство — значить, ти у своїй країні порожнє місце.
Нуль без палички?
Якась нісенітниця! Так не повинно бути.

Одноголосно вирішили направити делегацію п’ятого “а” до самого міністра освіти.
А щоб міністр не сумнівався щодо повноважності делегації, вирішили забезпечити її відповідним мандатом.

Батько Данила — відомий журналіст, у них вдома є і друкарська машинка, і комп’ютери.
Знали, що Данило допомагає батькові набирати і друкувати статті і матеріали.
Ми доручили Данилу виготовити нам такий мандат,щоб побачивши його очі міністра закотолись.
Данило постарався на всі сто!
Мандат вийшов на славу.
Угорі, як і належить, емблема нашого класу.
Нам її колись Ділявер намалював.
Трохи нижче, під рискою великими літерами набрано: “Повноважна Рада 5-го “а” класу середньої школи № 13",а далі індекс, точна адреса школи і, немаловажна деталь, телефон директора.
А найнижче — кругла печатка.

Відразу ж після уроків йдемо у міністерство.
До міністра нас не впустили.
Секретарка в нього — справжнісінька мегера.

Сказала, що в міністра і без нас справ по зав’язку, що йому ніколи займатися дітьми.

Ми пригрозили цій мегері, що оголосимо голодовку і сидітимемо в приймальні до переможного кінця.
Зачувши про голодовку, вона пильно оглянула нас з ніг до голови і махнула рукою — голодуйте!

Випробування голодом ми не витримали.
Едем і Рустем, певно, забули і взялися дожовувати рештки шкільного сніданку.
Ніна запропонувала голодовку припинити і завтра, усім класом, вийти на пікет під вікна міністерства.

— Правильно!— підтримали її Едем з Рустемом.
— Напишемо плакат “Дайош Діляверу вищу освіту!” і стоятимемо до переможного кінця.

Я глянула на секретарку, що вона на це відповість?
І вона зрозуміла, що ми чекаємо від неї відповіді.

— Будь ласка, — сказала вона, — можете стояти стільки, скільки вам заманеться.

Двір у нас великий, можете всю вашу школу привести...
Залізна леді.
Нічим її не проб’єш.
Тоді я зважилась на останнє — поклала перед нею мандат.
Ось тут вона й завагалася: почепила на ніс окуляри і почала уважно вивчати наш документ.
В цю мить до приймальні увійшов чоловік середнього зросту, у шкіряній куртці, з папкою в руці.

— Хто ці відвідувачі?
— запитав він суворо, дивлячись на нас.

— Делегація, Петре Михайловичу, — відповіла секретарка.

— Що за делегація?

— Повноважна.
З мандатом, — і секретарка подала Петрові Михайловичу наш мандат.

Він уважно подивився на папір, потім на нас і сказав:

— Мабуть, справа серйозна, державна.
Прошу, — він відчинив двері кабінету.
І ми зрозуміли, що це і є сам міністр.

Коли він узнав, що ми чекаємо його вже другу годину, наказав секретарці принести чаю і півгодини до кабінету нікого не впускати.

Ми докладно розповіли Петрові Михайловичу про мету нашого візиту.

І поки пили чай з цукерками, міністр переговорив з кимсь по телефону, поклав трубку і обернувся до нас:

— Розумієте, любі мої... ви, звичайно, правильно зробили, що порушили це питання.
Громадянство — це дуже актуальна проблема.
Але міністерство не може видати диплом про закінчення вищого навчального закладу, якщо в людини нема громадянства.
Гадаю, цю проблему потрібно вирішувати у Верховній Раді Автономної Республіки Крим.

Наступного дня ми оформляли перепустки до Верховної Ради.
Тут вже стояли з плакатами і прапорцями в основному бабусі й дідусі.
Помітивши нас, один з них сказав:

— Ну ось, вже й до дітей справа дійшла...
Прийняв нас голова Комісії з прав людини.

Він уважно нас вислухав і розвів руками:
— Такі питання вирішуються або на рівні Верховної Ради в Києві, або нарівні Президента.

Ми пишемо лист до Президента.
Я стою біля дошки.
З крейдою в руці і старанно виводжу.
 “Дорогий товаришу Президент!” Мене відразу здійняли на сміх.
Бачте, звертання “товариш” уже не в моді, так вже не пишуть.
Я стерла слово “товаришу” і замінила його словом “пане”.
Вийшло “Дорогий пане Президент!” — знову сміх.
Виявляється слова “дорогий” і “президент” не стикуються.
Едем з Рустемом взагалі проти слова “пан”.
Вони вважають, якщо Президента обирав весь народ, значить він не пан, а слуга народу.

Я беру ганчірку, витираю написане і пишу знову: “Шановний наш слуга, Президент!” Тепер уже в класі стоїть регіт.
Я кладу крейду і сідаю на місце.
Нехай як хочуть, так і пишуть.
Якщо ми будемо сперечатися за кожне слово, за цей час і Ділявер видужає і з громадянством питання вирішиться.

За справу взявся Данило.
Угорі він написав: “Президенту України”.
Трохи нижче — “Шановний Леонід Данилович !”.
Ще нижче — ще простіше: “До Вас звертаються учні 5-го “а” класу.
В нашому класі вчаться представники десяти національностей: українці, росіяни, кримські татари, євреї, вірмени, греки, німці, поляки, білоруси і один кореєць.
Живемо ми дружно.
Бува інколи й сваримось, але рідко...”

Ми написали Президенту про все.
І про батьків, в яких немає роботи, про бабусь і дідусів, в яких дуже маленька пенсія, про нашу школу, про вчителів, про літні канікули, про те, що світло вечорами вимикають...
Нас вчасно зупинив Боря Пак.
Він постукав кулаком по парті і запитав:

— А про Ділявера коли будемо писати?

Друга половина листа — вся про Ділявера.
Про те, який він здібний художник, про училище, про громадянство, навіть про інвалідну коляску, яку не так легко купити...
Данило набрав наше послання на комп’ютері і кожен поставив під ним свій підпис.
Того дня Данилів батько їхав до Києва на чергову зустріч Президента з журналістами.
Він пообіцяв нам, що сам вручить лист Президенту.

Тижнів через три до нас у клас прийшов директор школи.
Ми всі притихли.
Він подивився на нас сердито і суворо запитав:

— Ви писали лист Президенту України?

— П-п-писали...— відповіли ми ледь чутно.

Він дістав з папки конверт і поклав його на стіл.

— Ось вам відповідь.

Відповідь читали по черзі.
Почали з першої парти.

Dopoгi діти!

Отримав ваш лист.
Велике спасибі за відвертість.
Критику врахую і постараюся зробити все, що в моїх силах.
Питання про громадян.ство депортованих, буде вирішено найближчим часом.

Директорові художнього училища дозволено прийняти на навчання Ділявера Асанова.
Хочу побажати вам усього найкращого.
Відмінно навчайтеся, допомагайте одне одному,та батькам.
Час летить швидко, мине декілька років, ви виростете і станете будівниками нової країни, в якої прекрасне майбутнє.

З повагою Президент.

А ще через два тижні на ім’я п’ятого “а” надійшло поштове повідомлення.
Ми помчали на пошту, одержали важку посилку і, увечері, урочисто вручили Діляверу інвалідну коляску.

У неділю ми знову зібралися в Ділявера.
Він робить олівцем замальовки своєї нової картини, яка називатиметься: “П’ятий “а” пише лист до Президента”.
