# Къартанамнынъ алтынлары

Балалыгъымда яшагъан сокъагъым — Училищная эди, амма мен шу сокъакънынъ ялынъыз бир къысмы, эски мезарлыкънен Клара Цеткин сокъагъы арасындаки ерини яхшы биле эдим.
Эски мезарлыкъны мен бильмейим, бизлер шу Училищнаягъа кочип кельгенде энди мезарлыкъ ёкъ этильген, о ерни къазып тегизлеген ве анда учь къатлы эки эв къургъан эдилер.

Шу Училищнаянен Клара Цеткин сокъакълары бирлешкен ерде бир кичкене фурун чалыша.
Меним акъылымда сокъакънынъ шу, алчакъ къорасы олгъан учь къат эвден башлап фурунгъа къадар олгъан ери синъип къалды.
Ондан да башкъа шу таш тёшевли сокъакътан кяде бир ат налларынынъ такъылдысы ве фаэтон копчеклерининъ давушы аля-бугунь къулакъларымда.

Сокъакънынъ четлери адамларнынъ аякълары астында ашалып тегизленген дёрткоше пляки ташларнен ортюли.
Сокъакъ бою экильген акация тереклери баарь кельсе ап-акъ олып ачалар, этрафкъа аджайип бал къокъусы таркъала тургъан.
Биз шу янъы эвимизге кочькен сонъ, мен ичюн энъ макъбул олгъан мусафир, меним эмджемнинъ къызы Мунивер олды.
О, бизге мусафирликке узакъ Керменчиктен кельген эди.
Мунивер менден беш-алты яш буюкче, озю де кимсеге таби олмагьа севмеген къыз.
О, эв ичинде, дёрт дивар арасында отурамай, тарсыкъа да, анам ишке кеткенинен биз экимиз де азбар къапыдан тышарыгъа ашыкъамыз.
Буюк сыр, деп Мунивер манъа тютюн ичкенини айтты.
Бизим эвимизде исе тютюн ичкен адам олмагъанындан себеп, эм де оны парагъа сатын алмакъ ичюн Муниверде капик олмагьанындан, бизлер ёл бойларында сигар тюплерини къадырып юремиз.

Клара Цеткин сокъагъына чыкъып, ашыкъмай эр бир ерни козьден кечирип тап Субхи сокъагъына етип барамыз, андан да, буюк джамлары олгъан аптека алдына барамыз.
Онынъ артында исе макъсыма толу шишелер туралар,
о ерде де баягъы сигар тюпчиклери таптыкь, лякин Мунивер кене де къанаатленмей — ёлумызны девам этемиз.
Бизлер бираз даа юрген сонъ “Субхи” кинотеатрининъ огюне барып еттик.
Мында “Буюк шеэрнинъ ярыкълары” адлы кино кете.

Диварларгъа япыштырылгъан афишалардан Чарли Чаплин кулип бакъа.
Билет сатылгъан ерде, даа эрте олса да, баягьы адам невбетте тура.
Бизим къыдыргъанымыздан да о ерде чокъ экен.
Мунивер эки джебини де сигар тюплеринен толдурды.

Мунивер манъа да тютюн ичмесини огрете,
мен оксюрем, козьлеримден яшлар чыбыра.
Шу вакъытта да янымызда анам пейда ола.
Муниверге яхшы бир шамар патлай, манъа исе — къайыш къушакъ.
Анам биз о къадар къыйынлыкъларнен топлагъан “зенгинликлеримизни” алып чёплюк къопкъасына ташлай.
Мен котек ашагъан кучелек киби кошеге тыкъылып агъламсырайым,
Мунивер исе меним омузымны сийпап: “Агълама, биз Керменчикке баргъан сонъ истегенимиз къадар тютюн ичермиз, кимсе бизлерге кедер этмез” — дей.

Меним асла да тютюн ичеджегим кельмесе де “яхшы” деген киби башымны саллайым, Мунивер де мени къучакълап: “Ах меним кадячыгъым”, — деп къушакъ ашагъан еримни сийпай.

Анам сыкъ-сыкъ Керменчикни хатырлай, Керменчик онынъ догъгъан кою.
Манъа о кой пек узакъта олгъан киби келе, о буюк къырлар артында, эм анда барып чыкъмакъ да ойле къолайлыкънен олмай.
Акъшам яткъанымызнен Мунивер мени озюне тартып, яваштан къулагъыма ярын Велиша дайы келип бизлерни Керменчикке алып кетеджегини айта.
Мен де онъа къуванып чокъ вакъыткъа къадар юкълап оламайым, юкъусырагъан сонъ исе къуш олып ер устюнде учам да, шу эфсаневий Керменчикни къыдырам.
Сонъ яваштан барып ерге къонам да, йымшакъ отлар ичине ятам, шу ань кимдир меним устюме минип, мени богъып башлай.
Буюк зорлукъларнен мен онынъ астындан сыптырылып чыкъам да, сувукъ гер тёкип уянам.
Юрегим де бармагьа ер тапмай.

Гедженинъ дер маали.
Эр кес юкълай.
Дивар устюнде саат чыкъылдай, мен исе юмручыкъларымны коксюме басып, тыштаки зиндан къаранлыкъкъа бакъып ачувнен:
“Къайда о мени къыйнагъан?
Мен ондан къоркъмайым, эгер де о мына шимди меним алдыма кельсе, мен онынънен котеклешир эдим”,— дейим.
Орталыкъ чым-чырт.
Мен яваш яваш озюме келем, тынчланам да, юкълап къалам.
Бираз вакъыттан кене де абдырап уянам,
Мунивер де уяна:

— Сен не чапаланасынъ?
— деп экинджи тарафына айланып ята.

Сабасына бизим къырмызы боянен боялангъан азбар къапымыз огюне “полуторка” келип токътады.
Биз Мунивернен барып онынъ кабинасына минемиз, къомшу балалар бизни корип куньлейлер.
Машина яваштан буюк ёлгъа чыкъа.
Мен машинанынъ силькинтилерини сезмейим, чюнки ёлнынъ эки тарафындан тап бурулышкъа баргъангьа къадар балалар артымыздан чапалар, олар да биз киби машинагъа минмеге арз этелер.

Машинамыз баягъы вакъыт кеткен сонъ ильк токътавымыз Алмада олды.
Анълагъаныма коре мында бизим тувгъанларымыздан кимдир яшай экен.
Бизлерни къыйметли мусафирлер киби къабул этип алдылар.
Махсус биз ичюн къой сойып, эски адет боюнджа аш азырлайлар: къарын ичине буйреклерини, джигер парчаларыны, ягъындан толдурып онъа согъан да, сарымсакъ да, пирнич де къошып тикелер де сакин атеш устюнде пиширелер.

Ниает, яхшы ашап тойгъан сонъ, чокъ девам эткен лакъырдылардан сонъ, бизлер.
Алмадан чыкъамыз.
Машинамызда бир къач сепет къандиль алмасы, олар Керменчиктеки тувгъанларымызгъа бахшыш.

Экинджи токътавымыз Багьчасарай базарында олды.
Велиша дайым бизге машинанынъ кабинасындан чыкъмай беклемемизни айта, лякин Мунивер мени тюрте.
О кунь базар куню эди.
Орталыкъ адам толу.
Базаргьа киреяткъанда телли эльва сатыджыларны коремиз.
Биз оларны корьмемезликке урып кетемиз.
Бизлер шу эльва, конфет саткъанлар янындан кечтик дегенде алдымызгъа даа да лезетли шейлер чыкъты: эвде ясалгъан хасиплер, караим янтыкълары, чибереклер.
Чибереклер эвдекиси киби ири-ири ясалмагъан, мындаки чибереклер кичкене,
тавада энъ аздан юз дане бар.
Велиша дайым ашыкъа, бир ерде чокъ отурмаймыз, бутюн базарны корип чыкъмагъа истеймиз.

Мында къаве де къавуралар.
Демир тава ичинде атеш яна,
онынъ устюне исе тенекеден япылгъан чокъ тешикли цилиндр,
 онынъ ичинде кене де бир цилиндр,
о да шай тешикли.
Сатыджы шу цилиндрге ешиль къавени къоя да, яваштан айландырып башлай, вакъыт-вакъыт исе комюрлерни де къарыштырып ала.
Къаве данелери патлай, тютейлер, лякин къаведжи ашыкъмай яваштан айландыра бере.
Сонъ элине къолчакъ кийип, ичтеки цилиндрни чыкъара да, бакъыр савуткъа къавурылгъан къавелерни тёке.
Ондан сонъ муштерилерге даа сыджакъ, потеп турпьан ве этрафкъа аджайип къокъу таркъаткъан къавени чекип бере.

Бизим машинамыз яваштан байырдан юкъарыгъа котериле.
Онынъ гудюрдисинден, саллантылардан мен юкъусырап башлайым да, башымны Мунивернинъ омузына къоям.
Бирден абдырап уянам, машина энди къартанамнынъ эви алдына келип токътагъан.
Мен тез-тез кабинадан чыкъам ве шу ань къартаиам мени къучакълап багърыпа баса.
Къартанам мени къучакълай, меним исе тютюн, пенир, сарымсакъ, тазе пишкен отьмек ве башкъа къокъулардан нефесим тутула.

Эвге кирген сонъ меним алдыма алчачыкъ курьсюни къойып, онынъ устюне бир мешребе сыджакъ сют ве даа янъы фурундан чыкъкъан тазе отьмек кошеси къойдылар.
Эм мен ойле лезетли отьмек бир даа ич бир ерде ашамадым.
Къартанам мени пек сагъынса керек, менден козьлерини алмай, токътамай: “Ах, меним чиппийим...
Ах, меним торунчыгъым...
Ах, меним бир данем!”— деп,тамам Мунивер, мен къушакъ ашагьанда япкъаны киби мени охшай эди.

Къартанам меним тёшегимни къомшу одада ерге къойды.
Оданынъ ичи къаранлыкъ, тек ярысы “ашалгъан” айнынъ ышыгъы пенджереге ура, ондан диварларда, полда чешит кольгелер асыл олалар.
Мен къоркъам, къартанамнынъ элини йибермейим,
эгер де о турып кетсе, шу кольгелер топланып мени богъаджакълар.

— Я сен не къоркъасынъ, не къалтырайсынъ?
— деп къартанам меним манълайымдан oпe.

— Билесизми, къартанам, — дейим мен яваштан дерсинъ мени кимлердир эшитеджек.
— Акъмесджиттеки эвимизнинъ таванында кимлердир сакъланалар,
олар кимер геджелери келип мени богъаджакъ олалар...
Эм айтам, эм де къартанам мени къоркъакъ беллеп кулер деп утанам,
лякин о кульмей, меним айткъанларымны джиддийликнен динълеп тура.

— Ола, балам, ойле шейлер, — деп меннен разылаша къартанам, — ола тургъан.
Лякин сен къоркъма, мен санъа дуа окъумакъны огретирим,
текрарла меним артымдан: “Бисмилляир-рахманир-рахим, раббиесир, лядуасир, раббильтемин бильхайыр...”

Мен къартанамнынъ артындан онынъ айткъанларыны текрарлайым, олар ант эткен киби олып чыкъалар.
Къартанам манъа бир къач керелер текрарламамны эмир эте де, мен эзберлеп алгьанымны бильген сонъ:

— Эгер де шу ерде, я да башкъа ерлерде кимлердир сени богъаджакъ олсалар, шу дуаны бир къач кере текрарла, шу ань сенинъ якъанъны бошарлар, — дей.

Саба мени хоразнынъ огькюр сеси, копеклернинъ авлагьаны, сыгьырларнынъ мунърегенлери, къойларныиъ къалтыравукъ сеслери уяттылар.
Мен уянгъанымнен тёшегиме отурып, диварлардаки килимлерни, ястыкъларны козьден кечирем.
Бир кереден не ерде олгъанымны да анълап оламадым.
Дивардаки рафларда дюльбер йыбрыкълар туралар.
Еримден турып кийинген сонъ акъшам бизлер аш ашагъан одагъа кирдим, анда кимсе ёкъ.
Экинджи одагъа кирип шашып агъызымны ачып къалдым.
Дивар устюнде согъан, сарымсакъ багълары асылы тура, алма, армут къурулары, тютюн деметлери, мысырбогъдай, пейджере янында исе буюк къабакълар, алма толу сепетлер, оларны биз Алмадан алып кельген эдик,
къартанам да мени шу ерде келип тапты.

Бизлер саба емегини ашар-ашамаз Мунивер келип мени къайдадыр алып кетти.
Бизлер бир сюрю бала олып къыргьа тырмаша, андан ормангъа чыкъамыз.
Мында кузь аязындан сарарып башлагъан япракълы пытакъларда джевизлер тура, худжур шей,
мен оларны тек тюкянларда ве базарларда ола беллей эдим!

Балалар кимерлери торбаларына, кимерлери сепетчиклерине джыялар, мен исе джевизлерни къырып, къырып ашайым.
Биз бир ерде чокъ отурмаймыз, эп тёпеге котерилемиз,
ниает, чокъракъ башына барып отурамыз да сарымсакънен отьмек, пенир ашап артындан сув ичемиз.
Сувны авучларымызнен алып ичемиз.
Сув сувукъ, лезетли.

Акъшамлары къартанама мусафирликке къомшу апайлар келелер.
Оларнынъ чокъусы энди эсли-башлы къадынлар.
Мен оларнынъ арекетлерине буюк дикъкъатнен шашып бакъкъанда къартанам бир фильджанны котере де дикъкъатнен тельбесини козьден кечире ве фалыны айтып башлай.

Фал биткен сонъ къартанайлар оглюклерининъ джеплеринден кисечиклерини чыкъара да, сигар бурып иче башлайлар.
Мен зорнен озюмни тутам, куледжегим келе.
Муниверге бакъам, о да пармагъыны дудакъларына кетирип, индеме сакъын деген киби, башыны саллай.

Этрафкъа сигар тютюни таркъала, о атта лампанынъ ышыгъыны биле эксильте, мен текаран къоркъкъан киби олам,
манъа шай келе — дерсинъ лампа сёнеджек де къаранлыкъта эвге джинлер киреджеклер.
Къоркъкъанымдан къартанама таба йылышам, о къучакълап мени озюне тарта.
Шу ань акълыма къартанам огреткен дуалар тюше, сонъ къоркъмайым, озюмни сербест ис этем.
Чюнки мен инанам ки, дуагьа джинлер биле къаршы турып оламайлар.

Бираздан сонъ лафлар тынды.
Эр кес диваргъа бакъып динълене.
Мен де динъленем.
Бираз динъленген сонъ дивар ичинде саат чыкъылдагъаныны эшитип къалдым,
тамам бизим Акъмесджиттеки эвимизде диваргъа асувлы саатимиз киби чыкъылдай.
Эр кес, нефесини токътатып динъленмекте, эм шу суюонет ичинде эпимиз эшитемиз: чыкъ-чыкъ, чыкъ-чыкъ...

Шу ал не къадар вакъыт девам эткенини айтып оламаиым, лякин шу тыкъылды токътагъан сонъ эр кес терен кокюс кечирди де сессиз дуа окъуп башлады.
Меним ялынъыз энди акъылым ете, о диварда ич бир тюрлю саат ёкъ эди,
экинджи одада да саат ёкъ эди, ялынъыз шу саат чыкъылдагъан дивар о ердеки къыргъа тирелип ясалгъан...
— Хайырдыр, иншалла, — дей яваштан къартанам, лякин онынъ давушында насылдыр бир раатсызлыкъ дуюла.

Чокъкъа бармай эр кес тынчланды.
Сонъ къадынлар бири-бири артындан корьген, эшиткен къоркъунчлы адиселер акъкъында айта башладылар.

— Акъылынъыздамы, кечкен сене кёр Сеитумернинъ сыгъыры ольген эди, — дей Мунивернинъ янында отургъан къадын, — эм о вакъытта да пек къатты сувукълар чокъ куньлер девам эткен эди.
Огълум къарысынен Джанкойге кеткен эдилер, мен исе торунымнен къалдым.
Гедженинъ дер вакъытында торуным Асанчыкънынъ сыджагъы котерильди, бала яна, атеш ичинде, мен барып эмширеден илядж сорамакъ къарарына кельдим.
Фурун янына баргъан эдим, абдырап токътап къалдым.
Фуруннынъ трубасындан тютюн чыкъа, пенджерелери де ярыкъ.
Мен яваштан якъын барып терек артына сакъландым да ичериге бакътым.
Бельки хырсызлар киргендир деп ойланам.
Амма о вакъытта шу ерде хырсыз къайдан кельсин?
Дикъкъатнен бакъсам: биревлер хамыр баса, дигерлери фурун огюнде чапкъалайлар, даа бирлери сепетлерине отьмек толдуралар.
Эписининъ устюнде акъ халатлар, башларында беяз къалпакълар, эм эр бири манъа таныш киби корюле, лякин араларында бир таныш адамым биле ёкъ.
Отюм патлай язды, тез-тез эвиме къайтып кельдим.

Сабасына кене де турып Айшеге кетем.
Фурун янына барсам — трубасындан тютюн чыкъмай, пенджерелери къаранлыкъ, фуруннынъ къапысында исе килит асувлы тура.
Айшеге барып гедже корьгенлеримни айтсам о куле, “санъа шай корюнгендир”, — дей.
— Фурун энди учюнджи кунь чалышмай, ун ёкъ, сёзде бугунь ун кетиреджеклер...
— Сен фурун дейсинъ,
 — деп экинджи къадын башлады, эр кес де онъа бакъты.
— Акъылынъыздамы, аягъы къырылгьан Сабриенинъ эви артындаки къуюны, оны учь йыл эвель комип ташлагъан эдилер,
лякин шу къуюнынъ суву киби лезетли сув бир ерде ёкъ эди.
Шу йылы меним агъам Аппаз огълуны эвлендирген эди, мен де оларгъа бутюн гедже къурабие, шекерли къыйыкъ пиширмеге тутунгъан эдим.
Саба ярыкъланып башлагьанда битирип, эвиме къайттым.
Бираз юрген сонъ санки бирев мени токътаткъан киби олды.
Бир даа бакъсам къую янында таныш олмагъан адамлар.
Биревлери сув чыкъармакъ ичюн копчекни айландыра, дигерлери бош къопкъаларны узата, даа бирлери шу сув толу къопкъаларны алый къаранлыкъкъа синъип кетелер.

Мен бир четке сакъланып бакъам, аякъларым дерсинъ ерге битишкенлер, къыбырдамагъа къоркъам.
Шай да чобан къойларыны чыкъарып айдагьандже къыбырдамай гурдым.
Сонъ чобаннынъ артындан кеттим.
Къую янына барсам, о ерде кимсе ёкъ,
къоркъа-къоркъа къуюгъа якъын барып эгилип бакътым да шашып къалдым!
Къуюда сув къалмагъан, къуп-къуру.
Мен о корьгенлеримни кимсеге айтмадым.
Сонъундан о къуюны комип ташладылар...

Оданы сукюнет басты.
Тыштан насылдыр бир зайыф сес эшитильген киби олды.
Эр ким диваргъа бакъты, дерсинъ кене де чыкъылдап башлайджакъ.
Къартанам не ичюндир терен кокюс кечирди.
Эллеринен бетини сийпап алды, дерсинъ козьлерине кедер эткен бир пердени алгъан киби олды.
Эр кес онынъ икяесини беклеп тура.
О исе ашыкъмай: меним башымны сийпай.
Муниверге пармакъ саллай, “айтайыммы, айтмайыммы” — дер киби, яваштан отургъанларны козьден кечире.

— Бу ал акъайым ольгенден къыркъ кунь кечкен сонъ олды, — деп башлады къартанам,
 — сизлер онынъ къыркъына кельген эдинъиз, о кунни билесинъиз.
Шу куню мен пек ёрулгъан эдим, зорнен юрем.
Чокъ вакъыткъа къадар юкълап да оламадым, юкъусырагъан сонъ эшитем, кимдир яваштан къапынынъ мандалыны къыбырдата.
Эвде де менден башкъа кимсе ёкъ.
Къоркътым, мен акъайымнынъ руху эвге къайтып кельсе керек, деп белледим.
Тёшегиме отурып беклеп турдым.
Къапымызнынъ мандалы эски, оны шатырдатмай ачмакънынъ чареси ёкъ.
Учь адам эвге кирди.
Мен шу ань окъуп башладым.
Олар исе, мен дуамны битиргендже къапы алдында беклеп турдылар.
Оларнынъ беклеп тургъанлары манъа кучь берди, багъыраджакъ олдым, лякин сесим къарылгъан, яваштан “Сиз менден не истейсиз?” — дедим.

Олар яваштан меним яныма келип, агъызларыны ачмадан сёйлене башладылар.
Шай олса да, оларнынъ сеслерини эшитем.

— Биз билемиз, — дейлер олар.
— Сиз яхшы эбанайсыз,
бизге сизинъ ярдымынъыз керек,
бизнен кетип олурсынъызмы?
Бу бизим сизге риджамыз, — дедилер.

Насылдыр бир кучь мени аякъкъа турсатты, мен оларгъа якъын бардым, лякин бетлерини бири-биринден айырып оламадым,
олар пек арыкъ ве узун бойлу адамлар эдилер.
Устлериндеки урбалары исе омузлары устюне ташлангъан шаллар киби.
Биз эвден чыкътыкъ, огде кеткен сою бираз юрген сонъ токътады, онынъ элинде явлукь пейда олды.
О, меним козьлеримни байлады.
Арттан кельгенлер исе мени къолтукълап алып кеттилер.

Мен дуям, бизлер къыргъа алып баргъан кестирмечиктен кетемиз.
Мен шу кестирменинъ эр бир ташчыгъыны, эниш-ёкъушыны билем,
лякин кестирме бир бакъкъанда шу мен бильгениме, бир бакъкъанда башкъа ёлгъа ошай.
Ниает, бизлер токътадыкъ, козьлерим багьлы явлукь тюшип кетти.
Насылдыр пенджерелери яры къаранлыкъ бир эвнинъ огюне келип токътадыкъ.
Мен шу эвни моллакъайнынъ эвине ошаттым, о эвде чокъ йыллардан берли кимсе яшамай эди.
Биз кениш бир одагьа кирдик.
Диварлар астында устьлеринде ашлар толу софралар тура.
Адамлар ашайлар, ичелер, шенъленелер, амма давушлары эшитильмей.
Анда отургьанлар меним кельгенимни биле дуймай къалдылар.

Мени догъураяткъан къадыннынъ одасына алып кирдилер.
Алдымда ап-акъ къадын узун, арыкъ эллерини къурсагъы устюне къойып ята.
Меним акъылымда о къадыннынъ къып-къырмызы, атеш киби янгъан козьлери къалды.
Олар дерсинъ фенер киби ярыкъ чыкъара эдилер.
Мен къоркътым, эгер де о манъа бакъса, мен туташып кетерим белледим.
Мен оны сийпайым, лякин инсан тенининъ сыджакълыгъыны ис этмейим.
Огъланчыкъ догъды.
Мен оны ювуп, къундакъладым, акъ къундакъкъа сарып анасынынъ янына къойдым.
Ана шай да ич бир арекет япмады.

Сонъ мени кене де къолтукъларыма кирип, эвден алып чыкътылар.
Дигер бириси мени токътатып этегимни котермемни эмир этти де, онъа бир авуч согъан япракълары къойды.
Ондан сонъ кене де козьлеримни багълап: алып кеттилер.
Азбар къапым алдында козьлеримни чездилер.
Манъа тешеккюр бильдирдилер, меним эллерим шифалы олгъаныны да айттылар.
Олар бир къач адым кеткен сонъ козьден гъайып олдылар.

Эвге кирген сонъ оглюгимдеки согъан къабукъларыны къапы артынатёкип, аякъларымны зорнен алып, тёшегимни таптым да, яткъанымнен юкълап къалдым.
Сабасына мени Мунивер уятты.
Энди кунь баягъы котерильген, ахырда да сагъылмагъан сыгъырым мунърей.
Къапы янындан кечеяткъанда акъылыма согъан къабукълары тюшти, къапыны тартып артына бакъсам — шашып къалдым!
Мен къабукъларны ташлагъан ерде къабукъ дегиль де, бир къач алтын акъча ята...

Къомшулар къартанамнынъ айткъанларына, ялынъыз алтындан башкъа, инансалар керек, манъа шай корюльди.
Оны къартанам озю де абайлап къалды да,
еринден турып, рафтаки дюльбер тенеке чай къутусыны алып келип курьсю устюне акъчаларыны тёкти.
Онда дёрт алтын бар эди.

Бир афтадан сонъ Керменчикке кене де Велиша дайым келип мени алып къайтты.
Чокъкъа бармай дженк башланды.
Ондан сонъ мен бир даа къартанамны корьмедим.
Бабам да джебэге кетти, бизлер Къурман-Кемельчиге кочип кельдик, о ерде меним тизем яшай эди.
Бир къач куньден сонъ шеэрге немселер бастырып кирдилер,
оккупация йыллары башланды.

Къыркъ дёрт сенесининъ бааринде, бизимкилер келип шеэрни азат эткен куньлерде мен бир дубарагъа огърадым, эм аз къалды тилим тутулаязды.
Биз яшагьан эвнинъ эки квартирасы бар эди.
Бизим алдымыздаки квартирада Катя деген бир енгепче къызынен яшай эди.
Олар экиси де телефонист олып чалышалар.
Шу куню ишке кетеджекге Катя енгепче эвининъ анахтарыны джойгъан, шу себептен кеткенде манъа айтып кеттилер ки, олар акъшам саат докъузларда къайтып келеджеклер, къапыны къакъсалар мен билип ачмакъ керегим.
Анам, къыз ве огълан къардашларым энди юкълай эдилер.
Эв сыджакъ, соба устюнде чайник яваштан сызгъырып къайнап тура, мен исе, лампагъа якъын отурып, дюньямны унутып, Аркадий Гайдарнынъ "Чук ве Гек” адлы икяесини окъуйым.

Бираздан чайник къайнап ташты, мен китапны ташлап чайникни четке чектим.
Къаранлыкъ пенджереден сувукъ кире, меп собагъа бир къач одун даа ташладым, шу арада тышары чыкъаджагъым кельди.
Диварда асувлы саатке козь ташладым, саат докъузгъа якъынлай.
Демек мыпа-мына Катя енгенен къызы къайтмакъ кереклер...

Мен аякъларымны калошларыма сокъып аяткъа атландым.
Козьлеримнен корьмесем де къаранлыкъта кимнинъдир олгъаныны ис эттим.
Чевирилип бакъкъанымнен оны эследим.
О, ап-акъ адам, эллери де пек узун, Катя енгенинъ къапысына янтайып тура.
О адамнынъ бетинде козьлери оладжакъ ерде эки атеш янып турмакъта.
Мен онъа бакъкъанымнен къатып къалдым.
Сонъ о эллерини яры котерип, манъа “сесинъни чыкъарма”, дер киби меним устюме келе башлады.
Манъа якъынлашкъан сайын онынъ атеш козьлери мени даа зияде якъалар.
Мен энди онынъ эллери омузларым устюне тюшкенини, онынъ къоркъунчлы бети меним бетиме якъынлашкъаныны ве козьлери де меним козь бебеклериме тикильгенини ис эттим.

Къоркъкъанымдан мийим бузлады, къыбырдап,
пармагъымны биле ойнатып оламайым.
Сонъ багъыраджакъ олдым, лякин сесим богъазыма чайнап юталмагъан отьмек парчасы киби къадалып къалды.
Чаре тапалмай козьлеримни юмдым да, атылып одагьа кирип къапыны къапаттым.

Аля-бугунь мен анамнынъ абдырагъан, къоркъкъан бетини корем.
О, меним янакъларымны шамарлай, меним исе агъызым ачыкъ, богъазымдан тек хурулды чыкъа.
Анам бир къопкъа сув алып башымдан ашагъы тёкти,
мен озюме кельдим де, пельтекленип: “Къапыны ачынъ. Катя енгем келеджек”, — деп ташладым.
Эм керчектен де шу ань къапы къакъылды, олар кельгенлер...

Бир къач куньден бизлерни вокзалгъа алып барып, айван ташыгъан вагонларгъа юкледилер де, къайдадыр алып кеттилер...
