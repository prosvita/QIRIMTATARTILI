# Новорічний сніг

Щоранку, ледь починає світати, я прокидаюсь від сну і виглядаю у вікно — випав сніг чи ні?
Минає день за днем, все ближче й ближче Новий рік, а снігу нема.
Ледь-ледь припорошив землю і розтанув.
Ми з бабусею вже й ялинку приготували, й іграшки з ящика дістали, а снігу все нема та й нема.

Я сиджу, дивлюсь у вікно і думаю, чому ж немає снігу?
Коли ми тільки-но переїхали в Крим було стільки снігу.
Була хуртовина, був мороз.
Тато мене на санках катав.
А нинішнього року... вже календар кінчається, а снігу нема.
Ні морозу, ні снігу.
Хто ж винуватий?
Може хтось образив Діда Мороза?

Це зробила моя бабуся!
І як я раніше не здогадався?!
Це вона в усьому винна.
Коли ми переїхали в Крим, тато не встиг побудувати будинок і ми жили в тимчасовій споруді.
Стояли холоди, але в нас був обігрівач, схожий на пічку — увімкнеш його і всередині червоніє спіраль, неначе жар.
У кімнаті стає тепло і затишно, навіть співати хочеться.
Не те що, коли холодно.
Вкутає мене бабуся в ковдру, посадить у крісло і сиджу я, немов сова — тільки очі в кімнаті, а решта все під ковдрою.
І відразу стає сумно.

Знаєте, як я здогадався, що саме бабуся винна?
Нинішнього року, коли були люті морози, коли у нас в кімнаті замерзала вода у відрі, тоді щодня вимикали електричне освітлення.
Я навіть простудився.
Бабуся дуже боялася, що в мене легені можуть замерзнути.
Як же вони можуть замерзнути, якщо вони у мене всередині, а я закутаний в шубу та в ковдру...

Спочатку бабуся сварила тих, хто вмикає і вимикає електричне світло.
Потім сварила тата, що він не запасся дровами та вугіллям.
Потім почала сварити зиму.
Навіть не сварити, а проклинати.
І так голосно, що аж на вулицю було чути.
“Щоб у тебе мішок із снігом репнув!
Щоб у тебе щоки від морозу полопались, щоб ти там у себе на Півночі до крижини примерзла і забула до нас дорогу...” Вона ще багато різних проклять на зиму насилала, всі навіть важко запам’ятати...

Була б у мене адреса Зими, я послав би їй лист.
Щоправда, нині це дуже дорого.
Щоб послати лист у Ташкент бабуся витрачає половину своєї пенсії.
Вона злиться й каже, що тепер кожен відісланий лист стає золотим...
Мабуть це ті листи, які вона посилає тітоньці Еміне.
Від неї ми одержали вже чотири листи, але жоден з них не став золотим.
Бабуся читає ці листи і щоразу плаче.

Учора по телевізору показували мультик “Снігова королева”.
І я відразу здогадався, що звертатись потрібно до Снігової королеви!
І найкраще не листом, лист дуже довго йтиме, а потрібно самому до неї дістатися.

Щонайперше я запасся компасом.
Я вже знаю, що коли йти прямо за стрілкою, що вказує на Північ і нікуди не звертати, то прийдеш точно на Північний полюс.
Я узяв цукерок, печива, термос з окропом, тепло одягнувся і коли бабуся пішла в магазин, вирушив у дорогу.

Шкода, що у нас в Криму немає прямої дороги па Північ.
Мені довелось перелазити через огорожу, перестрибувати канаву, продиратись крізь чагарник.
Я дуже стомився і вирішив перепочити.
Біля дороги стояв сарай з великими трубами.
Вони були гарячі.
Я сів біля однієї і заплющив очі...

Заплющив очі і відразу опинився в печері, у якій жив вогнедишний джин.
Він дихнув на мене полум’ям і грізно заревів.
Але я зовсім не злякався.
Я йому сказав, щоб він економив гас, тому що гасу навіть на базарі не купити...
— Я загадаю тобі три загадки, — грізно промовив джин, — але якщо ти не відгадаєш, я не пошкодую гасу і спопелю тебе!

— Гаразд!
— погодився я, — загадуй свої загадки!
— Що нині в світі найдорожче?!

— Найдорожче?
Ну, звичайно, місце в дитячому садочку!
Мама хотіла віддати туди сестричку, так з неї зажадали таких грошей, що вона цілий тиждень гикала.
Якщо ти не віриш, — сказав я джину, — спробуй своїх дітей влаштувати в наш дитячий садочок...
— Послухай мою другу загадку!
— сказав джин, — що сьогодні в світі найсолодше?!

— Найсолодше?
Ну, звичайно ж, вода в крані!
У нашому селищі вже майже рік, як вода не тече з жодного крану.
Воду нам привозять машиною.
Якщо ти хоч раз покуштуєш воду з цистерни, — сказав я джину, — ти зрозумієш, що немає нічого солодшого, ніж вода в крані.

Джин похитав кошлатою головою і задав мені останню загадку:

— Що сьогодні найцінніше в світі?

— Найцінніше?
Ну, звичайно, електричне світло.
Мені довелось пояснити джину, що без електрики немає світла, немає тепла, не працює телевізор, не рухаються тролейбуси.

Я відразу зрозумів, що цей джин нікуди із своєї печери не висовується, тому й не знає нічого...
Джин зітхнув і сказав тихо:

— Я згоден виконати три твоїх бажання...

Джин миттю доставив мене в замок Снігової королеви.
Я їй все розповів, вибачився за бабусю і за всіх, хто її образив.
Королева розсміялась, викликала Діда Мороза і наказала йому виділити для Криму якомога більше снігу і морозу.
Вона хотіла додати й вітру, але я сказав, що вітру в нас вистачає.

Я подякував Сніговій королеві і ми з джином повернулися в печеру.
Джин опустив мене на землю і схопився за щоки.

— Що з тобою?
— спитав я.

— В мене від холоду розболілися зуби, — поскаржився джин.

— А ти регулярно чистиш зуби?
— запитав я.

— Чистив, коли був маленьким...
— Коли це було?

— Дві тисячі років тому.

— Тому вони й болять, — сказав я, — зуби потрібно чистити щодня, і хоч-би раз на рік виходити з печери на свіже повітря.
Це тобі дуже допоможе.

— Це твоє третє побажання?
— запитав джин.

— Так, — відповів я, — нехай це буде моїм третім побажанням.

— Дякую...
— тихо сказав джин, — ти дуже добрий хлопчик.

Я гордо закинув угору голову, вдарився об щось тверде і розплющив очі.
Я вийшов із сараю на свіже повітря і радісно заплескав у долоні — йшов сніг, він був лапатий і хрумкий, як білі кукурудзяні пластівці, справжнісінький Новорічний сніг!
