# Йылбаш къары

Эр кунь саба уянгъанымнен башта пенджереге бакъам — къар ягъгъанмы экен?
Куньлер бири-бири артындан кече.
Йылбаш да эп якъынлаша, къар исе ягъмай.
Азачыкъ ягъа ве ирип бите.
Биз битамнен энди наратны да азырладыкъ, нарат оюнчакъларыны да къутулардан чыкъардыкъ.
Къар исе эп ягъмай.

Отурып, пенджереге бакъам да, тюшюнем — къар не ичюн ягъмай экен?
Биз Къырымгъа кочькен йылы о къадар чокъ къар бар эди.
Къар фуртунасы да олды, аязлар да олды.
Бабам мени чанагъа отуртып кездирди.
Бу йыл исе...
Такъвимнинъ япракълары да бите, къар исе эп ягъмай.
Къар да ягъмай, сувукълар да олмай.
Бунда кимнинъ къабааты бар экен?
Бельки кимдир Аяз деденинъ джаныны агъырткъандыр.

A-а, анъладым.
Буны битам япты!
Насыл олды да, эвельден бунъа акъылым етмеди?!
Бу битамнынъ къабааты.
Биз Къырымгъа кочип кельгенде, бабам эвимизни даа къурып битирмеген эди, мувакъкъат эвчикте яшадыкъ.
Тышарыда сувукъ олса да, электрик оджагъымыз бар эди.
Якъкъанынънен эвнинъ ичи деръал къыза.
Оджакънынъ ичи комюрге бенъзеп алевленип янгъанындан, оданынъ ичи сыджакъ ола, атта йырламагъа истейсинъ.
Амма электрикни сёндюрселер, оджакъ да янмай, оданынъ ичи де сувуй.

Битам мени ёргъангъа сарып, креслонынъ ичине отурта.
Мум киби ёргъангъа сарылып отурам, тек козьлеримни, пуву киби, анда-мында айландырып бакъам.
Бойле вакъытта джаным сыкъыла, тарсыкъып башлайым...

Битам къабаатлы олгъаныны насыл анълагъанымны билесинъизми?
Шу йылы, къатты сувукъ олгъанда, атта къопкъалардаки сув бузлап къалгъанда, электрик ярыгъы да эр кунь сёндюрильгенде, мен къатты сувукълангъан эдим.
Битам да джигерлерим сувукъланмасын деп къоркъкъан.
Шашам, джигерлерим ичимде олса, озюм де шубагъа, ёргъангъа сарылып отурсам, олар насыл этип сувукъланаджакъ?...

Башта битам электрик ярыгъыны сёндюрген адамларны, сонъ одуннен комюрни эвельден алып азырламагъан бабамны, сонъ къышны сёгди.
Эм ойле сёгди ки, атта сокъакъта биле эшитильди.
“Къар чувалынъ тешильгейди!
Сувукътан янакъларынъ патласын!
Анда, озюнънинъ Шималинъде, буз къырына япышып, бизге ёлны унуткъайдынъ!...”
 О даа чокъ чешит лянетлер айтты, эписи акъылымда биле къалмады.

Къышнынъ адреси менде олса, онъа мектюп ёллар эдим.
Эбет, шимди мектюп ёлламакъ паалыгъа тюше.
Битам Ташкентке мектюп ёлламакъ ичюн озюнинъ яры пенсиясыны масраф эте.
Ачувлана, энди эр бир ёллангъан мектюп алтьндыр, деп айта...
Бу Эмине алама ёллангъан мектюплер олса керек.
Биз ондан энди дёрт мектюп алдыкъ, амма бириси алтынгъа чевирильмеди.
Битам бу мектюплерни окъугъан сайын агълай.
Тюневин телевизордан “Къар къыраличе” деген мультикни косьтерген эдилер.
Энди Къар къыраличесине мураджаат этмек кереклигини анъладым!
Эм мектюпнен дегиль, мектюп онъа барып етмесине вакъыт чокъ керек.
Онъа озюм бармакъ кереким.

Башта пусла тапып азырладым.
Эгер догъру “N ” арифини косьтерген акърепнинъ ёлундан кетип, бир якъкъа бурулмасанъ, тамам Шималий къутупкъа барып тюшмек мумкюн.
Яныма конфет, печенье, термос ичинде къайнакъ сув алдым, сыджакъча кийиндим ве битам тюкянгъа кеткен арада ёлгъа чыкътым.

Къырымда догъру Шимальге алып баргъан асфальт ёлу олмагъаны чокъ языкъ.
Диварлардан, арыкълардан атлап кечмеге, чытырманлыкълардан тырмашмагъа керек олды.
Пек болдургъанымдан азачыкъ отурып раатланмагъа истедим.
Ёлнынъ четинде эски бир аран тура, онынъ баджалары да бар.
Баджаларны тутып бакъсам, сыджакълар.
Оларнынъ бириси янында отурып, козьлеримни юмдым...

Козьлеримни юмгъанымнен насылдыр къобагъа тюштим.
Бу къобада исе джын яшай экен.
О, устюме атеш уфюрип, дешетли ырылдап башлады.
Амма мен ондан ич де къоркъмадым.
Керосинни чокъ масраф этмемесини, оны шимди базардан биле сатын алмакъ къыйын олгъаныны айттым...
— Мен санъа учь тапмаджа айтайым, — деди джын озюнинъ къаба сесинен, — Эгер джевабыны догъру айтмасанъ, керосинимни аджымайып, сени якъарым!

— Яхшы!
— разы олдым мен, — айт тапмаджаларынъны!

— Шимди дюньяда энъ паалы шей недир?

— Энъ паалы дейсинъми?
Балалар багьчасындаки ер!
Анам къыз къардашымны балалар багъчасына ерелештирмеге истесе, ондан о къадар чокъ пара талап эттилер ки, шашкъанындан бир афта къадар тутулып-тутулып лаф этти.
Эгер инанмасанъ, — дедим мен джынгъа, — балаларынъны бизим балалар багьчасына ерлештирип корь...
— Энди экинджи тапмаджамны динъле!
— деди джын.
— Шимди дюньяда энъ татлы шей недир?

— Эбет, чемшеден акъкъан сув!
Бизим яшагъан къасабамызда энди бир йылдан зияде къурналардан бир тамчы сув акъмай.
Сувны машина ташый.
Эгер сен бир керечик шу цистернанынъ сувуны ичип бакъсанъ, дюньяда къурнадан акъкъан сувдан да татлы шей олмагъаныны анъларсынъ, — дедим мен джынгъа.

Джын озюнинъ чуллы башыны саллады да, манъа сонъки тапмаджасыны айтты:

— Шимди дюньяда энъ къыйметли шей недир?

— Энъ къыйметли шей, эбет, электрик энергиясыдыр.
Мен онъа электрик энергиясы олмаса, ярыкъ да, сыджакъ да олмагъаныны, телевизор чалышмагъаныны, троллейбуслар токътап къалгъаныны анълатмагъа меджбур олдым.
Бу джын озь къобасындан тышкъа чыкъмагъаныны, шунынъ ичюн де бир шейден хабери олмагъаныны бирден анъладым...

Джын агъыр-агъыр кокюс кечирип, явашчыкътан шойле деди:

— Сенинъ учь истегинъни эда этмеге азырым...
Джын шу дакъкъасы мени Къар къыраличесининъ сарайына алып барды.
Мен Къыраличеге эр шейни анълаттым, битам ичюн ве онынъ джаныны агъырткъан эр кес ичюн афу сорадым.
Къыраличе кульди ве Аяз Дедени чагъырды, Къырым ичюн де чокъча къар ве аяз айырмакъны эмир этти.
О, ельни де къошаджакъ олды, амма мен ниетини анълап, ель озюмизде де етерлик олгъаны акъкъында айттым.

Къар къыраличесине миннетдарлыгъымны бильдирип, джыннен кене къобагъа къайттыкъ.
Джын мени ерге тюшюргенинен янагъына япышты.

— Я санъа не олды?
— деп сорадым мен.
— Сувукътан тишлерим агъырып башлады, — шикяетленди джын.

— Тишлеринъни эр даим темизлейсинъми?

— Уфакъ олгъанымда темизлей эдим...
— Я бу не вакъыт олгъан шей?

— Эки бинъ йыл эвельси.

— Тишлеринъ шунынъ ичюн де агъыралар.
Оларны эр кунь темизлемек керек, ве йылда ич олмадым бир кере къобадан темиз авагъа чыкъмакъ керек.
Бу санъа ярдым этер.

— Бу сенинъ учюнджи истегинъми?
— деп сорады джын.

— Айды, бу меним учюнджи истегим олсун.

— Сагъ ол!...
— деди явашчыкътан джын.
— Сен пек мераметли бала экенсинъ.

Мен гъурурнен башымны котердим ве, насылдыр бир къатты шейге урулып, козюмни ачтым.
Арандан тазе авагъа чыкъсам, не корейим — атеште патлагъан мысырбогъдайгъа ошап, япалакъ-япалакъ къар ягъа.
Керчектен де къар ягъа!..