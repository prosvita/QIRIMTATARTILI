### СЮРГЮНЛИК ОНЫНЪ АРЗУ-ИСТЕКЛЕРИНИ, УМЮТЛЕРИНИ ТАМЫРЫНДАН ЁКЪ ЭТТИ

_Уйкен несильнинъ ве сюргюнлик деврининъ екяне шаиреси Джеваире Меджитованынъ хатырасына_

1950 сенеси Озьбекистанда алий малюматлы адам пек аз эди. Шу себептен анама оджа олып чалышмагъа теклиф эттилер. О, койде озьбек балаларына рус тилини огретти.

Анам дженктен эвель 1935—1939 сенелери Акъмесджит педагогика институтынынъ къырымтатар тили ве эдебияты болюгини битирип, оджалыкъ зенаатына наиль олгъан ве айны шу сенелери шиирлер язып, нешир этмеге башлагъан эди.

Институтны битирген сонъ, дженк башлангъандже Акъмесджит шеэриндеки Пушкин адына тиль ве эдебият ильмий-тедкъикъат институтында ильмий хадим олып чалышты, аспирантурагъа кирди. «Къырымтатар фольклорында къадын-къыз образы» мевзусы боюнджа ильмий иш язмагъа башлады. О, узакъ койлерге барып, малюматлар топлады, лякин дешетли дженк онынъ аятыны тамырындан денъиштирди.

Сюргюнлик йыллары анам пек эзильди, хорланды. Чокъ тюшюнджелер ичинде къалды. О, мектепте эки йыл дерс берген сонъ, къырымтатар миллетине менсюп дигер оджаларнен бир сырада, оны да иштен четлендирдилер. Шу ва къытта анамны мектеп китапханесине китапханеджи эттилер. О, 5 йыл девамында китапханеджи олып чалышты.

Мен Ташкент джиарындаки Дюрмен къышлагъында осьтим, буюдим. Эвде тек ана тилимизде лаф эте эдим, амма ёлда балаларнен ойнагъан вакъытта озьбек тилинде лаф этмеге огрендим.

Шу къышлакъта биз алчачыкъ озьбек эвинде эки оданы кирагъа тутып, беш йыл яшадыкъ. Айда бир кере комендант аткъа минип келе ве «спецпоселенец» деп, шу койде яшагъан эки-учь къырымтатар къорантасына имза къойдырып, кете эди. О вакъытларда халкъымызгъа къомшу койлерге, шеэрге бармагъа рухсет бермей эдилер. Эвде анам манъа Къырым, догъгъан кою акъкъында чокъ айта ве меним яш гонълюме ана тилимизге ве ватанымызгъа севги, халкъымызгъа урьмет ве сайгъы ашлай эди.

#### «Мен тырышырым, яхшы окъурым!»

Анам, икяе эткенине коре, о, Керчьнинъ Чалтемир коюнде догъгъан. Къорантада беш эвлят олгъанлар: Абджемиль, Нахире, Джеваире (анам), Абдулгъани ве Абдульвани. Анасы Ресимхан, бабасы Абдульмеджит.

Къартбабам 40 яшында кечине, битам беш баланен къала. Аиленинъ бутюн агъырлыгъы агъасы Абджемильге тюше. О, машакъ джыйып, къорантаны кечиндире. Анам да битамнен берабер чёльге барып, машакъ джыйгъан. Къартбабамнынъ достлары чокъ экен, олар да ярдым эткенлер.

Анам кой мектебинде окъуй. Мектепни битирген сонъ, агъасы 1931 сенеси анамнен берабер койден даа эки къызны арабагъа отуртып, Ялта педтехникумына алып кете. Эки къызны, орта аллы аиледен олгъаны ичюн къайтаргъанлар, анамны исе къалдыргъанлар, амма о, кой мектебини битирген, бильгиси азлыкъ этер деп, оны да алмагъа чокъ истемегенлер. Шу вакъытта анам директоргъа баргъан ве: «Мен тырышырым, яхшы окъурым», деп ялваргъан. Директор анама: «Сув корьмезден, папуч чыкъарма, къызым», деген ве фукъаре баласы олгъаны ичюн имтиансыз къабул эткен.

Анам пек яхшы окъугъан, педтехникумны аля ишаретлернен битирген. Керчьтеки Войково адына маден комбинатынынъ мектебинде оджа олып чалышкъан. 1935 сенеси исе Акъмесджит педагогика институтынынъ къырымтатар тили ве эдебияты шубесине окъумагъа кире. Белли шаир мерхум Юнус Темиркъаянен берабер окъуйлар. Институтта окъу гъан девирде «Къызыл Къырым» газетасында шиирлери басыла. Фольклорнен меракълана. Койлерге бара, къартларнен корюше ве чынъ, мане, масал, риваетлер топлай. Намзетлик диссертациясы устюнде чалыша.

#### Озьбек балаларыны окъутмагъа меджбур олды

1944 сенеси 18 майыста халкънен берабер анам да сюргюнликке огърай. Оларнынъ поезди Ташкентте токътай. Анам Озьбекистаннынъ авасына алышып оламай, чокъ кечмеден сытма хасталыгъына огърап, баягъы чекише.

Анамны, алий малюматлы олгъаны ичюн, «Ташавтомаш» заводына икътисадиатчы оларакъ ишке алалар. О вакъытта завод директоры полониялы бир адам олып, ады Нарбуд экен. Анамнынъ айткъанына коре, директор халкъымызнынъ вазиетини корип, пек аджына ве ярдым этмеге тарышкъан. Тез вакъыт ичинде халкъымыз озюнинъ эмексеверлиги, намуслыгъы, догъру сёзлюгинен белли ола. Завод директоры «наши татары» деген ибарени къулланып, халкъымызны башкъа миллетлерге нумюне оларакъ косьтерген ве завод имаесинде олгъан бараклардан одалар берип, халкънынъ гонълюни котермеге тарышкъан.

Анам заводда бир-къач йыл чалышкъан сонъ, онынъ оджа олгъаныны эшиткен Дюрмен кой мектебининъ директоры Ш. Шералиев озьбек балаларыны окъутмагъа теклиф эте. Чюнки 1950 сенелери Озьбекистанда алий малюматлы адамлар пармакънен сайылы эди.

Анам гъает эмексевер къадын эди. О, бош вакъыт таптымы, аман окъуй, яза. Эвимизде о девирге коре баягъы китап бар эди. Онынъ акъшамлары мытлакъа китап окъугъаныны корип, мен де окъумагъа пек авес олдым. Оджаларны кене озь зенаатларына къайтаргъан сонъ, 1956 сенеси биз яша гъан къышлакъны терк этип, Чырчыкъ шеэрине якъын «Винсовхоз» деген ерге кочип бардыкъ. Анам андаки 10 йыллыкъ мектепке ишке кирди ве анда окъугъан къазах  ве озьбек балаларына рус тилинден дерс берди. Мен исе Троицкий къасабасында ерлешкен балалар багъчасына бармагъа башладым. Аз вакъыт ичинде рус тилини огрендим.

#### Сиясий денъишме умют берди

1957 сенеси Ташкентте «Ленин байрагъы» газетасы чыкъмагъа башлады. Бу янъылыкъны эшиткен анам, къувангъанындан тап агълагъан эди. Шу сенеден онынъ шиирлери газетамызда дердж олунып башлады. Шу йылы да Троицкий къасабасында яшагъан рахметли Энвер Селяметнен таныш олдыкъ. О, заводда рессам олып чалыша эди. О, бош вакъытларында аякъмашинасына минип, бизге келип кете эди. Онынъ омюр аркъадашы Никяр апте ве эки баласы бар эди. Оларнен къатнашмагъа башладыкъ.

Анам эр кеске ярдым этмеге даима азыр эди. Чокъусы адамлар акъыл танышмагъа, мемурларгъа мектюп язмагъа риджа этип келе. О, кимсеге ёкъ демей, геджелери юкъудан къалып, эр кеске ярдым эте. Оны эр кес акъыллы, бильгили къадын, деп сая ве урьмет эте эди.

Бир-къач йылдан исе Орджоникидзе район тасиль болюгинде усулджы, сонъра незаретчи олып чалышты. Озьбек, къазах мектеплерини тешкермеге бара ве эвге кеч келе эди. Шу йыллары мен де мектепке бардым. 1960 сенелери анамны инспекторлыкъ ишинден Байт-Къургъан кою мектебине окъув ишлери мудиреси этип тайинледилер, сонъра шу мектепте директор вазифесинде чалышты. Мен о вакъытта Троицкий къасабасында ерлешкен немсе тили терен огретильген 13-нджи мектепте окъуй эдим.

Анам шеэр ве районда отькерильген семинар ве конференцияларда чыкъышта булуна. О, сёзге чебер ве меракълы мевзуларны котермеге бильген теджрибели оджапче эди. Биз баракта бир козь одада яшагъан вакътымызда бир къазах къорантасынен достлаштыкъ. Мен Налима адлы къызчыкънен ойнап, тез арада къазах тилини огрендим.

#### «Мени гъамдан азат эйле…»

Радиода ильки кере бизим миллий аваларымыз янъгъырагъанда, анам мени багърына басып: «Динъле, къызым! Эшитесинъми, дюньяда энъ гузель тюркюлер бизим тюркюлердир», деп козьяшларыны сюрткен эди.

Бу козьяшлар къуванч, асретлик козьяшлары эди.

Бир къач йыл кечкен сонъ, Чырчыкъ шеэрине «Къайтарма» ансамбли кельди. Биз о вакъытта даа шеэрде яшамагъанымызгъа бакъмадан, билет алдыкъ ве концертке бардыкъ. Биринджи сыраларда отурдыкъ. Анам миллий йыр ве оюнларымызны сейир этер экен, юрегинде къайнагъан ис-дуйгъуларыны гизлеп оламады. Элиндеки явлучыгъынен бутюн вакъыт козьяшларыны сюртип турды. Концерт биткен сонъ исе, санагъа чыкъып, артистлеримизни алгъышлады.

Куньлерден бир кунь, уйледен сонъ, къомшу озьбек къадыны келип, анама: «Сизни бир къадын сорай», — деди. Мен о вакъытта 10—11 яшларында эдим. Чокъкъка бармадан, орта къапыдан къучакълашып, агълашып анамнен алчакъ бойлу, томалакъ, дюльбер къадын кирип кельди. Анам манъа «Таныш ол, къызым, бу Сакине аптенъ. «Мени гъамдан азат эйле» тюркюсини Сакине аптенъ йырлай», — деди. Мусафир мени багърына басып: «Бу къызынъ, Сейяреми?» — деп сорады ве кене агълады.

Шу акъшам Сакине Налбантова бизде мусафир олды. Анамнен экимиз чиберек пиширдик. Олар берабер Ялта педтехникумында окъугъан экен, чокъ лаф эттилер, сырдаштылар. Къырымны, койлерни, шеэрлерни дженктен къайтмагъан достларыны анъдылар. Баягъы отургъан сонъ, Сакине апте анамнынъ энъ севген йыры «Мени гъамдан азат эйле»ни назик, шырныкълы сесинен джан-юректен йырлады. Йыр биткен сонъ, экиси де козьяшларыны яваштан сюрттилер. Олар яшлыкъ чагъларыны хатырлап, бутюн гедже юкъламай чыкътылар.

#### Иджатнен багълы аят

1965 сенеси бизге шеэрден (Чырчыкъ) квартира бердилер. Анам 1-нджи мектепте чалышмагъа башлады, мен исе 3-нджи орта мектепке авуштым. Шу йыллары о чокъ макъалелер ве шиирлер язды. Шеэр эалиси анамны шаире, деп биле эди. О, джемаат ишлеринде де фааль ишитирак эте ве эали арасында «Ленин байрагъы»на абуне топлай, мен де онъа ярдым эте эдим. О вакъыттаки «Ленин байрагъы»нынъ баш муаррири олгъан Абселям Ислямов анамнен та Ялта педтехникумында окъугъан вакъытындан таныш экен.

Чырчыкъ Озьбекистанда санайы шеэрлерден бири сайыла ве анда рус тилинде шеэр газетасы чыкъа эди. Анам, сонъра исе мен де шу газетагъа хаберлер яза эдик.

Анамнынъ шиирлери белли озьбек шаиреси Зульфияны меракъландыра. 1970 йыллары Озьбекистанда «Саодат» адлы къадын-къызлар меджмуасы чыкъмагъа башлады. Онынъ муаррири Зульфия Исраилова анамнынъ иджадынен меракъланып, анамны сораштыргъан. Бу акъта анама языджымыз Юсуф Болат айткъан. Биз анамнен экимиз шу меджмуагъа бардыкъ. Шаире Зульфия ханым бизни сыджакъ къабул этти. Анамнен къучакълашып корюшти ве бираз лаф эткен сонъ: «Дёрт шиир ве бир ресиминъизни кетиринъиз», — деди. Анам эки афтадан сонъ ана тилимизде язгъан шиирлерини ве бир де ресимини алып барып берди. Бир къач куньден шаире анамны муарририетке давет этти. Муарририетнинъ фотомухбирине махсус «Саодат» меджмуасы ичюн ресимини чыкъартты ве дёрт шиирини озьбек тилине терджиме этип, бир саифе этип бастырды. Ондан сонъ, анамны озьбек къадынлары да танымагъа башладылар. Ёлда я да базарда корьселер, янына барып, лаф эте, шиирлерини бегенгенлерини, эписинден зияде «Сархош кельме («Маст-аласт кельма») шиири гонъюллерине яткъаныны айта эдилер.

Анам эр бир ишке пек месулиетликнен янашкъан инсан эди. О, 1966 сенесинден Алиме Абденнанова акъкъында малюматлар топламагъа башлады. Чокъ адамларнен корюшти. Институтта берабер окъугъан досту Зоре Мефаеванен берабер «Малик» совхозына барып, Алиме Абденнанованынъ сой-акърабаларынен, оны якъындан бильген койдешлеринен субетлешти. Мен 10-нджы сыныфны битирмек арфесинде олгъанда, яни 1968 сенеси «Унутылмаз саифелер» поэмасыны язды. Алиме Абденнанованынъ хатырасына багъышлангъан поэмасы «Ленин байрагъы» саифелеринде дердж олунды. Шу сенеси шеэрдеки 3-нджи орта мектепте ильк сефер къырымтатар тилинден дерс бериледжек олды.

Чырчыкъта къырымтатар дерслерини биринджи оларакъ анам алып барды.

Шеэр маариф болюгининъ мудири анамны къырымтатар тили оджапчеси этип тайинледи. Бойлеликнен, мен мектепни битирген сенеси мектепте къырымтатар тилинден дерс берилип башланды. Анам махсус сыныф одасыны донатты. Эки йылдан сонъ «Ленин байрагъы» газетасынынъ мухбирлери Риза Фазыл ве Зальферат Шерфединов анамнен субетлешип, репортаж азырланды ве газетагъа бир саифе этип берильди. Газетада репортаж чыкъкъан сонъ, анамнынъ талебеси Решат Билялов газетаны къолуна алып: «Газетаны аламыз, эм ольгендже аладжакъмыз», — деген эди.

Анам 3-нджи мектепте учь йыл чалышты. Шу йыллар ичинде языджыларнен корюшювлер отькерди. О вакъыт Черкез Али, Билял Мамбет кельген эдилер. Мектепте корюшюв биткен сонъ, бизде мусафирликте олдылар.

Анамнынъ юбилей акъшамына оджаларнен бир сырада, языджыларымыз да кельген эдилер.

Анам 1972 сенеси акълы раатлыкъкъа чыкъты. Мен исе анамнынъ ишини девам этерек, къырымтатар эм де мутехассыслыгъым боюнджа немсе тилинден дерс бермеге башладым. О девирде Низамий адына Ташкент девлет педагогика институтынынъ къырымтатар тили ве эдебияты болюгини битирген мутехассыс даа ёкъ эди. Шу себептен мен беш йыл девамынлда 3-нджи сыныфтан 10-нджы сыныфкъа къадар ана тилинден дерс бердим. Анам рахметли: «Акълы раатлыкъкъа чыкъсам, бир кунь чалышмам», деген эди. Айткъаны киби, нефакъагъа чыкъкъан сонъ, бир кунь биле чалышмады.

1971 сенеси 8 март куню анамнынъ 55 йыллыкъ юбилейи мунасебетинен 3-нджи мектепнинъ меджлислер залында тантаналы акъшам отькерильди. Акъшамгъа оджалардан гъайры, достлары, сойлары, языджылар давет этильди. Мектеп ашханесинде масалар донатылды. Юбилей мерасиминде языджылардан Шамиль Алядин, шаирлерден Эшреф Шемьи-заде, Риза Фазыл, белли профессор Тейфукъ Хасанов да бар эдилер. Чырчыкъ шеэр аякъкъапчылар клубы янында тешкиль олунгъан «Къайтарма» ансамбли акъшамны ярыштырды. Тедбир пек яхшы ве шенъ кечти. Юбилей экинджи куню оджалар арасында девам этти...

Анамнынъ шиирлери ве макъалелери сыкъ-сыкъ дердж этильди.

Анам мектепте чалышкъан девир ичинде оджалыкъ ишинен сынъырланып къалмады, о «Ленин байрагъы», «Йылдыз» альманахы, сонъра меджмуасында мунтазам суретте шиирлерини, макъалелерини бастырып турды. Гъафур Гъулам нешриятында арды-сыра джыйынтыкълары неширден чыкъты: «Унутылмаз саифелер», «Ешиль япракъ арасында», «Омюр сазы», «Хаял чечеклери» О вакъытта нешриятта болюк мудири оларакъ шаир Черкез-Али чалыша эди, сонъ Урие Эдемова мудир олды.

#### Аятынынъ сонъки саифелери

1990 сенелери анам сыкъ-сыкъ хасталанмагъа башлады. 1991 сенеси Чырчыкъ шеэр хастаханесининъ амелият болюгинде тедавийленди, сагълыгъы бир къарар олгъан сонъ, эвге къайтты. 1992 сенеси анамнынъ сагълыгъы кет-кете зайыфлашты. Хастаханеде кене бир ай къадар тедавийленди, мен гедже-куньдюз янында олдым, экимлер эллеринден кельген бутюн чарелерни яптылар, амма денъишме олмады, эвге къайтардылар.

Табиий ки, хаста анамны бакъмакъ ичюн манъа чалышмакъ, пара къазанмакъ керек эди. Ташкентте яшагъан догъмушымыз Семия татам: «Сен чалыш, мен ананъны озь эвиме алып кетейим», — деди. Ойле де яптыкъ. Мен иштен сонъ эр кунь Чырчыкътан Ташкентке барып келе эдим. Языджы Черкез-Али, эким Аджы-Абла Эмиров анамны зиярет этип, хатир сорап турдылар.

Бир куню анам балыкъ истеген. Рахметли Сабрие апте (Черкез-Алининъ омюр аркъадашы) огълу Рафаэльни балыкъ тутмагъа ёллай. Балыкъны гузель этип пиширип, Али агъанен берип ёллай. Али агъанынъ элинде балыкъ, хатир сорап кельгени аля даа козюм огюнде тура.

Мен бутюн гедже юкъламай янында отурып чыкъам, саба исе ишке кетем. Анамнынъ вазиети кунь-куньден агъырлашты ве 1993 сенеси сентябрь 4-те джан берди. Анам Ташкент шеэрининъ Луначарский дживарындаки къырымтатар мезарлыгъында дефн этильди. Дженазе мерасиминде языджылар Сафтер Нагаев, Джевдет Аметов, журналист Сервер Селимов де бар эдилер. Къырымдан, манъа тазие бильдирип, пек чокъ мектюп кельди.

Бир йылдан сонъ, Семия татамнен берабер анама башташ къойдырдыкъ. Эльбетте, анам Къырымгъа кочьмеге пек авес эте эди. Амма онынъ истеги омюрге кечмеди. Манъа исе анам, шаире Джеваире Меджитова омюр бою асретлик чеккен Ватанына къавушмакъ тек бу йыл насип олды. Анам юрегимде эбедий яшайджакъ ве меним иле Къырым сокъакъларны бойлап юреджек…

_2006 сенеси, 22 ноябрь. Акъмесджит._
