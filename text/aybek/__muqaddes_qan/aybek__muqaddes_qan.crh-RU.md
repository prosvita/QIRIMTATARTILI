# Мукъаддес къан






















## VII

### 1

Нуринисанынъ азбарындаки кирезлер чечекленгенлер.
Оларнынъ беяз чечеклери, кунеш нурундан ялтырай, тереклер арасында уча ве авагъа аджайып къуокъу сачалар.
Сыджакъ ава саргъушландырыджы къокъунен толу.
Оларнынъ беяз тюс къайнавында бинълернен бал къурт ве баарь къушчыкълары йырлай ве вызылдай эдилер.
Турналар чокътан учып кельдилер: къайдадыр, къомшунынъ эви тёпесинден, бала йырчыгъы ишитильди:

Турналар кельди, яз олды.
Юреклер къуванчнен толды.

Нуриниса, кирезлер тюбюнде къоюлгъан, пармакълыкълары мавы боянен боялангъан, буюк агъач кроватта, къалын ёргъанлар устюнде, беяз юмшакъ ястыкъларгъа таяна берип, янбашлап, ятмакъта эди.
Къаршысында, он адым авлакъта, Гульнар чамашыр юва.
Ишини токътатмай, де йырлап ола, де Нуринисанен лакъырды эте.
О, бугунь эр кунькинден гузель.
Баарь онынъ гюзеллигине гюзеллик, шенълигине шенълик къоша!..
Енълери чермельген, беяз, назик, билеклер кунеш нурындан ялтырай, орюльген къара сачлары яна, узун, сыкъ кирпиклери ойнайлар...

Кимерде оларнынъ янына Нуринисанынъ къайнанасы келе.
Гульнарны макътай-макътай бир ола:

— Сенинъ устюнъе чувалларнен алтын-кумюш тёкюльседе, Гульнар, азлыкъ этер.
Алла санъа омюринъде бахт, сеадет, хайырлы яшайыш берсин.
Санъа иш, акъыл ве ырыз огреткен ана-бабанъ, бинъ кере сагъ олсун...

Нуриниса къайнанасынынъ сёзлеринден озюне бир агъырлыкъ дуйды ве дудакъларыны къыйыштырды:

— Эр кеснинъ огюне сепильген алтын-кумюш, ёкъ олсун...— О — тозмы ёкъса?!— деп сёйленди.

— Вай, Нуриниса,— деди къайнанасы, къашларыны котерип,— эвель заманларда шойле айта эдилер: «къызгъа алтын тахт дегиль, пармакъ къадар бахт тиле»— дегенлер, ишитмеген эдинъми?
Бельки, Гульнаргъада бахт кулер.
Келин олып, яхшы бир эвге кирер, иште санъа алтын-кумюш,— деди къайнана.

— Къуда ала, пек макътаманъ, бурнумы котеририм, иш япмам, чамашыр ювмам,— деп шакъа этти Гульнар.
Сонъ, бир аз джиддийликнен, «мен киби бир ыргъат къызына да бир фукъаре йигити тапылыр, акъыллы ве яхшы адам олса, етер»,— дей эди Гульнар.

Нуринисанынъ не лакъырды этмеге ве не де къыбырдамагъа истеги ёкъ эди.
Елчынен олгъан лакъырдыдан сонъ, къайда башыны урмакъны бильмей эди.
Бутюн умюди кесильди.
Онъа, энди эписи бир.— О, чешит тюрлю айнеджиликлер тюшюнип чыкъарыр эди.
Эр сефер, хатрына Елчы кельгенде, юреги ачув ве джан агърувынен яна эди.
Бабасынынъ къолу астында юрген бир ыргъат омы назар-итибаргъа алмай, айткъанларыны динълемей, истеклерини ерине кетирмей!
Ким о?
Неге бу къадар башыны котере, ярамазлыкъ япа?
«Яхшы, мен къыз олгъанымда, манъа тиймеге къоркъты...
Я шимди онъа къоркъмагъа не бар?
Ёкъ, мында башкъа шей бар.
Мен эписини билирим, эписини мейдангъа чыкъарырым!»

Нуриниса яткъан еринден турды, тенбельдже тюшти, къолларынен янбашларынынъ устюнден, белинден тутып, башыны тёпеге котерди, керильди.
Мусафирликте олгъан келин киби, азбар ичинде чапкъалап, одур-будур иш япып юрген къайнанасы огюнде, энъкъасдан, кирезлер тюбюнде, яваш-яваш юрмеге башлады.
О, бутюн корюнишинен: «Чыдасанъ— чыда, чыдамасанъ— санъа кенъ сокъакъ?
Анам мени ишлемек ичюн догъурмады.
Сен мени кимнен тенъештиресинъ?
Гульнар — башкъа.
Мен — башкъа!» деген киби фырланып юрьди.
Балабан азбарнынъ багъчасыны айланып чыкъты, Гульнарнынъ янында токътады, аджыгъан киби олып сорады:

— Болдурдынъмы?

— Ёкъ.
Мен бундан да чокъча ювгъан вакъытым ола эди.

— Мына, энъиштенъ кельсе...

— Я не вакъыт келеджек?

— Энди чокътан кельмек керек эди...
О кельгени киби, мен озюме хызметчи ве ыргъат тутаджагъым.

— Эбет, сизге хызметчи керек,— деп къайлы олды Гульнар.

Нуриниса бир къолунен кирез терегининъ пытагъыны тутып, Гульнаргъа бир аз бакъып турды да, джиддийликнен?

— Ыргъатлыкъкъа Ёлчыбайны алмакъ истейим.
О, сыналгъан адам.
Сен бунъа не дейсинъ?— деди о.

Гульнар башыны котерди, бир ан Нуринисагъа бакъты ве сонъ, кене де башыны ашагъы, чамашыр ювгъан савутына эгильтти.
Къыз бир шей айтмады, лякин Нуриниса, бу индемемезликте не сакълангъаныны дуйды.
Гульнар ап-акъ олды.
Дудакълары къалтырадылар.

— Неге индемейсинъ?
Ёлчыбай бизге келсе, ярамай олурмы?
О, озь къардашым.
Байваччанъдан онъа чокъ-чокъ акъча алып беририм.
Койдеки алам ишитсе, къуваныр.
Ёлчыны, эльбетде, алырым.
Озю де къанат ачып-учып келир...

Гульнар къалтыргъан дудакъларынен: «яхшы...» деди де, чамашыр джайылгъан ипке догъру айланды...

Нуриниса кульди, башыны саллап, онынъ артындан бакъып къалды...

Акъшам Гульнар озьлерининъ эвлерине башыны ашагъы асып, агъыр тюшюнджелернен къайтты.
Бутюн дюнья онъа къаранлыкъ корюнди.
О, Нуринисанынъ адетини биле эди: эгер де о бир шей истесе, оны мытлакъ япа эди.
Ёлда кеткенде онынъ башында чешит хаялларнен берабер, шубэде догъды: «Не ичюн Нуриниса эркеклернинъ ишине бурнуны сокъа?
Хызметкярларны акъайы тапсын.
Ёлчыдан башкъа кимсе ёкъмы?
Не ичюн Нуриниса койде унутылып къалгъан аласы ве Ёлчы ичюн къайгъыра?
Бу не вакъыттан берли?
Ёкъ, мында иш башкъа...
Нуриниса тап къыз олгъанда белли эди.
Кимерде ойле шейлер айта эди ки, атта, динълемеси айып..»

Эгер Ёлчы Нуринисанынъ эвине кетсе, о вакъыт о не япар?
О, бу суальге джевап бералмай, ялынъыз юреги яна эди.
Ёлчы эбедий гъаип олгъан, узакъ мемлекетлерге кеткен киби дуюлыр эди.

Къыз болдургъан, эзильген алда эвге етти.
Анасы, саба эрте, байнынъ шеэр четиндеки багъына кетеджеклерини айтты.
Лякин Гульнар, бу янъылыкъны пек сувукъ къабул этти.

Ярматнынъ аилеси эр йыл бир-эки ай эвельси, Мирзакаримбайнынъ шеэр янындаки багъчаларына коче, олар кельгенге къадар багъчанынъ бутюн ишлерини япып битирер эди.
Баба ве анасынен берабер Гульнарда анда ишлей эди.

Акъшам эзанына бир аз вакъыт даа къалгъанда, Ярмат кельди.
О, ярын башкъа ишлернен огърашаджагъыны, шеэр кенарындаки багъчагъа ялынъыз акъшам устю кетеджегини, оларны исе, ярын, Ёлчы алып кетеджегини айтты.
Бу сёзлерни ишиткен сонъ, Гульнарнынъ юрегини къаплагъан яныкъ чезильмеге башлады.
О, тёшекке кирди, бутюн кунь ишлеп-юрип болдургъанына бакъмадан, козьлерини юмалмады — танъ вакътыны бекледи.

Араба, чёль ёлунда.
Ярматнынъ абыр-чубуры аз олгъаны ичюн, арабанынъ ог тарафы бош эди.
Гульнар ве анасы арабанынъ алдына гюзель ерлешип отурдылар.

Ёлчы, севген къызыны алып кеткенине къуванып, атыны къызышып айдай ве насылдыр бир йырны яваштан йырлай эди.

Фереджесине бурюнген Гульнар этрафтаки гюзелликни косьтерип, къалтырагъан сеснен анасына бир шейлер айта эди.
Лякин Ёлчыгъа сёз къатмай, сёз къатмагъа да мана ёкъ.
Тюневин Нуринисанен олгъан лакъырды онынъ юрегининъ устюнде аля да агъыр таш киби басып турсада, олар акъкъында тюшюнмемеге тырышар эди.

Кунеш козь къамаштыргъан дереджеде къыздырды.
Ава темиз.
Тёпеде мавы, ачыкъ кок.
Этрафта, къайда бакъсанъ-бакъ, байрамдаки киби, орталыкъ ешиллик, багъчалар чечек ачкъанлар.
Алма, шефтали ве урюк тереклери, узакътан бакъкъанда, дерсинъ балабан-балабан чечек топларына ошайлар.
Чёльде, койлюлер, де анда, де мында арыкъ, болдургъан огюзлерини таякънен шыбалап, ер сюрелер.
Ёлнынъ кенарында, яш бир йигит кетменинен ерни юмшата, тегизлей.
Вакъыт-вакъыт токътала, янъгъыравукъ сеснен йырлап йибере.
Онъа багъчадаки къушлар да къошулалар.
Тап узакъта, байырлар тюбюнде, чобан-бала бир озю юрмекте...

Олар арабаны байнынъ эвинден текаран авлакъта бошаттылар.
Байнынъ эв азбары алчакъ диварнен сарылып алынгъан.
Азбарнынъ ортасында эр тарафы ачыкъ чалаш.
Гульнар ве анасы шу дакъкъасы орталыкъны сипирип, кетирген шейлерини о чалаш ичине ерлештирмеге башладылар.

Эр шейни бир сырасына къойгъан сонъ, Гульсумбиби Гульнаргъа чай къайнатмасыны буюрды.
Диварнынъ янындаки уфакъ арычыкъта сув ёкъ эди.
Гульнар, фередже ерине анасынынъ япынджасыны башына япты, къопкъаны алды ве буюк арыкъкъа сувгъа кетти.
О, былтыр кеткен сокъачыкънен кетти.
Этрафта тап-тазе баарь ешиллиги, узакъта — мавы дагълар,— балалыкътан таныш ерлер...

Гульнар бирден токътады: арыкъ ялысында Ёлчыны корьди...
О, янъычыкъ ювюнгъан, юзюни бель явлугъынен сюртмекте эди.

Къыз: барайыммы, ёкъса, къайтайыммы, деп бир аз ойланды ве сонъ, огге кете берди.
Ёлчы кенаргъа чекильди ве:

— Гульнар, къопкъаны мына шу ерде къалдырынъыз, сувны мен озюм алып барырым,— деди.

Гульнар утанып, юзюни ондан чевирди:

— Сагъ олунъ, мен сув ташып алыштым.
Сиз де болдургъан олсанъыз керек...— деп джевап берди.

— Болдурдым?
Ёкъ, Гульнар,— деди Ёлчы кулип,— манъа болдурмакъ айып.
Хусусан, бугунь, сизни кочирип кельген куним...

— Чин юректенми, ёкъса, юрек алмакъ ичюн бир шей айтмакъ истединъизми?— деп яваштан шенъликнен сорады Г ульнар.

— Инанынъыз манъа, Гульнар, сёзлерим темиз къальбден.

Гульнар арыкътан буланыкъча сувны толдурып алды ве къопкъаны арыкънынъ кенарына къойды да:

— Инанам,— деди Гульнар.— Сиз эр вакъыт чин юректен сёйлейсиз, Ёлчы-ака.
Лякин...
сиз яхшы ишлегенинъиз ичюн башкъалары сизни алып кетерлер деп, къоркъам...

— Не дейсиз?
Анъламадым, Гульнар?— Ёлчы этрафкъа козь ташлап, къызгъа таба эки-учь адым атты.

Гульнар башыны япкъан япанджанынъ бир уджуны тюзеткен олып, бир козюнен Ёлчыгъа бакъты:

— Айтайыймы?..
Нуриниса апте, Ёлчыны биз аламыз, бизде ишлейджек, деди.
Догърумы?
Бизден кетесизми?— деди ичини чекип Гульнар.

— Э-э..
аля даа ойлеми?
Нуриниса аптенъиз тюшюни сувгъа айтсын, зынджырнен багълап чектирселерде, башкъа бир якъкъа кетмем.
Догъру, манъа бу ерде де тынчлыкъ ёкъ.
Башкъа бир яхшы ерде тапмакъ мумкюн.
Лякин мен истемейим...— деди йигит.

— Ничюн?
Эр кес озюне тынч ве енгиль ерни къыдыра.— Гульнар козь къыйыгъындан Ёлчыгъа бакъты ве: — Нуриниса яптеде яхшы да — деди.

— Озюм билем,— деди Ёлчы ве бир аз тынчланды, сонъ,— сизге догърусыны айтсам, джанынъыз агъырмазмы?— деп сорады.

— Я не ичюн джаным агъыраджакъ?
Айтынъ, бельки де къуванырым, ким биле...— деди татлы тильнен Гульнар.

— Сизге бакъып-бакъып тоямайым, сизни ташлап кеталмайым, Гульнар!

Гульнарнынъ юреги сыкъ-сыкъ урып башлады.
О, башындан-юзюнден япынджаны котерип атты ве Ёлчыгъа таба адымлагъаныны озю биле дуймай къалды.
Къызнынъ узун ве сыкъ кирпиклеринде саба чыкъы киби козь яш ялтырады, дудакълары къалтырады:

— Керчекми?
Керчекми?

— Керчек, Гульнар, сиз манъа инанмайсызмы?

— Мен...
къайдам?— Къыз бир ан козьлерини ашагъы эгильтти, сонъ, Ёлчыгъа къуванчнен бакъты:—Ёкъ, инанам...
Озюмден зияде, сизге инанам.
Сиз, гонълю темиз, акъикъатны севген йигитсиз...
билем.

Ёлчы къалтырагъан къолларынен Гульнарнынъ сачларыны назик-назик сыйпады.
Экисиде, бири-бирлерини севгенлерини анълап, самимийликнен, козьлерини бири-бирлерине тикип къалдылар.

### 2

Гульнарны сынавдан кечирген сонъ, Нуринисада ич шек-шубэ къалмады.
О, эр къызнынъ, эр къадыннынъ фаалиетини, ахлягъыны ольчегенде, озюне бакъып пай биче эди.
Ёлчынен Гульнар арасында гизли сыр бар деп нетиджеге кельди ве ойланды: «Ёлчынынъ башыны айландыргъан, меним арзуларымнынъ ёлуны кескен, ялынъыз Гульнар.
Ялынъыз бу ыргъат къызы.
Лякин о, вакътындан эвель къувана.
Бу не демек!
Мен о арсыз ыргъат къызынынъ козьлерини чокъчып чыкъарырым!
Онъа севгинен огърашмакъ тюшеми!..»

Нуриниса чокъ тюшюнип отурмады.
Учь куньден сонъ тувгъанларына чапты.
«Мен эр шейни Гульсумбибиге айтырым, севгинен насыл огърашмакъ керек олгъаныны, сен о вакъыт корерсинъ, билирсинъ!»— деп тюшюнди.
Лякин Ярматнынъ аилеси шеэр янындаки багъчалыкъкъа кочип кеткенини анълагъан сонъ, пек тарсыкъты, амма, фикирини кери алмады, бу гизли «сырны» анасына айтты, меселени чаталлаштырмагъа къарар берди.

Адет олгъаны киби, зияфеттен сонъ, анасы Лутфинисанен берабер ялынъыз къалып, пысырдашып башладылар.
Лутфиниса, эр вакъыттакиси киби, ахылдап-охылдап келинлери устюнден шикяетленмеге башлады.
Сонъки вакъытларда аиледе ве тувгъанларында корюльген бутюн оладжакъ-олмайджакъ шейлерни, ынджынувларны, яныкъларны къызы огюне чыкъарып тёкти.

Нуриниса яшлыкътан берли бойле фитнелерни, чайнамаларны динълемеге севгенинден, анасынынъ айткъанларыны буюк бир мемнуетликнен динъледи.
О, анасынен берабер де кульди, де ачувланды, де анасына бир шейлер огретти.

Ниает, Лутфиниса токътады.
О вакъыт, «фитне ве чайнакълав» китабыны Нуриниса ачты ве гъайретнен окъумагъа башлады.
Хусусан, Гульнар акъкъында айтмагъа башлагъанда, сесини денъиштирди, бир гизлилик косьтермеге тырышты.
Тапкъан ашыны къызгъангъан къаргъадай, чевре этрафкъа бакъып, козьлерини агъартып сёйледи:

— Языкъки, хайырсыз, Гульсум апте ёкъ.
Онъа базы бир шейлер айтмакъ керек эди.
Сиз мында отурасыз, анай, лякин сизнинъ къабыргъанъыз янында нелер япылгъаныны бильмейсиз!

— Э-э...— деп Лутфиниса даа буюк меракънен къызына якъынлашты, къулакъларыны тикледи.

— Арсызнынъ Гульнары, тамамы иле бозулгъан экен де, я!..— деди Нуриниса.

— Не дейсинъ, не дейсинъ?— деди Лутфиниса, козьлерини акъайтып, дудакъларыны ялай берип, даа зияде къызына тикленип бакъты.

Кене де, демики киби, гизли ве маналы сеснен:— Гульнар бозулгъан,— деди Нуриниса.— Ёлчынен экиси мына бойле экен — деп, эки пармагъыны бири-бирине ыргъакълап-илиштирип анасынынъ козьлерине якъынлаштырды.
Сонъ, кене девам этти:— Экиси бири-бирине ашыкъ олгъанлар...
эмиш.
Манъа къалса, айыплыкъ Елчыда дегиль де, шейтанчыкъта — Гульнарда...
Эгер къыз озю къучагъыны ачса, йигит къаршы кетерми!
Бакъса сен онынъ шейтанлыгъына!

— Вай!
Гебергейди!— деди Лутфиниса дудакъларыны тишлеп, башына саллап.
О, къызынынъ сёзлерине о къадар инанды, артта онынъ кимден, къайдан ишиткенини биле сорамады.
Ель шыбалап алевленген атеш киби алевленди.— Ах, сени масхара!
Я барып да догъурса?!— деп башыны саллай-саллай сёйледи.

Нуриниса, иш тап бойле теренге тюшер деп тюшюнмеседе, индемеди.
Нефеси нефесине етмеген Лутфиниса:

— Барем догъурмагъайды.
Аммада къыз экен!
Масхара быралкъы!
Бойле бакъкъанда акьыллы, тербиели ве намуслы корюле.
Бакъ сен онъа!— деп мырылдады.

— Анай, мына бойлелерининъ чокъусы бозукъ чыкъа, оларнынъ кокюслеринде шейтанлар отуралар,— деди Нуриниса.

— Догъру айтасынъ, къызым, догъру,— деп ашыкъты Лутфиниса.— Мына, сен, джевиз чувалы киби шаматалысынъ.
Аптенъ де шакъаджы ве шенъ эди.
Аллагъа шукюр, экинъизде кягъыткъа сарылгъан шекер киби, темиз ве бозулмайып осип чыкътынъыз.
Сизнинъ козьлеринъиз эркек юзюни кормедилер...
Эльбетде, Гульнар ашагъы табакъадан, бу корюлип турмакъта.
Я онынъ бабасы ким?
Анасы ким?
Ыргъат ве къул...
Тамыр-ашагъы табакъадан, о ашагъа — чамургъа тарта, эбет.
Билесинъми не, Ярматкъа даа айтмайыкъ, о бильмесин.
Лякин Гульсумнинъ къулагъына мен озюм къоярым.
«Къызынъны, кеч олмаздан эвель, чабикче, бир кенаргъа акъайгъа бер, озюне ляйыгъыны къыдыр, дерим».

Нуриниса тюшюнип-тынып къалды.
О, анасы бутюн аилеге айтмазмы экен деп раатсызланды ве «эгер бабам ве агъаларым дуйсалар, Ёлчыны къуварлар.
О вакъыт мен оны озюме ыргъатлыкъкъа аламам ве онынънен омюрлик айрылышырмыз.
Бельки Ёлчы да ачувындан бизим корюшювлеримиз акъкъында айтыр ве мени масхара этер»— деп тюшюнди.

О, анасынынъ тизинё басаракъ:

— Анай, бакъынъ, сиз бабама ве агъамларгъа айтманъ.
Келинлерде ишитмесинлер.
Бир ыргъатчюн эвде шамата чыкъармагъа не керек?
Ялынъыз Гульсумге айтынъ.— Яхшымы?

— Токъта, Нуриниса,— деп больди къызыны сабырсызлыкънен анасы.— Я, Гульнарны Ёлчыгъа берселер олмазмы?
Эписи бир олар энди курмеклешкенлер...
Асыл да адет ойле олгъан, эгерде къыз бала ёлундан тайса, оны шу севген адамына акъайгъа берелер.

Нуриниса, анасы тарафындан бойле теклифни ич бир вакъыт беклемеген эди.
О, башта шашмалады, лякин сонъ, бир кереден озюне кельди ве итираз этти:

— Олмайджакъ лафларны айтманъ.
Ёлчы бизге чалышмагъа кельди, чалышсын!
Парасы ёкъ, эви-баркъы ёкъ, озю де даа яш.
Къадыннынъ онъа не кереклиги бар?
Айткъанлары киби: «Тешикке сыгъмагъан сычаннынъ къуйругъына чельтек багъламагъа не керек?!» Беш-алты йылдан сонъ, койлеринде эвленир,— деди де, къолуны силькип ташлады.— Бу акъта агъызынъызны биле ачманъ!
Ким биле, бельким Ёлчыбайны биз ыргъатлыкъкъа алармыз, киевинъиз оны пек макътады.
«Бу йигитни бизге бермез экенлерми?»— деп сорады.

— Мен, бу эки масхараны бирликтирмек истедим,— деп джевапланды анасы.— Сен догърусыны айтасынъ.
Ыргъатлар эвленселер, бабанъ да севмей.
Гульнар бозукъ къыз олгъан сокъ, козьден авлакъ кетсе, бу даа яхшы олур.
Бир чыпакъ аякъ тапылыр,— деди де, Лутфиниса белини тутып, ахылдап-охулдап, еринден котерильди ве эр адымында «тевбе»—«тевбе!» деп, абдест алмагъа кетти.

### 3

Гульнар эки афтадан берли бабасы ве анасынен бирге, эр кунъ, багъчада чалышмакъта.
Байлар кельгенге къадар эр шей, эр ер тер-темиз олып ялтырамакъ, дженнет киби олмакъ лязим...

Багъча аджаип.
Онынъ эр кошеси озюнинъ айрыджа гюзеллигинен къувандыра.
Кунь бойы багъчада кунешнинъ нурлары ойнай, серин, шефаф ельчик эсе, чечеклер ве ешилликлер кунешнинъ нурундан даа да гузеллештилер.
Арыкъларда сув кумюш киби парылдай.
Ешиль отларнен къапланып алынгъан голь, кичкене кунеш учкъунларынен балкъылдай, дерсинь о, сувнен дегиль де, кунешнен толдурылгъан...
Алмалар, вишнелер, шефталилер, бутюн махсул тереклери, дерсинъ, ерден юкарыгъа котерильген бир чечекни анъдыралар.
Багъчанынъ сонъунда сыранен тизильген узун, дюльбер сельбилернинъ, япракълары токътамадан шувулдайлар.
Къушлар йырлайлар.
Арыкъда сув йырлай.
Тереклерде япракълар йырлайлар.
Оларнен берабер Гульнар да йырлай.
О, яваштан, ишитилир-ишитильмез, йырлай.
Кенардан бир кимсе къызнынъ йырлагъаныны ишитсе, бу, буюк гуна сайыла.
О, анасы ве бабасы олгъанда биле йырламай эди.
Лякин шимди, о, бир озю.
Анасы шеэрге, байларгъа кетти.
Бабасы исе, атны екти ве къайдадыр, бир ашыкъынчлыкънен кетти.

Гульнар, топракъта яткъан юзюм путакъларыны юкъарыгъа котере ве индже, тал къабугъындан ясалгъан иплернен оларны тиремелерге багълай.
Онъа къуванчлы.
Онъа шенъ.
Мына энди, бир къач куньден берли, онынъ юрегинде не яныкъ ве не де гъам-къасвет, аксине — юреги шад ве алевли умюдлернен толу.

Бирден, балабан араба къапулар тарафындан таныш сес янгъгъырады:

— Ярмат-ака!

Гульнарнынъ юреги чапаланды.
Эеджанлангъанындан, бир ан еринде къатып-къалды.
Сонъ, башына бир шей ташламай, ачыкъ башынен, орюльген сачларыны джайдыра берип, чапып кетти ве араба къапуларгъа догърулдым дегендже, Ёлчыны корьди.
О, атнынъ башыны тутып, азбаргъа кирмекте эди.

Къыз токъталды — артына чекильди, лякин Ёлчыны корьмек ичюн, къапунынъ бир къанатыны ачыкъча къалдырды.
Онынъ, гульнинъ гонджесидай, тазе дудакъларында кулюмсирев пейда олды.
Йигит, къапудан бир-къач адым авлакъта тура ве атынынъ ялынларыны сыйпар эди.
Олар козьлеринен корюшти ве самимийликнен селямлаштылар.

— Я, Ярмат-ака къайда?— деп сорады Ёлчы.

— Бабам арабанен къайдадыр кетти.
Гъалиба, юзюмлерге таянгъыч агъачлары кетирмеге кетсе керек.— Сонъ, Гульнар, назлы кулюмсиревнен:— Я, сиз къайдан кельдинъиз?
Ишитильмейсиз, корюльмейсиз?— деп сорады.

— Мен байнынъ буюк топракъларындам,— деди Ёлчы эеджанланып, козюни къыздан алмай.— Иш пек чокъ.
Байдан эр кунь «бойле яп»...
«бойле яп»...
деген янъы ве янъы эмирлер келип тура.
Лякин меним тюшюнджем, фикирим, юрегим бу багъчада...
Мен сизнинъ сесинъизни ишитмек умюдинен кельдим.
Эм, бахтыма, озюнъизни де корьдим...

Гульнар утанып, башыны ашагъы асты.

— Бунынъ ичюн дегиль, бир ишинъиз олып кельсенъиз керек...— деди сакинликнен къыз.

Йигит кулюмсиреди ве онъа пек якъын кельди:

— Керчектен де, ялынъыз сиз ичюн кельдим.
Адамларгъа, кетмен кетирмеге кетем, дедим.
Кетмен, керчектенде, етишмей.
Ярмат аканынъ кетменини алып кетмесем, олмаз, гъалиба.

— Чыкъарайыммы?
— деп Гульнар энди Ёлчыгъа догърулып бакъты.

— Кетиринъиз. 

Ёлчынынъ юзю кунештен ве чёль елинден бир аз къызаргъан-янгъан.
Бу онъа пек яраша эди.
Гульнар, огюнде тургъан йигит, къуветинен ве акъайлыгъынен, арсланнен куреше биледжек, деп ойлана.
Лякин бунынънен бирге, къыз онынъ козьлеринде севги ве назиклик де корьди.

Кетменни алыркен, Ёлчы, къызнынъ билегинден сыкъты...
Юрегинде толгъан эеджанны ве дуйгъуларыны къызгъа сёзнен айтып олмагъанындан, бир къач вакъыт, къызгъа буюк джошкъунлыкънен бакъып къалды.
Сонъ, бирден онынъ кенъ, джесюране юзю шайлы, сыджакъ кулюмсеревнен ярыкъланды:

— О куню не айткъанынъны билесинъми?

Гульнар кулюмсиреп ве утанып «акълымда» деп башыны саллап, джевап берди ве сонъ, «эльбет де»— деп сёзюнен тасдыкълады.
Ниает, оларнынъ дудакълары бири-бирлерине япыштылар...
Дерсинъ, сыджакъ баарь кунеши ирип, оларнынъ къан дамарларында акъты...

Елчы, джеливнен атыны айдап, байыргъа чыкъты, энди артта къалгъан багъчагъа айланып бакъты.
Онынъ козьлери, Гульнарны къыдырып таптылар.
Гульнарнынъ ачыкъ тюс антери, узакътан кунешнинъ нурлары алтында, тийильмеген темиз къар киби, беяз корюле эди.
Озю де,— юксек бойлу ве дюльбер эндамлы, дерсинъ, чечеклер ве ешилликлер арасында чешит ренклерде бир шефаф хаял киби корюле эди.
Гульнар, масалларда олгъан бир гузель киби, багъчанынъ тереклиги-ешиллиги ичинде джойылып кеткенге къадар, Ёлчы онынъ артындан бакъып къалды.
Сонъ, атына тийди ве татлы хаяллар ичинде къалып, яваш адымларнен кетти.

Гульнарнынъ юреги исе, бакленмеген къуванчтан толып-ташты.
Севгилиси акъкъында тюшюнджеге далгъан Гульнар, бир сыра юзюм тереклерини байлап чыкъкъаныны, акъшам олгъаныны, дуймай къалды.
О, озюне чай къайнатмагъа биле унутты.

Бабасы кельген сонъ, Гульнар атешни якъты ве эр вакъыттакиси киби, ягъсыз, этсиз шорба пиширмеге башлады.

Шорба пишип етишмезден эвель, шеэрден Гульсумбиби де къайтты.
Онынъ юзю болдургъан ве хаста киби корюле эди.
Гульнар анасыны бойле вазиетте даа ич бир вакъыт корьмеген эди.

— Анай, сизге не олды?
Хастасызмы ёкъса?— деп сакъына-сакъына сорады Гульнар.

Гульсумбиби джевап бермей, къызына ачувлы козьлеринен бакъты ве софанынъ бир четинде, кийиз устюне, хаста киби созулып ятты.
Багъчадан Ярмат да къайтты.
Байнынъ эвинде не бар, не ёкъ сорады.
Онъа ич бир шей айтмады.
Бунъа ачувлангъан Ярмат, къадыныныпъ устюне къычырыкълап башлады.

Гульнарнынъ къолу-аягъы йиберильди.
Оджакъ башына отурды, ашны бошатты.
Гульсумбиби бошатылгъан аштан бир къашыкъ аш аптамады.
Къызы исе, зорнен эки-учь къашыкъ аш ютты.
Ярмат исе, къурып-къатып къалгъан, баят отьмек парчаларыны чанагъы ичине ташлады, оны бир нефесден бошатып ташлады ве сонъ, къадынынынъ башланмагъан чанагъыны озюнинъ огюне чекти де:

— Ярамаз копек!
Сенинъ туюмли къашларынъдан сувукълыкъ эсе — деди о, къадынына бакъып.

— Анам болдурды, ничюн сёгюнесиз!— деп анасыны къорчалайджакъ олды Гульнар.

— Шеэрде онынънен сабан сюрдилерми?
Болдургъан экен!
Гебереджек!—деп ачувнен къычырды Ярмат.

Гульсумбиби исе, кийиз устюнде къыбырдамай ятмакъта эди.

Кунеш къонгъанынен, юкъусы даа кельмесе де, Гульнар да тёшекке кирди, ёргъанынынъ тюбюне башыны тыкъты ве баягъы вакъыт агълагъан сонъ, юкълап къалды.

Саба козьлерини ачкъаны киби, анасына бакъты.
Гульсумбибининъ юзю тюневинки киби ачувлу ве сытыкъ эди.

Анасынынъ козюне чокъ корюнип отурмамакъ ичюн, чабик-чабик арыкъкъа юзюни ювды, явлугъынынъ уджунен сюртти де, багъчагъа ишке ашыкъты, лякин, Гульсумбиби оны токътатты:

— Токъта, ашыкъма.
Бабанъ олмагъанда сеннен лакъырды этейим, ёкъ оладжакъ!
Сен меним юрегимни зеэрлердинъ!— Гульсумбиби кийиз устюнден чабикликнен турды, азбар къапынынъ мандалыны къойды.

Гульнар азбарнынъ ортасында къатып-къалды.
Гульсумбиби онынъ къолундан къабалыкънен тутты, софагъа тартып кирсетти.
Ачувындан нефеси токътап:

— Балагъа къалгъанынъ къач ай, ерге киргейдинъ!?— деди де, янындаки папични Гульнарнынъ буруны тюбюне сокъты.

— Не?
Сизге айып дегильми?— деп Гульнар, башыны софанынъ дигерине ура берип къычырды.

— Яваш ол, къычырма!
Сен мени масхара эттинъ, башымны ерге буктинъ, ахлякъсыз.
Яшлыгъынъда ольген олсанъ, шимди мен бу лафларны ишитмез эдим.
Айт, онынънен не вакъыттан берли кезесинъ?
Йылдырым ургъайды!
Елчынен не вакъыт тапыштынъ?— деп Гульсумбиби къызыны урып йыкъты ве оны сумсюклемеге, чимчиклемеге, аякъ астында тепмелемеге башлады.
Дерсинъ, онынъ къолунда маша бар эди.
Лякин шимди Гульнарнынъ бутюн кевдесини парчалап ташласалар да, агьырсыны дуймаз эди.

— Бу не къадар ифтира!
Эй, аллайым, меним джанымны ал!
Эгер анасы биле ифтирагъа инангъан сонъ, мени ким къорчалар?!— деп, къыз окюрип-окюрип агълап, гамрукъларынен башына, кокюсине урды.

— Насыл ифтира?
Ничюн ифтира?— деп Гульсумбиби ачувнен къызынынъ къулагъыны чекти.— Сен озюнь Нуринисагъа сырынъны ачкъансынъ, о да анасына айткъан.
Маньа эписи белли.
Тек акълымны алдырмадым.
Шеэрден насыл келип чыкъкъанымни бильмейим...

Ифтираджынынъ адыны ишиткен сонъ, Гульнар еринден сыптырылып турды ве озюни джойып къычырды:

— Ялан!
Эписи ялан!
Нуриниса озю къанджыкъ.
Мен онъа ич бир шей айтмадым.
Мен темизим, аначыгъым, темизим!
Мен даа акъылымны, башымны, намусымы джоймадым!
Мен Нуриниса киби масхара дегилим!—деп Гульнар озюни ерге ташлады.

Гульсумбиби токътамады, юмшамады:

— Акъикъатны айт, эписи бир оледжексинъ!
Бабанъа айтырым, о сенинъ башынъны къопарыр...
Ёлчыны да...
Экинъизни де ёкъ этер.
Ольмезден эвель акъикъатны сойле манъа!

Гульнар окюрип агъламакъта, козь яшындан сылангъан топракъ ве кирли кийиз устюнде булгъаланып, инълеп ятмакъта эди.
Факъат, тек бир шейни:

— Ялан!
Ялан!— деп текрарлады.

Гульнарнынъ эеджанымы, бу алыны корьген Гульсумбиби бир аз юмшады ве козь яшалырны туталмай:

— Ялан?
я мен бунъа насыл инанайым?— деп иньледи.

Окюрип-агълап, озюни туталмай, Гульнар, башыны ерден котерди ве: 
— Мусульмансызмы?
Мен мусульманым.
Беринъ, къуранны опейим, юзюмни къойып ант этейим!
Сонъ, мени ольдюре билесиз.
Эписи бир алла огюнде мен тер-темиз, ачыкъ юзюмнен турарым!
Инанмасанъыз — яхшы, инанманъыз.
Гунам олмагъаныны сонъ билирсиз,— деп козь яшларындан богъулып, анасына япышты-къучакълады.
Гульсумбиби оны итеди ве:— Ах, мен ничюн ольмей экеним?!
Сен тувгъан ананъны ольдирдинъ!
Асыл мен сени ничюн догъурдым!
Елчыбайны да, яхшы деп айта эдилер, мен озюм де оны бегене эдим.
Чамашырыны ювдым, ямадым.
Лякин бакъ, о да, ахыр сонъы, не япты!
— деп сёйленди.

Гульнар бирден турды, козь яшларындан шишкен ве къызаргъан козьлеринен догъру анасынынъ юзюне бакъып, бекленильмеген джесюрликнен къычырды:

— Я, Ёлчынынъ не къабааты бар?
Утанынъ.
О, яхшы йигит.
Мен оны севем.
Бу — догъру.
Къалгъан лафларнынъ эписи — ифтира, ялан!

— Севем, дейсинъми?— деп бир даа ачувнен алып кочьти Гульсумбиби...— Сен бойле айып сёзлерни къайдан огрендинъ?
Бу сенинъ бозулгъанынъ дегильми?!

Гульнар, энди джесюрлене башлады.
Онынъ догъру олгъаны, къабаатлы олмагъаны онъа юрек ве къувет берди.

— Ана, инанынъыз, мен темизим.
Мен озюмни сакъладым.
Истесенъиз, Нуринисагъа, буюк анама барайыкъ.
Нуриниса меним янымда, меним онъа не айткъанымны айтсын.
Догъру, олар бизим саиплеримиз.
Оларгъа бизим ыргъат олгъанымыз, гедже-куньдюз чалышкъанымыз аз олса керек, олар бизим адымызны да кирлемек истейлер.— Гульнар анасынынъ къолуна япышты.— Юринъ!
Мен бу ифтирагъа чыдап оламайым.
Къоркъманъыз олардан, ана, барсын олар бизни къувсынлар.
Къувсалар не?
Ачтан ольмемиз.
Биз зорлукъкъа даянмагъа огрендик.
Оларсыз да яшармыз.
Айса, мен озюм барырым, бир озюм Нуринисаны утандырырым.
Лякин ифтиранен дегиль.
Акъикъатнен!

Гульнар анасынынъ къолуны ташлады, меситлерине ынтылды, чабикликнен киймеге башлады.

Гульсумбиби чапып барды, онынъ къолундан сыкъып тутты:

— Башынъа эсинъни джый, ойле енгиль олма!

— Ёкъ, мен бойле ифтирагъа чыдап оламайым! – деп къычырды Гульнар, анасынынъ элинден сыптырылды.

Гульсумбиби бир аз юмшады ве:— Ойлеми?
О лафларнынъ эписи яланмы?
Сизнинъ аранъызда ойле бир шей...
олмадымы?— деп енгилликнен сорады.

Гульнар анасыны къучакълады, онъа япышты ве эеджаннен сёйлемеге башлады:

— Аначыгъым, сиз де манъа инанмагъан сонъ, мен не япайым?
Кокрегимни пычакънен кесип, сизге юрегимни коеьтерейимми?
Сиз не ичюн оларгъа инанасыз да, мени яланджы саясыз?

Гульсумбиби энди къызынынъ башыны назик-назик сыйпады, ве:

— Айды, озь-озюнъе кель, къызчыгъым!— деди Гульсумбиби.— Ифтира айткъан олса, алла онынъ акъкъындан кельсин.
О, илле, не вакъыт олса да, джезасыны алыр.
Шамата котерме, бабанъ ишитсе, яхшы олып чыкъмаз.
Мен озюм шеэрге барырым, оларнен лакъырды этерим, Нуринисаны утандырырым,— деди.

Гульсумбиби Гульнарны отуртты, меситлерини чыкъарды.

Бир аз раатлангъан сонъ, онъа ишке кетмеге кереклигини айтты ве озю де багъча тарафкъа айланды.
Бир къач адым кеткен сонъ, айланып оны тенбиледи:

— Бу дакъкъадан сонъ, Ёлчы акъкъында тюшюнмеге биле унут, анъладынъмы?— деди.

Гульнар, бир шей айтмай, яныкълап, «уф!» деп терен кокюс кечирди.

## VIII

### 1

Ёлчы, язда янып-пишип, сыджакъ тоз ютып, къышта сувукъта къалтырап, бутюн мешакъатларгъа бакъмадан, джошкъунлыкънен ишледи.
О, ер сюрди, суварды, тарлагъа кубре ташыды, шеэрге памукъ?
тюкянларгъа мал алып барды, арабаджы олды...
Вакъыт-саат, джума, байрам не олгъаныны бильмеди.
Эп чалышты.
Агъыр ишлер, мешакъатлар, къыйынлыкълар ичинде яшаса да, оны ялынъыз бир умюд, ялынъыз бир хаял къорчалай эди.
Бу — Гульнар...

Гульнаргъа олгъан севгиси Ёлчыны Мирзакаримбайнынъ эвине ипсиз байлады, энди оны учюнджи къыш тутмакъта...

Гульсумбиби Ярматтан Нуринисанынъ япкъан фитнесини гизлеп, Гульнарнынъ ве Ёлчынынъ бутюн арекетлерини чокъ вакъыт сынап бакъты, лякин, не къызнынъ ве йе де Ёлчынынъ арекетлеринде бир чиркинлик сезмеди.
Нуриниса да, озюнинъ яланыны чыкъарамамакъ ичюн, бу шейлерни бир даа къозгъамаса да, оларгъа олгъан ачувыны кеткен сайын арттырды.

Гульнар он секиз яшларында.
Бутюн мусульман къызларында адет олгъаны киби, Гульнарда, дуйгъуларыны, севги ве ниетлерини ачыкъ айтмагъа, косьтермеге акъкъы ёкъ эди Оюн-кулькюден, сербестликтен марум эди.
Ана-баба огюнде таныш-билишлер янында, эркеклер ве къадынлар алдында тильсиз олмагъа борджлу эди.
Лякин онынъ юрегинде олгъан севги атеши, базыда бир, онъа къувет ве джесюрлик бере эди.
О, пек сийрек, гизлиден, эвден чыкъа ве адамлардан авлакъта, бир ерде, Ёлчынен корюше эди.
Мына бу къыскъа, татлы корюшювлер, севги атешинден янгъан козьлернинъ ялтырагъаны, Гульнарчюн улу бахт эди.

Ярмат бир йылдан берли къызыны бир «келишкен» аилеге къошмагъа тюшюне эди.
Бу ишни о, Мирзакаримбайгъа ишанды.
Онъа озюнден зияде ишана, озю исе, бир шей япмай эди.
Лякин, о къатты чезди — къышта къызыны мытлакъа эвлендиреджек.
Бу акъта байнен де энди бир къач кере лакъырды этти.

Мирзакаримбай онъа чешит тюрлю джевап бере эди: «Сен неге ашыкъасынъ?
Сенинъ бир къызынъ бар, вакъыты келир — эвлендирирсинъ» Я да: «Киевни сайламакъ керек.
Аилени ве мал-мулькини алып бараджакъ киби адам чыкъса, зенгинми, фукъареми онъа бакъмай, той япармыз.
Бекле.» Кузьде, апансыздан, юрек хасталыгъындан, Мирзакаримбайнынь къадыны, Лутфиниса ольди.
Ярмат, бундан сонъ, байны озюнинъ лафларынен раатсызламагъа истемеди.
Тек озю шойле тюшюне эди: «Бир келишкен адамнен анълашылса — нишан берильсе, тойны баарьде де япар эдик...»

Буюк ананынъ ольгенинен шашмалагъан Ярмат, энди эвде де Гульнарнынъ тойы акъкъында сийрек лаф ача эди.
Бунъа Гульнар къувана эди.
Къыз, насыл да олса, анасына ишана эди.
О, бабасы бирде бир кимсени тапкъангъа къадар, бельки, анасы, бабасыны къандырыр да, Ёлчыгъа эвлендирирлер, деп хаяллана эди.

Гульнар, такъдирнинъ онъа ве онынъ севгилисине азырлагъан къыяметини бильмей, бильмек де мумкюн дегиль эди.

## IX

### 1

Мусафирханелерден биринде Мирзакаримбай приказчик Махамад Расулдан исап ала эди.
Махамад Расул, къыркъ яшларына кельген, муляим, бойле бакъкъанда моллагъа ошагъан бир адам.
Махамад Расул чокъ йыллардан берли, чокъ байларда приказчик чалышып кельген.
Былтыр оны бай озюне чекип алды ве Авлие-Ата шеэринден оны озь басма дюкянына приказчик этип къойды.
Махамад Расул озь ишинде чокъ теджрибели олгъаны ичюн, байларгъа исап бергенде, пек сыкъылмай эди.
Бир йыл ичинде Ташкентке эки дефа келип, шимди, сандал огюне тиз чёкип отургъан ве мусафирхане сувукъ олгъанына бакъмадан, къызара ве терлей эди.
Махамад Расул Авлие-Ата шеэринден чыкъмаздан эвель, бутюн гедже, четкисини чекип, озюнинъ дефтеринде язылы, сатылгъан малларнынъ ракъамларыны исаплады.
Онынъ исапларына коре, эр шей сырасында, ве о, яхшы къабул бекледи.
Аксине, башкъа олып чыкъты.
О селямлашкъан сонъ, отурып етиштирмеди, бай онынъ устюне авдарылды:


— Меним изиним олмаздан, сиз не ичюн кельдинъиз?— Ве джевабыны беклемей, къаба ве серт девам этти:— Мында сизни кимсе беклегени ёкъ.
Алты ай эвелиси мен сизни мында чагъырып, субетлешкен эдик.
Эгер, керек олгъан олсанъыз, я мектюпнен, я да телеграмманен хабер этер эдим.
Авлие-Атанен Ташкент арасында юрьмекнинъ не файдасы бар?
Биринджи ве сонъки кере акълынызда тутынъ: сиз менде хызмет эте экенсиз, эр шейни ялынъыз меним разылыгъымнен башламакъ керексиз.
Мен бойле озь башына япылгъан ишлерге разы олмам...

Махамад Расул башыны котермей, кокюсинде къачлангъан къолларыны къыбырдатмай, кельгенининъ себебини анълатмагъа башлады:

— Бай-ата, мында, анълашылгъанына коре, бир къолайсызлыкъ олып кечти.
Биринджиде — мени Салимджан къардашымыз чагъырды.
Онынъ озюнден сорая билесиз.
Бундан да гъайры, сизге белли, мында, Ташкентте меним аилем бар.
Маньа меним алла тарафындан берильген огълум ве къызымнынъ хаста олгъанларыны хабер эттилер.
Буларнынъ эписини козьге алып, Салимджан къардашымызнынь чагъыртувынен ёлгъа чыкътым...

— Э-э!
Я Салимджан ким?
О не биле, не анълай?
Меним козьлерим коре экен, сиз ялынъыз мени бильмеге борджлусыз.
Аиленъизни сагъынгъанынъыз ичюн дюкянны къапатып кетмек, бу ишми?
Бундан да гъайры, Ташкентке келип-кетюв, балаларгъа одур-будур бахшышлар алып кельмек ичюн, аз масраф керекми?
Яхшы, кельмеге кельгенсиз энди, эки агъыз лакъырды этейик.
Мына чётки.— Бай рафтан чёткини алды, хал устюнден Махамад Расулгъа тараф тыгъырлатып йиберди де, кене де лафыны девам этти:— Бизчюн эписи бир.
Биз ишни чёткисиз де битире билемиз,— деди. 

«Бугунь бай сол аягъындан турса керек»,— деп тюшюнди Махамад Расул.
О, бир аз вакъыт башыны ашагъы асып турды.
Сонъ, къолунен манълайыны сыйпап, исап бермеге башлады.
Лякин о, энди инамсыз айта, пармакълары къалтырай ве чёткининъ копчечиклерини инамсызлыкънен еринден-ерине авуштыра.
Бай мыскъылнен куле, козьлерини айнеджиликнен ойната.
Махамад Расулнынъ исабындан кичкене шейни биле акъылдан-козьден къачырмай.
Исап, Махамад Расулнынъ беклегени киби пек юмшакъ кечмеседе, энди нетиджеси яхшы оладжагъына эминлиги бар эди.
Онынъ исапынынъ догъру олгъанынынъ инанувы, онъа сонъуна къадар янъылмамагъа ярдым этти.

Исапны битирген сонъ, Махамад Расул байгъа ачыкътан-ачыкъ бакъты.

— Мына, бай-ата, ишлер бойле,— деди о саделикнен.
Менимджесине, бу осал дегиль.

Мирзакаримбай сакъалыны авучы ичине алып, ырджайды:

— Осал дегиль!?
Биз, бойле вазиеттеки алны пек осал исап этемиз.
Коксюнъизге къолынъызны къойынъыз, Авлие-Ата — къазахлар мемлекети.
Сиз анда, иштен зияде, менимджесине, нарыннен чокъ огърашкъангъа ошайсыз, шаймы?
Мен, бирден айта-къоям, Махамад Расул, къардашым.
Мен дюкян ачып, оны малнен толдургъан сонъ, ондан келир беклейим.
Тевеккель айтмагъанлар: Эгер де сычанлар къапыны кемирселер, ун тёкюле экен.
Сизде де тамам ойле олды.
Догъру, сиз исапларынъызда эр шейни догъру косьтердинъиз.
Лякин меним озюмнинъ исабым да бар.
Эм менимки — эр вакъыт догъру чыкъар.
Сизге беллики, меним эр ерде приказчиклерим бар.
Чиназда, Къокъандта, Чимкентде...
Мен оларны коре де билем, корьмей де.
Бунъа бакъмадан, манъа оларнынъ бутюн ишлери белли.
Мен эр вакъыт, эр шей акъкъында билем, олар менден бир шей гизлеп оламазлар.
Сиз де бир шей гизлеп оламазсыз.

Мирзакаримбайнынъ сёзлери догъру олмаса да, Махамад Расул козьлерини къайда къоймакънынъ чаресини тапалмай, шашып-отурып къалды.
О, байнынъ зенгинлигини арттырмагъа тырышты, аилесинден авлакъта яшады.
Усть-башындан урба къытты, аш-сувда арткъач масраф япмады.
Мына, бойле адамны бирде нарыннен чокъ огърашкъансынъ, деп къабатлайлар.
Озюнинъ омюринде Махамад Расул байлардан пек чокъ акъсызлыкълар ишитти, лякин Мирзакаримбай тарафындан япылгъан бу инсафсызлыкъ онынъ юрегине окъ киби сапланды.
О, энди байгъа къатты джевап бермеге ве онынъ мераметсизлигини косьтермеге ынтылгъан арада, бай, онынъ пенджереси тюбюнде, аякъ устюнде тургъан, танымагъан бир адамны эследи ве онынъ кирмесини теклиф этти.

Адам къапуны ачты, лякин эвнинъ ичине кирмеге утанып, босагъа янында къалды.
Устюндеки урбалары энди эски, тоз-топракълы.
Озю саде, муляим койлю йигитине ошай.

Мирзакаримбай онъа ишанмамазлыкънен бакъты ве: — Киринъ, сизге ким керек?— деп сорады.

Кирген адам утанып, Ёлчынен бир койден олгъаныны айтты ве белине байлагъан явлугъынынъ тюбюнден мектюпни чыкъарып, байнынъ огюне ташлады.
Босагъада текаран даа утанып турды ве сонъ, къапуны къуветнен япып, чыкъты.
Бай, чай сарылгъан кягъыткъа язылгъан ве дёрт букленген мектюпни ачты, козлюгини кийди.
Пенджереге къаршы кягъытны тутаракъ, козьлеринен кягъыт устюнден чабикликнен кечти.
Бир аз вакъыт бир шей айтмай, дудакъларыны къыбырдатып отурды, ниает, мектюпни курсю устюндеки бош табакънынъ тюбюне къыстырды.
Махамад Расул, байнынъ сес-солукъсуз отургъанынынъ себебини бильмегенинден, озюнинъ айтаджакъ шейлерини айтмамагъа къарар берди.
Бир дакъкъалыкъ тынчлыкъны бай озю бозды.

— Махамад Расул,— деп башлады о, баштаки сербестликнен,— мен адамгъа эт, ягъ ве башкъа бутюн керек дерни берем ве манъа лезетли шорба пиширмесини эмир этем.
Адам торбаны пишире ве устюнден ягъыны ала, этини ашай манъа тек чыплакъ кемиклерини ве сувуны кетире...
Анъладынъызмы?
Бу не демек?
Тюшюнип бакъынъ!

Бай озюнинъ акъыллылыгъынен пек мемнун олып кульди, сакъалыны сыйпады ве сонъ, бирден озюне келип, кенеде эвелькиси киби, чырайыны сытты, агъызыны къапатты, джиддийлешти ве янына бармакънынъ чареси олмагъан киби къаттылашты.

Бу лафтан сонъ, Махамад Расул озюнинъ бусь-бутюн ашалангъаныны, масхара этильгенини дуйды.
Озюнинъ сайгъы ве инсаниетлик бильгенине, сабырына бакъмадан, джаны агъыртып сёйледи:

— Бай-ата, бойле бир чыдамлы хызметчинъизге къаршы бу къадар олмагъан шейлерни тюшюнип чыкъармагъа керекмей эди.
Шу шорбанынъ ягъы да, этиде, сувуда сизге къалды.
Сиз даа не истейсинъиз?
Мен инсафнен чалыштым ве сизнинь ышанчынъызны къараламадым.
Сизнинъ одейджек масрафларынъызнынъ да, чокъусуны, мен озюмнинъ исабыма яптым.
Менимджесине, адамлар алыш-веришке огренгенлеринден берли, даа бойле келир корьмедилер.
Келир, секиз-докъуз кере юксельди.

Мирзакаримбай баштакиси киби, кенеде джиддий бакъып отура эди.
Лякин къычырмай, баба насиаты этер киби сёйленди:

— Келир, меним къардашым, докъуз кере зияде дегиль де, он-он беш кере зияде олмакъ керек.
Сиз шимди насыл вакъыт олгъаныны билесизми?
Дженк!
Малнынъ фияты саат сайын арта.
Саба бир фиятда олса, акъшамгъа башкъа фиятда ола...

Махамад Расул, аля даа джан агъырсынен:

— Авлие-Атада мен эр куню фиятларгъа къулакъ асам,— деди.

— Ойле де олмакъ керек!— деди бай, онынъ айткъаныны алгъышлап.— Фиятлар эр кунь тавангъа къадар котериле, эм даа котериледжекде.
Акъ падишах башлагъан дженк биткенге къадар котериледжек.
Мен шимди, чокъ ве чокъ микъдарда мал сатышны токътаттым.
Эгер де бугуньки келир эт олса, ярынки, бельки, темиз ягъ ола билир.
Шимди малны пешин парагъа биле тургъузмайлар, лякин сиз, чокъусыны, одюнчке сатасынъыз.
Сизнинъджесине насыл, мен бунъа ачувланмамакъ керекимми?— деди бай, ве тынчланды.— Мына, иш бойле, къазахлардан борджны чабик алып битиринъ.
Акъчанен берамасалар, богъдайнен алынъ.
Эгер де меним сёзлерим сизге тийген олса, къардашым, джанынъыз агъырмасын.
Мен сизнинь файданъызгъа айттым...
Яхты.
Ярын дюкянгъа келинъ, бир аз даа лакъырды этермиз.

— Яхшы, яхшы бай-ата, алла сизнинъ девлетинъизни арттырсын!— деп Махамад Расул кокюсюне къачлап къоюлгъан къолларынен босагъагъа къадар йылышты, озюнинъ артындан къапыны яваштан япты.

### 2

Ёлчы, досты демирджи Къаратайнен берабер ашыкъчанлыкънен субетлеше эди.
Къаратай, эки тарафы ачыкъ, устю эски къамышнен ортюльген, комюрден ве тютюнден ичерки диварлары сим-сия олгъан демирджи дюкянынынъ дирегине таянып, тиз чёкип отургъан.
Къаратай, корюк янында, тезья башында, элиндеки чёкючинен къыздыргъан демир парчасыны гурс-гурс ура, майыштыра, соза, ялпата эди.
Онынъ он учь яшларында огълу Халтай да, кичкене чёкючнен, тезья устндеюки къырмызы демирни дёге, бабасына ярдым эте эди.
Къаратай отуз секиз-къыркь яшларында томалакъ, балабан башлы, кенъ кевдели, алчакъ бойлу, къалын ве къуветли къоллы.
Яшы къыркъларда олгъанына бакъмадан, юрегинде джесюрлик ве яшлыкъ атешини сакълагъан.
Озь сёзюнде тургъан, акъикъатны севген, бир шей акъкъында лаф чыкъкъанда озюнинъ тюшюнгенини айтмагъа ве оны къорчаламагъа тырышкъан адам олгъаны ичюн, Ёлчы оны бегене эди.
Олар энди эки йылдан берли дост эдилер.
Ёлчы, бош вакъытларында демирджи дюкянына кире, онынъле озь тюшюнджелерини ве сырларыны болюше эди.
Кимерде бир, Къаратайгъа, агъасы Джумабай да ярдымгъа келе эди.
Джумабай даа эвленмеген, трамвай ёлларында ишлей эди.

Ёлчы янъычыкъ къомшу чайханеден бир чайник чай кетирген, пиалагъа тёкип, де озю иче, де Къаратайгъа узата, ашыкъмай, нелердир акъкъында лаф эте эдилер.
Эр вакъытдаки киби, иш арасында, чай ичкенде, олар не бар — не ёкъ акъкъында лакъырды эткенлери киби, бугунь, кене дертлерини сёке эдилер.
Къаратай узун демирни оджакъкъа сокъып, демирджи дюкянында чёкюч сеси тынгъанда, Ёлчы не ичюн бугунь доступа кельгенини айтып башлады.
О, якъын вакъытларда, Мирзакаримбэйнен яхшы эттирип лакъырды этмеге истегенини, эки бучукъ йыл чалышкъаны ичюн онъа не тиеджегини ве сонъ, бирде бир кимсенен, онынъ Гульнаргъа эвленмек истегенини байгъа бильдиреджегини ве ниает, Ярматны къандырмакъ керек олгъаныны айтты.
Къаратай, терен ёлакълы-бурюшкен манълайыны сюртерек, достунен разы олды:

— Догъру айтасынъ, пельван.
Эгер де бу иште арада бай турмаса-олмаса, бу иштен бир шей чыкъармакъ кучь олур.
Тентек Ярмат пек юксекке козь тута.
Бу, анълашылгъан шей, шимдики заманда, адамлар, кимде акъча чокъ, онъа тараф якъынлашалар.
Акъча, бизим кибилернинъ джеплерине дегиль де, байларнынъ джеплерине озю барып кире.
Оларнынъ джеплеринде сыджакъта къоркъунчыз ве раат олса керек.

— Акъча фукъаренинъ джебинден къоркъа,— деп къайыл олды Ёлчы.— Байларгъа дженк де пек ярдым эте — эр бир кумюштен он кумюш япалар.
Шимди бутюн алыш-веришчилер къулакъларыны тиклеп юрелер, бир хабер чыкъкъаны киби, бутюн ерде фиятлар котериле.
Эр кунь бойле.
Мына бакъ, бизим байымызгъа, онынъ ишлери насыл кенишледи.
Ятып къалгъан малларыны биле чайпап алып кетелер.
Дегирменде ун улукънен акъкъан киби, акъча да онынъ джебине ойле акъа.

Къаратай Ёлчыгъа тараф эгилип, пысырдады:

— Акъ падишанынъ дженки зенгинлерге бахт кетирди, халкъ исе, даа зияде фукъарелешти.
Мына, узакъкъа кетмек керекмей, меним киби зенааты олгъанларны алайыкъ.
Бизим ишлеримиз бербат!— деп Къаратай буюк бир усталыкънен сызгъырды — эр кес ачлыкътан ольмемек ичюн чекише, зар-зоруна яшай, кунь кечире, о этрафкъа бир айланып бакъты ве сонъ даа да пысырдады.— Айткъанларына коре, акъ падишанынъ аякълары тюбюнде ер къыбырдай.
Рус халкъы дженкке къаршы экен деп, ишитиле.
Вазиет эр ерде бир экен.
Дженк эр ерде фукъаренинъ терисини сыдыра, экен.— Къаратай бюнджа догърулды ве сонъ, сесини котерип, битирди:— Сен бу къыштан кечирме.
Озюнънинъ акъкъынъны, мытлакъа бай дайынъдан исте.
О эки сёзь айтса, Ярмат сесини биле чыкъармаз...

— Гульнар озю, менден гъайры кимсенинъ адыны биле ишитмек истемей,— деди достуна гъурурнен Ёлчы.
Лякин о, бабасынынъ ирадесинен багълы.
Эгер бай бу ишке киришсе, иш кереги киби олып чыкъар , деп беллейим.

Къаратай къырмызы демирини сув толы чапчакъкъа сокъту да, кене Ёлчыгъа таба айланды:

— Менимджесине, Мирзакаримбай домуз байлардан олса да, санъа ярдым этер.
О, бундан не гъаип эте?
Озюнинъ ыргъатынынъ къызыны, озюнинъ союна, гедже-кундюз демей онъа ыргъатлыкъ эткен кишиге береджек.
Эм о, тойны да озюнинъ парасына япмаз...
Бу — бир.
Экинджиде — Ярмат къызыны этрафкъа бир ерге берсе, бундан байгъа не файда?
Эгер о сени Гульнаргъа эвлендирсе, сен онынъ эвине даа зияде сыныкъарсынъ.
Беллики, байгъа бу эльверишли.
Ойле дегильми?— Демирджи Ёлчыгъа бакъып кулюмсиреди.

— Иш битсин де, лафнынъ о тарафыны сонъ корермиз, йыл дегиль, ай дегиль, онынъ эвинде бир кунь къалмакъ биле истемейим.
Къысметимиз къайда олгъаны, иш биткен сонъ, корюлир...— деди Ёлчы.

Къаратай исе, айнеджиликнен козюни къыпып:

— Билем.
Анълайым.
Бугъавларны ташымакътан бездинъ.
Лякин сен, шимди байгъа чокъча адамгъа тырыш.
Сен саде ве ачыкъ гонъюллю адамсынъ, лякин о, айнеджи ве гъарез.
Санъа да текаран айнеджи олмакъ керек.
Эгер о терекнинъ пытагъында юрьсе, сен япрагъы устюнде юрь.
Ойле олсанъ, иш сенинъ дегенинъ киби чезилир!

Ёлчы шакъылдап кульди.
О, къолуны узатып, достунынъ омузуны таптады ве куле-куле, къуванч, умюд толу юрегинен, насылдыр бир йырны йырлай-йырлай, байнынъ азбарына таба ёл алды.

Акъшам устю эди.
Тар аралыкъ.
Бир къач бала эки копекни талаштыра эди.
Копекнинъ вайылдысы, балаларнынъ ве сейирджилернынъ сеслери, сокьакътаки шаматаны арттыра.
Лякин Ёлчы бир шейге къулакъ асмай чёкюрли, бузлагъан сокъакъ бою, кенъ-кенъ адымларынен кетеякъанда:—Эй, йигит!—деген сесни ишитти.
Ёлчы таныш сесни ишитип токъталды, башыны котерди: онъа догъру Шакир-ата кельмекте эди:— Сени, янъычыкъ, бир койдешинъ къыдырып юре эди.
Сен онынъле корюштинъми?
Мен онъа, сенинъ яшагъан азбарынъны насыл тапмакъ керек олгъаныны айттым.— деди Шакир-ата.

Taп эрте баарьде Ёлчы бир койдешинен корюшип, онынънен анасына йигирми кумюш ёллагъан эди, ондан берли эвден ич бир тюрлю хабер алмады.
О, адымларыны сыкълаштырды-чабиклештирди.
Азбаргъа киргенде, Мирзакаримбайнынъ абдест алгъаныны корьди.
Бай тургъан сонъ, Ёлчы ондан койдешини сорады.
Бай юзюни сюртти, сонъ, къолуны котерип, «бу якъкъа юрь!» деген киби ишмар этти.
Ёлчы онынъ артындан мусафирханеге кирди.
Мусафирханеде, адетиндже олгъаны киби, Мирзакаримбай сандал огюне чёкти.
Бир аз вакъыт манълайыны сыйпай берип, бир шей айтмай отурды.
Неден башлайджагъыны бильмей, текаран зорланса керек, сакъалынынъ уджуны тишледи.
Сонъ:

— Санъа мектюп бар.
Лякин о, къуванчсыз хабер кетирди— деди де, табакъны кенаргъа чекти, кягъытны Ёлчыгъа узатты.— Сен анълагъан йигитсинъ, алланынъ ирадесине башынъны эгерсинъ...

— Насыл хабер экен, айтсанъ,— деди Ёлчы, онынъ козьлери-къашлары ойнады, эеджан къаплады.

— Эй...
сени ялан дюньялар!...
Сен ананъдан марум къалдынъ, торуным...

— А!..
.— деп къычырды Ёлчы, чырайы ап-акъ кесильди, сонъ, бутюн кевдесинен салланды, букленди.

Мирзакаримбай Ёлчынынъ гонълюни алмакъ ичюн, кене де алланынъ эмирине баш эгмек керек олгъаныны, олюм эр кеснинъ башы устюнде къылычынен отургъаныны айтты.
Атта, пейгъамберлер ве эрен-эвлиялар олелер, деди.
Лякин Ёлчы ич бир шей ишитмеди.
Йигитнинъ къудретли кевдеси яныкънынъ агъырлыгъындан букленди.
Онынъ бутюн хаялы тувгъан коюнде эди. 

Балаларнынъ бахты ве сеадети ичюн гедже-кундюз ипрангъан, ишлеген, раатлыкъ, къуванч недир бильмеген, бутюн джефаларны чеккен севимли, шайлы, къыйметли, шефкъатлы ана!
Оны — Ёлчыны, анасы сонъки нефесине къадар анъгъандыр!
Анасынен кечирген омюрю онынъ козю огюнде къайтмаз тюш киби келип кечти...
Мына, сонъки хатырлавлардан бири:

Эки йыл эвельси къыйметли-шефкъатлы анасы оны шеэрге озгъарды.
Козь яшларыны акъыза-акъыза, огълуна хайырлы ёллар, эйликлер тиледи.
Озгъарып чыкъкъанда, босагъа янында къалмады, башына джарты шалыны ташлап, онынъ артындан сокъакъкъа чыкъты, сонъ, та балабан ёлгъа къадар озгъарды.
Юреги ондан айрылмакъ истемеди, онынънен берабер ынтылды...
бир огъурсузлыкъ дуйса керек.
Ёлчы, ниает, башыны котерди, терен нефес алды ве «ольди» сёзюни айталмай:

— Не вакъыт...?
Не вакъыт?— деп сорады.

— Энди бир афта олды.
Сен, эр кунь, онынъ хатырасына къуран окъу.
Бу лязимдир.
Ольген адамнынъ гонълючюн ондан яхшы шей ёкъ.

Ёлчы ич бир шей айтмады.
Килим устюнден мектюпни къолуна алды, даа зияде сыкъа берип, азбаргъа чыкъты.
Онынъ юреги яныкътан парчаланды.
Озюни тутып оламады ве окюрип-окюрип агълады.
Онынъ балабан, агъыр козь яшлары козюнден тыгъырып-тыгъырып, ерге тюштюлер.

### 3

Булутлы, титис къыш купи.
Къою туман инсаннынъ кокюсинден баса, нефесини агъырлаштыра.
Гульнар ве анасы сандал ичине сокъулып, сабалыкъ емек ашай эдилер.
Эски табакъ устюнде, чамурдан ясалгъан тёгерек киби, арпа питеси, бир авуч къуругъан къуртлу урюк тура.
Сандал текаранчыкъ къызды дегенджек, энди сёнмеге башлады, Гульнар эски, юн халаткъа сарылып отура, питени истемей-истемей тишлей, балабан къумандан келиштирилип япылгъан самовардан чай тёке.

Ичериге Ярмат кирди.
Киргени киби тонуна бурюнип, сандал янына отурды, къаба пармакъларынен сылангъан, бузлагъан мыйыгъыны сюртти, чай ичмеге башлады.

— Сувугъан.
Къыштада сыджакъ чай ичмейджек олсанъ...— деп мыдырданды о.

Гульсумбиби эвде не бир одун парчасы ве не де бир къопкъа комюр олмагъаныны, чайны ненен къайнатаджагъыны бильмегенини айтты:

— Эр йыл алымыз бойле.
Яз бою коклерге тийеджек обаларнен якъарлыкъ азырлайсынъ, сыджагъында байлар сефа сюрелер.

Ярмат къадынынынъ лафыны больди:

— Чокъ чанъгильдеме!
Байдан истесем, якъарлыкъсыз къалмамыз!
Алла олюмден сакълагъайды...— Сонъ, бир аз тынды ве кене девам этти:— Мына, Ёлчыны озгъардыкъ...
Сиз даа, гъалиба, бир шей бильмейсиз...

— Къайда?
Не ичюн?— деп сорады Гульнар.
Оны эеджан къаплады.

— Онынъ анасы ольген,— деди Ярмат, козь къыйыгъынен къызына бакъты.
Тюневин акъшам мектюп кельди.
Мына янъычыкъ оны койге озгъардым.
Эгер чабикче юрьсе, акъшам кеч олгъанда барып етер.

— Алла, оны мераметинъден марум этме, эбет, олюмден къуртуламазсынъ...— деп кокюс кечирди Гульсумбиби.

— Ёлчыгъа агъыр олур,— деди Ярмат къызына джиддийликнен бакъып.— Кичик къардашы кимдедир чалыша экен, о озюни бакъып-кечиндирир.
Къыз къардашы он беш яшында экен...
Я о не япсын?..

— Вай бичаречик!— деп къычырып йиберди Гульсумбиби.— О гъарипчикке эр кестен зияде агъыр олыр.
Бир агъасы мында, бири анда — ыргъатлыкъта...
Энди Ёлчы не япар?..

— Бильмейим,— деди Ярмат, омузларыны къысып.
Бельки анда, койде, акъайгъа берип къайтыр, бельки мында алып келир...
Манъа о бир шей айтмады.
Бельки бай бир акъыллар огреткендир.

Гульнар артыкъ лафкъа киришмеди.
Ёлчынынъ омузларындан баскъан яныкъ, оны да буюк къасевет ичинде къалдырды.
Къызнынъ богъурдагъына козь яшлары тыкъылды.
Дуйдурмамакъ ичюн, яваштан турды да, азбаргъа чыкъты.
Мында о, койге кеткен бир йигитни козь огюне кетирмеге тырышты.
Магърур башы эгильген, козьлеринде терен яныкъ, бир озю, къарнен къаплы чёльде адымлай.
Мына шимди олар экиси берабер кетселер, онынъ янгъыны болюшир, юрегини алыр ве онъа аркъадаш олур эди...

Ярматнынъ:

— Гульнар, къайдасынъ?— деген сеси ишитильди.
Мен мындам!— деди чабикликнен юреги ойнагъан Г ульнар.

Козь яшларыны костермейджек олып, ашханагъа кирди, буз киби салкъын сувнен эль-бетини гавмагъа башлады.
Ярмат ашхананынъ къпусы янына кельди де, тенбиледи:

— Бутюн иш меним бойнума къала.
Мен кеч келирим.
Бираз вакъыттан сонъ, эркеклер тарафына бар.
Мусафирханени джыйыштыр.

— Я анда кимсе ёкъмы?

— Ким ола биле анда?
Эр кес ишнен мешгъул. 
— Яхшы, баба.

* * *

...Гульнар мусафирханелерден бирини сипирип, сюртип-темизлеп, къакъыладжакъ шейлерни азбаргъа чыкъарып-къакъып, ерли ерине къойды.
Къырмызы агъачтан япылгъан шкафны, рафларны, анда ерлештирип къоюлгъан кучюк ве буюк къытай вазаларыны сюртти.
Сонъ, экинджи одагъа авушты.
Бу — Мирзакаримбайнынъ одасы эди.
Сандал устюнде онынъ козлюги ве ялтыравыкъ чёткиси тура.
Гульнар оларны алып рафкъа къойды.
Сонъ, къапу-пенджерелерни ачты, сипирмеге башлады.
Къалын орюльген къара сачларыны омузларына ата-берип, ишледи.
Бекленильмеден, азбарда кимнинъдир аякъ давушы ишитильди.
Гульнар пенджереден бакъты: азбар бою, мусафирханеге догъру, Мирзакаримбай адымламакъта эди.
Къыз урбаларынынъ бутюн дёгмелерини илиштирди, ишини девам эттире берди.
Мирзакаримбай чабикликнен ода ичине кирген сонъ, кенаргъа чекильди, диваргъа таянаракъ ишитилир-ишитильмез:

— Ассалям!— деди.

— А-а...
чичек къыз, мындасынъмы?
Машалла, гюзель къызым,— деп Гульнаргъа самимийликнен бакъты.
Сонъ, оданынъ артына таба кечти.
Гонъюль охшайыджы кулюмсиревнен:

— Бир адамнынъ эманети бар эди.
Онынъчюн баягъы ерден къайтмакъ керек олды,— деди бай.

Джанъгъырдатып, устю кичкене халнен ортюли, диварнынъ огюнде олгъан демир сандыкъны ачты, ичинден чабикликнен джебине бир шей алып къойды, сандыкъны кене де япты.

Гульнар байнынъ кетмесини беклеп, диваргъа таянгъан алда отурды.
О, утанды.
Лутфиниса ольгенден берли, анасынынъ эмирини динълеп, байнынъ козюне эксикче корюльмеге тырыша эди.
Лякин шимди, о байнен бирге-бир олгъанындан, утангъанындан не япаджагъыны бильмеди.

Бай оданынъ ортасында токътады, бутюн дикъкъатыны берип къызгъа бакъты ве:— гюзель къыз, урбаларынъ пек ярамай экен де, э...!—деди, юмшакътан.— Ярмат манъа не ичюн бир шей айтмады?
Не ичюн бир шей истемей, э?
Я ананъ насыл?
Онынъ кийими сенинъкинден яхшымы?
Утанма, догъурусыны айт, меним гюзель къызчыгъым.
Я не ичюн юзюнъни чевиресинъ?
Вай-вай, сен неден утанасынъ?
Сёйле, сиз насыл яшайсыз, неге мухтаджсыз?
Эгер сиз манъа айтмасанъыз, кимге айтаджакъсыз?!
Мен сизге тувгъан бабам да, я!

Байнынъ агъызындан бойле джумертликни биринджи кере ишиткен къыз, утанаракъ, тургъан еринде аякъларыны ойната берди ве ерге бакъып:

— Биз эвельдеки киби яшаймыз,— деди о урьметнен.— Сиз бильсенъиз керек...

— Къызым, меним тешкермеге вакъытым ёкъ.
Бир адамгъа эписини бильмек агъыр,— деди о, къызгъа таба бир адым даа атып.— Эвелькиси киби яманмы?
Энди, мутлакъа яхшы яшамагъа борджлусыз.
Бабанъ не къадар йыллардан берли менде чалыша, хызмет эте.
О, манъа ишке кельгенде, сен даа яп-яш, я да даа догъмагъан эдинъ.
Акълымда ёкъ, чокъ вакъыт кечти.
Бабанъ яхшы чалышты, инкярым ёкъ.
Энди мен оны адамлар сырасына чыкъардым.

Бай козьлерини къымды, сонъ, къызны бир даа баштан аякъ козьден кечирди, дудакъларыны ялады.

Гульнарнынъ юзю, утангъанындан яна эди.
Лякин бир шей айтамай отурмакъ яхшы олмагъанындан, бай оларнынъ аилесине о къадар шей ишандыргъан сонъ, козьлерини ерден алмай, яваштан:

— Сизнинъ мераметинъизни, яхшылыгъынъызны биз бир вакъыт унутмамыз.— деди де, синиркини диваргъа таяндырып, рафнынъ тозуны сюртмеге ынтылды.
Бу арада бай:

— Мында кель, бир шей косьтерейим санъа,— деди.

Гульнар даа зияде къызарды, къарткъа таба айланды, лякин еринден къыбырдамады.
Бай сандыкъны бир даа ачты ве бир богъча чыкъарды.

— Мында кель, къызым!— деп пармагъыны саллады ве кулюмсиреди.
Къыз къоркъа-къоркъа онынъ янына якъынлашты.

Бай богъчаны чезип пенджере тарафкъа чекильди:

— Коресинъми?
Бу не?
Мына бу — инджи, бу — зумруд, бу — эльмаз, бу...

Къартнынъ авучу ичинде бинъ бир тюсте ялтырагъан бири-биринден дюльбер къыйметли ташлар балкъылдамакъта эдилер.
Къыз, истер-истемез, сейир этти:

— Бунъа зумруд дейсизми?— насыл темиз!
Нуриниса аптемде де бойле сойы бар, э-э?

— Буларнынъ эписи, керчек, къызым!
Менде осал шей олмай!— деди Мирзакаримбай гъурурнен.
Сонъ, азачыкъ козюни къымды ве кульди.— Ал, мына буны такъып бакъ.
Буларнынъ эписи къызлар ве къадынларчюн япылгъан.
Санъа пек ярашыр.
Ма, ал, бойнынъа такъта бакъ,— деп бай къыйметли шейлерни Гульнарнынъ авучлары ичине ташлады.

Къыз, бир къач вакъыт оларнен эгленди.
Лякин бирден къарлы чёльде, бир озю адымлагъан Ёлчы козю огюне кельди, къоллары къалтырады, козьлери торлапды.

— Ёкъ, мен оларны такъмам, бай-ата.
Корьдимми, етер.
Алынъыз,— деп къыйметли шейлерни Мирзакаримбайгьа узатты.

— Вай.
тентек къыз, утанасынъмы?— деп бай чылпыкълы козьлеринен Гульнаргъа бакъып къалды.
Сонъ, сакъалыны тиклете берип, девам этти:— Яхшы, яхшы.
Шимди такъма…
Джебинъе къой, сакъла, эвде такъарсынъ...

— Не?— деп эресленди, анъламай, къыз.

— Сен неге утанасынъ, меним чичегим?
Мен буны санъа берем.
Ал, сакъла!

— Екъ.
Керекмей.
Мен ич бир вакъыт бойле шейни бойнума такъмадым, бай-ата,— деп Гульнар абдырап, арткъа чекильди.
О, сипирткини алды ве тоз чыкъармай, яваштан сипирмеге башлады.

«Байнынъ табиаты бир аз яхшылашкъангъа ошай.
Эвельде къытмыр, адам севмез эди,— деп тюшюнди Гульнар.— Бабам, онынъ байлыгьы ташып кетмекте дей, я оны о не япаджакъ?
О къадар байлыкъ онъа не керек?
Энди анълады, инсаниетлик акъкъында тюшюнип башлады.
Бабама ве Ёлчыгъа да мераметли бакъса яхшы олур эди амма...» деп хаялланды Гульнар.
Байнынъ косьтерген къыйметли шейлери къызнынъ козю огюнде кене ялтырап башладылар.
О, бир де бир шей алмагъанына яныкълап башлагъан эди.
Лякин бу дакъкъада акълына чезильмез бир шей кельди ве тюшюнджеге далды: «Яхшы яптым, алмадым.
Гонълюм де раат»,— деп хаялланды.

## X

### 1

Хакимбайвачча ешиль тонуна бурюнип, паалы къалпагъыны къашлары устюне басып, чевре этрафкъа бакъмай, дюкяндан къайта эди.
Мааллеге айлангъанда, онынъ эви янында, дерсинъ оны беклеп тургъан киби, элли башы Алимханнен корюшти.
О, байваччанынъ къолуны юмшакъ сыкъты ве:

— Молла Хакимбайвачча, бизге киринъиз даа,— деп муляим сеснен, оны эвге, мусафирликке чагъырды.

Хакимбайвачча бу теклифни сёз сырасы айтылгъандыр беллеп:— Сагъ олынъыз, Алимхан-ака.
Мен, эвге кетейим, дейим.

— Ёкъ, меним байваччам, мен сизге эки агьыз сыр айтмакъ истейим.
Киринъиз, къурбанынъыз олайым,— деди де, зиядедже кулимсиреди, элли башы.

Хакимбайвачча омузларыны сыкъты ве истемей-истемей онынъ артындан адымлады.
Устю къапалы къаранлыкъ кечитни отип, тимтик тахта мердивенлерден болохонагъа чыкътылар.
Устю къамуш ве чамурнен ортюльген болохона тыштан бакъкъанда козьге пек ойле яхшы корюльмесе де, ичи яхшы япылгъан.
Таваны чешит орнеклернен боялангъан, япылгъаныны баягъы вакъыт олса да, корюниши даа яхшы эди.
Диварда адети узре, оюкълар япылгъанлар.
Оданынъ ортасында янъы чешит ренкли кийиз.
Торюде, эскидже олса да, къып-къырмызы яхшы халы тёшельген.
Сандалнынъ этрафында исе, янъы ёргъанлар.

Хакимбайвачча сандалгъа отурды ве аркъасыны сасамимийликнен берильген ястыкъкъа таяндырды.
Элли башы индже юн чекменини мукъайтлыкънен чыкъарды, яхшы сарылгъан, бем-беяз чалмасыны чуйге асты.
Сонь, зияфет кетирмек ичюн эвнинъ ашагъы одаларына ашыкъты.

Алимхан яшына коре даа яхшы сакълангъан, дюльбер кийинмеге ве озюни тутмагъа бильген бир адам эди.
Яшы энди алтмышта олса да, даа онъа элли биле бермей эдилер...
Чаларгъаи сакъалыны ве мыйыгъыны о низамнен тарай, кестире ве тыраш олып юрер эди.
Пармакъларында буюк ташлы юзюклер.
Онынъ сааты да бар.
Кимер де, бир кимсенен лакъырды эткен де, кокюсине тюшкен саатининъ кумюш зынджырчыгъынен эгленир киби ойнай эди.

Алимханнынъ темелли иши ёкъ.
Бир вакъытларда кучюк алыш-веришнен огъраша эди.
Лякин бу ишни о чокътан ташлагъан, озюни пек заметлерге къоймай, яшайышыны уйдурмагъа бильген адамлардан эди.
Айнеджи ве айланмагъа бильген Алимхан, чешит сой «гизли-къапакълы» ишлернинъ буюк устасы эди.
Одюнчке пара алыр — бермез.
Бир кягъыт ясап, оны-буны бильмеген адамнынъ топрагъыны, я да азбарыны алдатып алмакъ — Алимханчюн бир шей демек дегиль эди.
Алимхан элли башы олгъан сонъ, ишни даа да кенишлетти.
Элли башы олып энди он эки йыл чалыша.
Факъырларнынъ токътамай-турмай шикяет эткенлерине бакъмадан, бу иште чалыша ве истегенини япа эди.
Чюнки о, бутюн имамларнен, кичик ве буюк байларнеи, хусусан, Мирзакаримбайнен якъын муамеледе, дост-аркъадаш киби эди.
Алимханнынъ «беджериклигининъ» ады-эсабы ёкъ эди.
О, эр ерге бурнуны сокъа, тойларда, дженазелерде, къавгъаларда озюне келишикли иш тапар эди.
Эр ерде костеришлер бермеге севе эди.
Эгер де бир ерде къавгъа чыкъса, о, анда.
Оны ятыштырмагъа тырыша.
Эр шейни япа.
Я тындыра.
Аладжагъыны ала.
Сонъ, экинджи ерде, экинджи къавгъагъа башлата.
Адамларны бири-бирлерине къаршы ызгъыштыра.
Сонъ, меселени озю истегени киби чевире, чезе...
Бутюн вакъыт зенгинлерни, озюнинъ таныш-билишлерини къорчалай эди.
Истесе, къабаатлы косьтере, истесе — къабаатсыз.
Эгер бир зенгин адам, я да топрагъы чокъ олгъан адам ольсе, артта къалгъан сой-сопыны мутлакъкъа къавгъалаштыра.
Сонъ, буланынъ сувда балыкъ тутмагъа башлай.
Бойлеликнен, къалгъан асабалыкънынъ чокъусыны озюне ала.
Бутюн вакъыт чешит сой эгленджелерде — джыйынларда ашап-ичип, сефа сюрип юрсе де, озю ич бир вакъыт тешиклятландырмаз эди.

Хакимбайвачча ялынъыз бир озю къалгъан арада, Алимханнынъ япкъан бутюн айнеджиликлерини, хынзырлыкъларыны хатырлады ве онынъ усталыгъына шашты.
Онынъ болохонагъа чыкъармасы, асыл да чагъырылмасы, онда бир шей догъурды: «Мукъайт олмакъ керек» деди озь-озюне байвачча.
«О, бир айнеджилик даа тюшюнип чыкъаргъангъа ошай.
Бельки акъыл сорамакъ истей?
Екъ, о ич бир вакъыт, ич бир кимседен акъыл сорагъан адам дегиль.
Я айса, не олмакъ мумкюн?
Эгер акъча истесе, эльбетте, ёкъ дерим».

Алимхан табакъны сандал устюне къойды.
Сонъ, гюрюльдеп-пышнап тургъан самоварны алып кирди.
Эр вакъыттакиси киби, усталыкънен, мусафирнинъ емекке буюрмасыны теклиф этти.
Хакимбайвачча, урюк чегирдеги къадар балабанлыкъта бир пите парчачыгъыны агъызына къойды.
Бунынъле, эвнинъ саибине, чокъ отурмагъа вакъыты олмагъаныны бильдирип:

— Алимхан-ака, сёйленъиз,— деди.

— Мен чокътан берли сизнен субетлешмек истей эдим.
Ялварам — деди, табакъкъа тараф къолуны узатып.
Сонъ, ашыкъмай, дженк акъкъында бильген шейлерни айтмагъа башлады...
Айткъан шейлерини ойле айта ки, дерсинъ, озю шимдичик дженктен келъген.
Немее топлары, аэропланлары ве даа «акъыл етмеген» силялар акъкъында айта берди.
Дженк хаберлерини динълемеге авес олгъан Хакимбайвачча оны буюк мемнуниетликнен динъледи.
Сонъ, озю де лафкъа киришти.
О, рус, еуди, татар алыш-веришчилеринден дженк акъкъында ишиткен бутюн шейлерини сёйледи.
Руссияда олгъан алларны, акъ падишанынъ саллангъаныны—эписини айтып къойды.
Эр экиси, де, бу ишитильген хаберлернинъ догъру олмагъаныны тасдыкъламакъ ичюн тырыштылар.
Эр экиси де, акъ падишанынъ ве онынъ аскерлерининъ енъишини аллахтан истедилер.

Ярым саат бойле гурь девам эткен субеттен сонъ, Хакимбайвачча, кетмеге вакъыт олгъаныны Алимхангъа бир даа бильдирип ташлады.
Элли башы «эки агъыз» сёзню неден башлайджагъыны тюшюнип-ташынып, бир дакъкъа къадар сусты.

— Молла-Хаким, бир назик иш бар.
Лякин, хайырлы иш, о ишке башламаздан эвель, мен сизнен акъыл танышмакъ истедим.
Иншалла, манъа акъыл огреткенден гъайры атта бу ишке ёлбашчылыкъны озюнъиз де япарсыз, беллейим... 

— Сёйленъиз.
Яхшы ишке мен эр вакъыт азырым,— деди де, Хакимбайвачча кумюш тютюн къутусындан папиросыны чыкъарып, агъызына къапты, тютюн къутусыны Алимхангъа узатты, сонъ, беклеген киби, эвнинъ саибине бакъты.

— Эр кеске малюмки, молла-Хаким, эр киши къартайды, орселенди деп, бир вакъыт айтмакъ мумкюн дегиль.
Ярабби, эркек кишини бир тамам сагълам, чыдамлы япкъан.
Эркек кишиминъ джысми-къувети сонъсыз.
Догърумы?— Алимхан яш бир йигит киби, агъызынынъ кенарында папиросыны тутып, девам этти:— Рааметли ананъызны ольгенине дёрт ай толып отура.
Бай бабамызны эвлендирмек керек.
О, баягъы яшларында олса да, озюнн сагълам дуя.
Онынъ юреги — йигит юреги.
Мен буны яхшы билем.
О, даа иштен четке чекильмеди, шенъ субетлерни севе, достларында сыкъ-сыкъ ола...
Къыскъа айткъанда о, даа омюрнинъ бутюн зевкъларындан фераланмагъа икътидары олгъан, анълагъан-бильген адам.
О, бу зевкълардан артта къалмакъны тюшюнмей.
Мадамики иш бойле, биз онынъ истеклерине къулакъ асмакъ керекмиз.
Мен ойле тюшюнип бакътым: Сиз—энъ буюк огълусынъыз.
Мен — достларындан бирим.
Бизге бу ишке киришмек ве оны эвлендирмек керек.
Яхшы бир иш япкъандан олур эдик.
Догърумы?— деп элли башы кульди ве Хакимбайваччанынъ джевабыны беклеп, мыйыгъыны сыйпай берди.

— Догъру,— деп мемнуниетликнен къайлы олды Хаким.— Мен озюм де бу акъта бираз тюшюндим.
Келишкен, сёз туткъан, бабама ярдымы тиеджек киби, тёшегини-ястыгъыны тёшейджек-джыйыштыраджакъ киби, абдестлик сувуны тёкеджек киби бир къадын тапылса, яхшы олур эди,— деди де, байвачча Алимхангъа таба айланып бакъты.— Бабам бу акъта сизнен лакъырды эттими?
Я да сиз, дост оларакъ, бу эйликни япмакъны тюшюндинъизми?—деп сорады. 

Элли башы мусафирге чай тёкти, озю исе, нокъут къадар, иритильген шекер парчасыны тишинен къопарды, бир ютым чай ичти, сонъ, ашыкъмай сёйледи:

— Бу акъта сёзни биринджиде бабанъыз озю ачты.
Бир афта эвель биз чокъ субетлештик.
Ондан сонъ, мен сизни, ич бир вакъыт, козьме-козь лакъырды этеджек киби ерде коралмадым.
Айды бунъа да шукюр.
Яхшы иш ич бир вакъыт кечке къалмай дегенлер.
Лякин, молла Хаким, айткъаным киби, бай атанынъ юреги даа яш.
О исе, юреги даа да яшаргъаныны истей.
Анъладынъмы?
Ялынъыз сув береджек къадын акъкъында лаф кетмей, къардашчыгъым...

Хакимбайвачча башыны саллады, пармакъларынен табакънынъ кенарыны тасырдатаракъ, сусты, ве:— Яш къадын алмакъ истей дейсизми?— деп сорады.

— Бабанъызнынъ арзусы, менимдже, даа да буюк.
О, даа ель тепретмеген чечекни узьмек истей.
Сиз бунъа не дерсиз?
Эбет бу, бай атанъызгъа ярашыр.
Мен о кишининъ гонълюнинъ кенълигине-боллугъына шашам.
Бу дюньянынъ зевкъ-сефасыны сюрмек, анджакъ сизнинъ бабанъызгъа ярашыр.— Алимхан сесини бираз явашлатты...— Сизден гизлемеге истемейим, бабанъыз къыз балагъа эвленмек истей!

Хакимбайваччанынъ козьлери эеджандан тап манълайына айландылар.—Къызгъа?
Бу лафларнынъ эписи догърумы?
Тевбе!

— Хэ-хэ-хэ!— деп элли башы кулип йиберди.

— Меним сёзлеримде иненинъ уджу къадар биле ялан екъ, байвачча.
Мен сизге бу иште ялынъыз тильмачлыкъ япам.
Атта, «киев йигит» юрегине келишкен къызны биле айтты.
Бабанъызнынъ табиатыны бильмей экенсиз, даа?..
Даа лаф чокъ.

— Кимнинъ къызы экен о анамыз?— деди асабийликнен Хакимбайвачча.

— Янбашынъыздаки Ярматнынъ къызы!— деп шенъликнен джевап берди эллибашы.

— А?.??
Тюшюмдеми?
Эсимдеми?
Сиз не дейсиз?
Догърусы, ичте де акъылгъа кельмейджек шейлер...— Байваччанынъ юзю агъарды.
Козьлери акъайды.
Бир папирос даа якъты...
бир аз тынды ве сонъ, сертликнен сора ды:

— Я башкъа къыз тапмакъ мумкюн дегильми?!

— Бу акъта бабанъыз: «О, бизде меним козюм алдында осьти, сёз динълеген, сыналгъан...»— деди.— Мен беллесем, иш ялынъыз бунда дегиль.
Къыз, гъалиба, онынь козю алдында, алевленип яна.
Гонълю онъа пек якъын киби корюле.
Насыл олса да, манъа ойле корюльди.
Белли шей, дюльбер къыз бала — кунеш киби, эр кеснинъ юрегини къыздыра.
Дюльбер къыз бала козюнъизнинъ нуруна нур къоша.
Къыз бала — къырмызы алмадыр, кунеште къызаргъан алманынъ сувда ялдагъаныны корьсенъ, эгильмеге биле унутып, къолунъы узатырсынъ...
Ярматнынъ къызыны бабанъызгъа къошсанъ, юзюкнинъ оючыгъында ерлешкен бриллиант киби озь еринде олмазмы?
Сиз бунъа не дерсиз, байвачча?

Хакимбайвачча индемеди, башыны эгильтип, тюшюнджелерге къалды.
Бабасына джаны агъырды, ачувланды.
Хусусан, Гульнаргъа козю тийгени ичюн пек ачувланды.

Тойларда, отуршувларда, башкъа джыйынларда «татлы» сёзлеринен къиямет къопарып юрьген белли Алим-хан сёйлене берди.
О, Мирзакаримбайнынъ табиаты акъкъында, къартларнынъ яш къызларгъа эвленгенлерининъ файдасы, дудакъларыны ялая берип, къызларнынъ оларгъа насыл зевкъ-сефа бергенлери хусусында айта берди.
Ниает, онынъ макътавларына, лафларына Хакимбайвачча даянып оламай, еринден секирип турды.

— Айды, мен кеттим.

— Эллибашы онынъ огюне чыкъты.

— Молла-Хаким, байымыз буны къатты оларакъ чезди.
Сизге, бабанъыз ичюн, бир ыргъатнынъ къызыны аджымакъ керекми?
Сиз акъыллы, эр шейни анълагъан адамсыз.
Манъа сизге огретмек тюшмей.
Мен сизге тек бир шейни тенби эте билем: бабанъызнынъ истегини ерине кетирмек, сизнинъ боюн-борджунъыздыр.
Насыл олса-олсун, огъул бабанынъ эсиридир,— деди.

— Яхшы, мен не япмагъа борджлум?— деп сорады о, Алимхангъа бакъмай.

— Сизден пек аз шей талап этиле: яваштан эркек ве къыз къардашларынъызгъа анълатмакъ, оларны азырламакъ керек.
Ойле япмакъ керекки, джанлары агъырмасын.
Эсасы шу.
Той башы, эльбетде, озюм олурым.

Хакимбайвачча не «ёкъ», ве не де «яхшы» демеди, сувукълыкънен сагълыкълашып, чыкъып кетти.

Къайтып эвге кельгенде, азбарда ойнагъан балаларнынъ «баба», «баба» деп къычырып, онъа чапкъанларына биле къулакъ асмай, даа якъынларда мавы тюс боянен боялангъан, зенгин донатылгъан одасына кирип кетти.
Эвде сувукъ эди, лякин о, адет олгъаны киби, сандалгъа да отурмады, союнмай, ялынъыз эвни яраштырэдакъ ичюн якъында сатып алгъан, даа устюнде бир кере ятылмагъан, беяз никелли ялтыравукъ кроваткъа серильди.
О, чокъ тюшюнип ятты.
Бабасынынъ эвленювине, озюнинъ къатты адетинен белли олгъан бабасына къаршы чыкъмагъа бир тюрлю маначыкъ тапалмады.

Бабасынынъ Гульнаргъа эвленмек истегени онынъ юрегини тырнады.
Гульнар осип-етишип, къызлыкъ чагъында чечекленип ачкъанда, озю онъа бакъып къала эди.
Лякин къадын этип алмагъа къарар берамагъан эди.
Биринджиде, баласы олгъан адам, экинджи къадын алса, эвде эр кунь къавгъа-шамата чыкъа биле.
Эки къадын арасында олгъан къавгъа-шаматаны динълеп, оларнынъ арасына къады сыфатында кирмек, оларнынъ сытыкъ чырайларыны корьмек истемеди.
Экинджиде — ыргъат къызына эвленмек, о не къадар дюльбер олса-олсын, менлигине-байлыгъына тамгъа салар ве адыны кирлер, деп белледи.
Баягъы вакъыт кечкен сонъ, Хакимбайвачча эвленювнинъ ёлуны къыдырып тапты.
О, бойле эди: бир де бир маначыкънен Ярматнынъ аилесини Фергъана орталыкъларында бир шеэрге, меселя, озюнинъ сыкъча келе тургъан шеэри — Къокъандкъа кочюрир, ве мында да Гульнаргъа эвленир.
Бир къадыны—Ташкентте, бири — Къокъандта.
Олар бири-бирлеринен корюшмезлер ве ич бир тюрлю сес-шамата чыкъмаз.
Бу эвленювден ич бир кимсенинъ хабери де олмаз.
Амма озю, истегенде — Ташкентте, истегенде — Къокъандта яшая биле.
Къокъандта, Хакимбайвачча хызметкярнынъ къызыны алгъан деп кимсе айтмаз.
Байвачча тюшюнип-ташынып азырлагъан мерамыны ерине кетиреджекте, анасы ольди.
О, бу ишни баарьге къадар авуштырмакъны ляйыкъ корьген эди.

Хакимбайвачча бу вазиетни къайта-къайта тюшюнди.
Бу ишни шимди эда этмек мумкюн олса да, бабасынынъ ачувыны къазанмакъ истемеди.
Байвачча ишни бойле созгъанына ве ниает, фурсатны къачыргъанына озь-озюне ачувланды.
Артыкъ чаре ёкъ эди.
О, истер-истемез, Гульнардан вазгечти.

Байваччанынъ къадыны Турсунай къытай савуты ичинде йымыртанен къаврулгъан эт кетирди, сандал устюне къойды:

— Турынъ, сувуп къалмасын,— деди.

Хакимбайвачча терен нефес алып, кроваттан турды.
Аштан бираз ашады.
Савутны четке чекти.
Сонъ, къадынындан:

— Салим кельдими?
— деп сорады.

— Огълу Шавкат хасталангъан,— экимми, табибми къыдырып кетсе керек,— деди къадыны.

— Кельсе онъа айт, манъа мутлакъ кирсин!— деди де, сандалгъа аякъларыны сокъып, сыджакъ ергангъа сарынып ятты.

Салимбайвачча агъасыны эр кунъдекинден джиддий ве тюшюнджели корьди.
Хаким энди чокътан берли ер ичюн бир азбар ичюн, бир тентекнен судлашып юрмекте эди.
Суд, ишни агъасынынъ зарарына чезгендир деп, тюшюнди Салим.

— Не олды, сиз пек тюшюнджели корюнесиз?— деп сорады Салимбайвачча.

— Бабам эвленмеге азырлыкъ коре экен, сен бунъа не дерсинъ?— деп Хакимбай ишке бир кереден киришти.

— Бойле чалт?— Анамнынъ дуасыны бермезден эвель!?

Хакимбайвачча къолуны саллады:

— Ольди — комюльди.
Дженнетли олсын...— деди о,— мен элли башынен лакъырды эттим.
Къарт онъа эписи сырларыны бильдирген.

— Барсын, къыдырсын.
Эгер де, баласыз, энди яшында олгъан бир къадын тапылса, эвленсин...

Хакимбайвачча къардашына маналы-маналы бакъты, ырджайды ве башыны саллап, бир шей айтмай тынды.

— Не, о яш къадынгъа эвленмек истейми?—деп, фаркъына барды Салим.— Тевбе!
Онынъ яшына кельгенлер энди эвде четки чекип, намаз къылып отуралар.

Салимбайвачча ачувланып къалтырады ве юзюни терс чевирди.

— Салим, бабамыз, даа, анълашылгъанына коре, сагълам-тендюрист,— деп яваштан анълатмагъа башлады Хакимбайвачча.— Къартлыгъында омюрнинъ татлы шербетлеринден ичмек истей экен.
Я биз онъа не ичюн къаршы кетеджекмиз?
Бунданда гъайры — сен бабамнынъ табиатыны билесинъ: эгер о бир шей япмагъа истесе, оны ким токътатып олыр?
Сен раатсызланма, къардашым, мен сени акъыл танышмагъа чагъырдым.— Хакимбайвачча сесини юмшатты.— Билесинъми не...
Бабам Ярматнынъ киеви олмагъа тюшюне!
Гульнаргъа эвленмеге азырлана!.. 

Бекленильмеген шейден, Салимбайвачча, отургъан еринден секирип кетти.
О, ачувнен сандалгъа къолуны ойлe урды ки, онынъ устюнде тургъан чыракъ атылып кете язды.
О, айтмагъа шей тапалмай, чокъ вакъыт агъасына бакъып къалды.
Козьлери ачувдан алакъ-булакъ олды, кирпиклери къалтырадылар.

— Сен неге бойле къалтырайсынъ?— деди, Хакимбайвачча, озюни тынч косьтереджек олып.— Бабамнынъ ирадеси — алланынъ ирадеси.
Бабам къызгъа эвленмек истей, эвленсин.
Гульнарны алмакъ истей экен, алсын.
Онъа кедер этмек керекмей.
Къартны ынджытмакъ керекмей...
къардашым.
— Бизим къолумызда хызметкяр ишлеген къыз сизге, манъа ана олсын: аиленинъ башына чыкъсын.
Тентек Ярмат исе, бизге баба олсун!— деп къычырды Салим.

— Яваш!
Яваш ол сен!— деп къардашыны ятыштырмагъа истеди Хакимбайвачча.— Къадынлар ишитселер, бир талай лаф чыкъар.
Гульнаргъа эвленмесе, башкъа бир фукъаренинъ къызыны алыр.
Къайсы бир озюни сайгъан аиле, энди бир азбар торунлары олгъан къарткъа къызыны берир?

— Къызмы, тулмы, Гульнармы, башкъасымы — эписи бир.
Мен бабамнынъ яш къызгъа эвленгенине къаршым,— деди Салим, ве еринден секирип турды, ода ичинде ачувлу-ачувлу юрьмеге башлады.
Бир дакъкъадан сонъ, сандал янына кельди, тютюн къутусы ичинден бир папирос алды.
Серник олгъаныны унутып, къашларыны, кирпиклерини якъа берип, папиросны чыракънынъ шишесинден якъты.
Агъасынынъ янына кельди, токътап сёйледи:

— Сиз, меним не ичюн раатсызлангъанымны билесизми, агъа?
Яш къадын бири-бири артындан догъурмагъа башлар.
Бир вакъыт келип, бабамнынъ куню етсе, Гульнарнынъ бакъачыкълары башларыны котерирлер.
Оларгъа ярдымджылар тапылыр.
Бутюн зенгинлик, бильмейим не къадар къысымгъа болюнир.
Эр кеске больмек ичюн — дагълар биле етишмез.
О вакъытта Мирзакаримбайнынъ аилеси нечарлашыр, къуветини гъаип этер.
Сиз бу акъта тюшюндинъизми?

Хакимбайваччанынъ фикири бу вакъыткъа къадар бус-бутюн башкъа шейлерде эди.
О, бу акъта асыл тюшюнгени биле ёкъ.
Бундан да гъайры, о озюни къави дуя, о, бир къысым акъчаны бабасындан ве къардашындан гизли ишке кириштирди ве баягъы зенгинлик къазанды.
Бу зенгинлик ялынъыз онынъки.
Салимбайваччадан бу сёзлерни ишиткен сонъ, онынъ козю алдында да бир азбар бала корюлип башлады...
башыны авучлары ичине алып эгильтти, чокъ тюшюнди.
Ниает, тюшюнджеден болдургъан киби, терен нефес алды ве яваштан шойле деди:

— Сен бир чаре тап.
Шиште янмасын, кебапта куймесин!..

Салимбайвачча джевап бермеди, ачувундан тырнакъларыны тишлей берип, ода ичинде долана ве бабасыны, Ярматны, Гульнарны бири-биринден кескин ве чиркин сёзлернен сёге.

Хакимбайвачча къардашыны токътатты ве:

— Ашыкъма, олмайджакъ ерде озюнъи ашама.
Энъ яхшысы, бир де бир чаре тап!— деди.

Салим сандал янына тиз устюне чёкти ве:

— Эгер бабам эвленгенге къадар бутюн зенгинликни, бутюн вар-вариетини — топракъларны бизим адымызгъа яздырып, оны печатней къанунлаштырса...
о вакъыт, барсын, кимни истесе, оны алсын.
Сиз бунъа не дерсиз?— деди.

Хакимбайвачча бирден къардашына бакъты.
Бир нефес алды.
Къуванды.
Мыйыкъ астындан кульди:

— Пек яхшы олур эди.
Чокъ адамлар шай япалар.
Лякин бунъа къартнынъ джаны агъырмаз экенми?

— Я мында джан агъырмагъа не бар?—деди Салим.— О, бу зенгинликни бизимчин топлады.
Эгер къарт, кесен-кес къарар берген олса, о, бизим истегимизге къаршы кетмемеге борджлу.
Эгер де о бойле шарткъа кетмесе,— мен ич бир тюрлю къайыл дегилим...

— Сенинь къайлы олмагъанынъдан не файда?
Тек бабанъы ачувландырырсынъ.
О, эписи бир, насыл тюшюнген олса,— ойле де япар.
Лякин сенинъ тюшюнгенинъ яхшы.
Мен ярындан кеч къалмай, элли башынынъ ярдымынен бу шартларны онъа бильдиририм.
Джевабы насыл олыр, оны айтып оламайым.
Насыл да олса, къандырмагъа тырышырым...
Мен, учь-дёрт куньден, Фергъанагъа кетем, къардашым.
Сен, мында къартны ынджытма, ачувлатма.
Яхшымы?

Салимбайвачча агъасынынъ ишке бойле юмшакъча бакъкъанына, кенаргъа чеккенине ачувланып, къатты джевап бермеге азырлангъанда, къапу ачылды ве ичерге Тантибайвачча кирди.
Экиси де ерлеринден турып, бир аз сыкъылып, онъа тараф адымладылар.

— Мен, гъалиба, сизнинъ субетинъизге кедер эттим?
Сагъ-селяметсизми?— деп, Тантибайвачча селямлашты ве тонуны чыкъармай, сандалгъа отурды.

— Козьлеринъиз эеджанлы, бир шей олдымы, аманлыкъмы?

— Аманлыкъ, аманлыкъ...— деп агъа-къардаш бир кереден джевап бердилер.

— Мен сизге къуванчлы хабернен кельдим,— деди гъурурнен, Тантибайвачча.— Алла, торунынъыз Мирабитке огълан берди, къана, портманетлеринъизни бошатынъыз!

— О-о, пек яхшы!
Торунынъыз хайырлы олсуи!

— Он алты яшында Мирабит огълан корьди!
Тевбе!

— Кичкене баба!

— Биз де яшлыкъта къартбаба олдыкъ,— деп шакъылдап кульди Тантибайвачча.

— Бабамнынъ торунынынъ да энди торуны бар.
О, буюк той япмакъ керек...— деп Салимбайвачча мыскъылнен кульди...

Хакимбаквачча бир шей айтмай, къардашына серт-серт бакъып къалды.

### 2

Эки келии — Турсунай ве Шарофатхан — экисиде сандал янында отурып, эфкярларыны, дертлерини сёке эдилер.
Акъайлары Хаким ве Салим байваччаларнынъ учь куньден берли не ичюн башлары асыкъ, чырайлары сытыкъ юргенлерини бугунь анъладылар.
Къайнатанынъ Гульнаргъа эвленюв ниети, оларчюн буюк матем олды.
Чюнки олар, бутюн кунь чанъгильдеп, сомурданып юрген, мал-мулькни элинде туткъан, келинлерине омюр косьтермеген, оларны бутюн вакъыт талагъан къайнанадан даа якъында къуртулып, эвлеринде озьлерини бир дередже мустакъил сезип башлагъанлар.
Къайнаталарынынъ гъайры баштан эвленир деген фикир акъылларына биле кельмеген эди.

Эки келин араларындан душманлыкъны унуткъан олып, оларнынъ башларына бекленильмезден келип тюшкен фелякет акъкъында лакъырды эте эдилер: «Гульнар — къул.
Я бизим бабаларымыз ким?
Ташкентнинъ энъ зенгин, белли байлары.
Къул бизге къайнана ола билеми?
Гульнар къул олса да, дюльбер къыз.
Онынъ чюнде къарт оны севе.
Яш, дюльбер къадынгъа озюни севдирмек ичюн, гонълюни котермек ичюн, оны эпимизнинъ устюне къояр.
Сонъ, о истеген шейини япар.
Бизни эр шейден четке къакъар, къартлар айткъаны киби, башымызнынъ устюнде джевиз де сындырыр.
Фукъаренинъ баласы мал-мулькке къызгъаныч, ач козь олса керек.
Эв ичинде олгъан энъ яхшы, къыйметли шейлерни джыйыштырып алыр, биз исе, эр шейден къуру къалырмыз.
Къайната огюнде биз агъызымызны ачып, бир шей биле айтып оламамыз.
Акъайларымыз да бабаларына къаршы турамазлар...
Къарт, эслибашлы бир къадынгъа эвленгенде, меселе башкъа олур эди биз бир сёзге келип, оны ястыкъ киби, кенаргъа котерип атар эдик...»

Эки келин бойле бир къызгъын лаф этип тургъан арада, къапы тарафтан Нуринисанынъ къычырып-агълап кельгени ишитильди.
Келинлер шашмалап-ашыкъып Нуринйсаны— балдызларыны къаршыламагъа чаптылар.

Анасы ольген сонъ, Нуриниса озюнкилерине сыкъ-сыкъ келе тургъан эди.
Биринджи куньлери о, керчектен де, яныкътан янып-куйген киби корюле эди.
Эр сефер кельгенде, къапудан киргенде, агълап башласада, такъдирнен яваш-яваш сыгъыша ве сонъ, кене де, баштаки киби, оладжакъ-олмайджакъ шейчюн шакъылдап куле эди.
Чюнки къомшулар: «Фаланчынынъ къызы таш юрек, инсаниетсиз, бош экен» дейишлери мумкюн эди.
Онынъ ичюн

эр кельгенде истер-истемез, софада тиз чёкип отура, янъы явлугьыны козьлерине япыштырып, окюрип-окюрип агълар эди.
Лякин козьлеринден ич бир вакъыт яш чыкъмаз эди.
Турсунай ве Шарофатхан къайнананынъ ольгенине пей къувана эдилер.
Лякин олар да, къувангъанларыны бильдирмемек ичюн, агълавджыгъа ярдым эте — онъа къошулып шын-шыкълай эдилер.

Бу сефер де бойле олды.
«Агълавдан» сонъ, Турсуной ве Шарофатхон балдызны эв ичине алып кирди ве къартнынъ япмакъ истеген тюшюнджесини айтмагъа башладылар.
Келинлернинъ биринджи сёзьлерини ишиткенде, Нуриниса къалтырап башлады, козьлери делирген адамнынъ козьлерине ошап, акъыйдылар.

— Гульнар къайда?
Шимди богъып ольдюририм!..
деп багъырды о.

Эки келиннинъ де чырайлары ап-акъ кесильди.
Акъайлары оларны, бу бербатлыкъны кимсеге бильдирмемек керек деп тенби эткен эдилер.
Олар экевлешип балдызны ятыштырмагъа башладылар.

— Шамата чыкъарманъ, бабамнынъ джаны агъырыр!
Мукъайт олмакъ керек.
Агъаларынъызнынъ аякъларына ятып-ялварынъыз, агъланъыз, ляким бизден ишиткенлеринъизни айтманъыз!
Бабама, келишикли къадынны мен озюм тапарым, денъиз...

Бундан сонъ, бутюн вакъыт, Нуриниса, акъылыны чылдыргъан киби юрьди.
Акъшам, Салимбайвачча эвге кельген сонъ, онынъ аякъларына йыкъылып къучакълады, тиз чёкти ве окюрип-окюрип агъламагъа башлады.
Салим, къардашыны ерден котерди, сандал башына отуртты.

— Манъа, сенден де зияде агъыр,— деди о, къалтыравукъ сеснен.— Лякин окюргенинъден файда ёкъ, Нуриниса!
Бизлер эпимиз бабамызнынъ къулларымыз.
Мен, сен разы ол, деп айтмайым.
Лякин...
Шимдилик агъызынъы юм!
Не олса да, корермиз.
Эр шей бабамызнынъ ирадесинде!

— О насыл баба?!— деп къычырып йиберди Нуриниса.— Даа анамнынъ къабири устюндеки топракъ сувып етишмеди, о энди къулгъа эвленмеге ашыкъа!
Мен насыл даянайым?
Мен, Мирзакаримбайнынъ къызы, бунъа насыл къатланайым?!
Бербат къул эвимизде саип олса, онъа мен насыл даянырым?
Мен билем, о, бозукъ къул, бабамны озю баштан чыкъарды...

Салимбайвачча ачувнен кульди.
Сонъ, къардашыны ятыштырды.
Къадынына, пармагъынен, чыкъмасыны ишмар этти.
Сонъ, васиет, мал-мульк акъкъында тюшюнген планыны Нуринисагъа ачты.

Нуриниса агъалары киби бу ишке баш эгмей, бабасынынъ сайлагъан адамына къайлы олмай, экинджи куню сабасы маалледен бир къартийни тапып, оны баштан-аякъ яхшы кийимлернен кийиндирмеге ишандырып, Нуринисаны энъ яхшы фалджыгъа алып кетмесини буюрды.
Къартанай Нуринисаны айтувлы-мешур «зилли фалджыгъа» алып кетти.
Олар шеэр кенарында, Шортёпе мааллесинден кечип, бир яргъа-дереге тюштюлер.
Диварлары эски-йыкъыкъ, харабеге чеврильген бир азбаргъа кирдилер.
Азбарнынъ ортасында, ичи къара, пытакълары анда-мында осип кеткен балабандан-балабан къарт тал тереги бар.
Онынъ пытакълары устюнде чокътан-чокъ къаргъалар.
Оларнынъ пейда олгъаныны корьген къаргъалар, дешетнен гъаркъылдамагъа, учушмагъа башладылар.
Нуриниса эвге, софагъа якъынлашкъанда, эвнинъ кошесинден зынджырыны жанъгъырдатып, балабан, тюклю бир копек котерильди.
Нуриниса абдырап-сескенип, къартанайгъа япышты ве къоркъунчнен этрафкъа айланып бакъты, дерсинъ, къаранлыкъ геджеде, бир озю мезарлыкъ ичинде къалгъан киби олды.
Копек, бир эки кере даа «хав», «хав» деген сонъ, кене ерине къайтып ятты.
Шу дакъкъасы чамурдан ясагъан эвнинъ, тютюнден сим-сия къараргъан къара, джарты къапычыгъы яваштан, сессиз ачылды.
Босагъада, тасвири олунмаз, насылдыр бир скеледке ошагъан махлукъ пейда олды: Бу — фалджы-этнеджи эди.
Онынъ къач яшында экенини бильмек мумкюн дегиль, юзю бинъ бир ёлакълы, бурюшкен, козьлерининъ тюбю баткъан, янакълары оюлгъан, козьлери кичкене, боюнджакъ киби, пек теренге ойылып кеткенлер.
Олар къып-къырмызы, атешнен янгъан киби келе.
Къара, чуллы шалы астындан чубалыкъ, кирли, сасыкъ, улпакъ киби, тамам азбардаки баракънынъ тюклерине ошагъан сачлары джайылгъанлар.
Къапунынъ алкъасындан индже кемикли пармакъларынен тутаркен, этнеджи-фалджы, Нуринисанынъ юзюне баягъы бакъып тургъан сонъ, устюндеки узун, къара антерининъ этегини суйреп, онъа таба бир-эки адым атлады.
Нуриниса онъа якъынлашмагъа къоркъып, узакътан селямлашты.
Сонъ, эеджаныны, не ичюн кельгенини айтты.
Фалджы-этнеджи бир сез айтмай къапыгъа ишмар этти ве ичериге башта озю кирди.
Ичериде зинданда олгъаны киби, сувукъ ве къаранлыкъ эди.
Фалджы оданынъ о бир башына, перде артына, кирип кетти.
Текаран вакъыт кечкен сонь, андан: «Къапуны япынъ!
Меним ярдымджыларым ярыкъдан къоркъалар...» деп къычырды.

Къапу япылгъан сонъ, Нуриниса бир шей корьмей, ерге тиз чёкип, отура къойды.
Бирден, коше тарафтан, зилли даренинъ кескин давушы янъгъырады.
Нури сескенди ве козьлерини япты.
Даре, де таныкъ-сагъырджа ве де пек давушлы янгъырай.
Зиллерининъ чынъылдысы диварларгьа урунып, Нуринисанынъ къулакъларына сокъула, диварлар инълей...
Дерсинъ, дарени шейтан озю къакъа ве геджелейин, къайдандыр топланып кельген джинлер, усть-башларыны, аякъларына бинъ тюрлю жанъырдавукълар такъып ойнайлар!..

Даренинъ къоркьунчлы жынъылдысына: «Я Султан!
Я чилтан!
Ху-ху-ху!» деген джадынынъ къарыкъ сеси де къошула.

Джады чокъ вакъыт улуды ве мыдырдады.
О, джынларгъа де ялварды, де кийик, инсан кулькусине ошамагъан сеснен, кульди...

Нуриниса, озюни керчектенде джынлар-шойтанлар ичинде дуйды, башы айланды, манълайыны сувукъ тер буртюклери къаплады, козьлерине къаранлыкъ чёкти.
Къартийнинъ: «Турынъ, Нури-ай!» дегенини ишитир-ишитмез, тюшюндеми, эсиндеми анъламай, секирип турды ве абынып-сюринип, ашыкъып къапыгъа тараф ынтылды.
Азбарда, агъыр къоркъунчлы тюштен къуртулгъан киби, «ах» деп терен нефес алды, лякин къулакъларында, аля даренинъ зиллери чынълай, джынларнынъ фысылдылары ишитиле эди.

Бир аз вакъыт кечкен сонъ, джады, азбаргъа чыкъты.
О, тишсиз агъызыны сувландырып, къыйыштыра берип, джынлар, Гульнар ве Мирзакаримбайнынъ юреклерини бири-бирлерине байлагъан иплерни узьгенлерини сёйледи, сонъ, тишсиз агъызыны ачып, эснеди, бу арада, дерсинъ, ёлакълы, бурюшкен юзюнде бир къара, терен оюкъ пейда олды.
Сонъ, этеги тюбюнден тикильген, джевиз ирилигинде бир чул парчасыны Нуринисагъа чыкъарып узатты.
Онынъ ичинде, айткъанына коре, къабир топрагъы, тотлу пычакъ парчасы, табуттан бир ёнъгъа, сабун кесечиги, олюнинъ тырнагъы ве даа башкъа чокъ шелдер бар эди: къабир топрагъы оны топракънен къарышмасыны чабиклештиреджек, пычакънынъ тотлу парчасындан онынъ юреги демирге ошап, тотланып-къатып къаладжакъ; сабун исе, къызнынъ бус-бутюн ирип кетмесине ярдым этеджек; табутнынъ ёнъгъасы ве тырнакъ парчасынынъ гъаип этиджи къуветлери бойле де белли эди.

Джады, бу чул парчасыны Гульнарнынъ босагъасы тюбюне комюльмесини ве даа сонъ, бир хамыр парчасыны алып, оны томарлакълап, инсан башына ошатмакъ, онъа эр тарафтан инелер санчымакъ кереклигини, бу исе, Гульнарда баш агъырларыны чагъыраджагъыны ве онъа даяналмай чаль куньлер ичинде оледжегине себепчи олгьаныны айтты.
Нуриниса фалджынынъ айткъанларына къуванып, къоркъунчлы джадынынъ къолуна он кумюш туттырды ве джадынынъ айткъандарыны тез ерине кетирмек ичюн, эвге ашыкъты.

## XI

### 1

Ярмат азбаргъа кирди ве байнынь сыгъырларына аджыткъы къарыштырып отургъан къадыннынъ янында токъталды.
Онынъ юзюнде муляим тебессюм, бутюн сымасыyда насылдыр бир сабырсызлыкъ сезиле эди.
О, Гульнарнынъ къайда экенини сорады.
Къызынынъ байнынъ азбарына ишлемеге кеткенини ишитип, манълайыны бурютирди ве:

— Айт онъа, шимдилик о якъкъа бармайып турсын!
— деlи.

Гульсумбиби айретте къалып, «не ичюн?» деген киби козьлерини акъайына тикип бакъты.
Ярмат къадыныны софа тарафкъа чагъырды.

— Отур,— деди джиддийликнен Гульсумбибиге.
Сонъ, озюде отурды ве чабик-чабик, озюни артыкъ туталмай, лакъырды зтмеге башлады.

— Мен шимдичик элли башындан кельдим.
Пек аджаип хаберлер ишиттим.
Сен элли башынынъ насыл адам олгъаныны билесинъми?
О, бутюн маалленинъ бабасы!
Эр кес, еди яшындан — балалардан башлап, етмиш яшындаки къартларгъа къадар, эписи оны, эллерини кокюслерине къачлап селямлайлар.
Бу, юксек намуслы, субетлешмеге къалгъанда да бирден-бир адам.
Къанунларны да биле.

Гульсумбибининъ сабыры тюкенди, акъайынынъ юзюне эсленип бакъты да:

— Я о сизни не ичюн чагъырды?
Яхшы бир шей бар экенми?— деп сорады.

— Яхшы!
Ойле яхшы шей ки, бизге, тюшюмизде биле кельмеген эди.
Шимди эписини, сырасынен айтырым.— Ярмат къадынына серт бакъты.— Лякин сен, агъызынъны биле ачма, софадан котерир да атарым!

— Сизнинъ ачувынъыз, къоркъузувынъыз бир вакъыт битмез.
Эр вакъыт бойле лакъырды этесиз...

— Къадын кишининъ акъылы тавукъ акъылы киби.
Онынъчюн де къоркъузмасанъ олмаз...— деди Ярмат, чырайыны сытты.— Мына, бойле.
Элли башы мени чагъырды.
Акъыллы инсаннен субетлешмек — бир татлылыкъ демектир.
Ойле бир шей айтыр — ич бир китаптан биле къыдырып тапалмазсынъ.
О къадар, акъыллы...
Сёйлемеге о къадар уста!
Отурамыз, лакъырды этемиз.
Огюмизде, адет олгъаны киби, дастархан.
Устюнде чешит махсул — алма, армут, эрик, шефтали, чешит сой канфетлер, емеклер...
Ады-эсабы ёкъ...
Эп лакъырды этемиз.
Бу арада: «сиз киби бахтлы баба, бутюн джианда ёкъ!»— деп ойле онъайтлы кетирип айтты ки, мен шашкъанымдан тап авузымы ачып къалгъаным.
Амма о, яваш-яваш, татлы-татлы анълата: «бу меним сёзлерим дегиль, байынъызнынъ сёзлери,» дей.
Анълайсынъмы, бай оны озюне чагъыргъан ве мени макътап башлагъан.
Умумен айткъанда, бизим байымыз — бай ата, шойле айттыргъан: «Ярмат къызыны менден аямасын», деген...

— Я кимге?— деп айретте къалып сорады Гульсумбиби.

— Туф!
Санки дарени бугъанынъ къулагъы тюбюнде чалалар, анъламагъанынъ не, тонъкъа!?— Ярмат ачувундан къызарып, сесини котерди,— кимге экен?
Бай-ата озюне алмагъа истей...

Гульсумбиби бекленильмеген шейден секирип турды, эки аягьынынъ тизлерине тёнъильдеп-тёнъильдеп, къолларыны ура-ура, Ярматкъа бир сёз биле айттырмай, къаргъамагъа башлады:

— Чюрюгейди сенинъ байынъ!
Намус, эдеп недир бильмей!
Къарт олгъанда акъылыны чылдыргъангъа ошай!
Учь кунь эвельси торунынынъ огълу догъды...
Вай, гебергейди, динсиз-имансыз мельун!..

— Сус!— деди Ярмат, юмрукъларыны котерип.— Сесинъ биле ишитильмесин!
Алла эр кеске акъыл пай эткенде, сен о ерде ёкъ эдинъ, гъалиба!

— Я сиз насыл джеваб бердинъиз?— деп къалтырай-къалтырай къычырып йиберди Гульсумбиби.— Бирден бир къызынъызны етмиш яшында къарткъа береджек олдунъызмы?!
Сиз де — баба экенсинъиз, эбет!..

Ярмат ачувлы бакъышынен, къадынынынъ кокрегини окънен тешкен киби тешти.

— Сёзге къулакъ сал, эй, къычыравукъ къаргъа!
О, етмиш дегиль де, алтмыш беш яшында!
О насыл къарт!?
Къарт олса да, сенден, менден тири!
Къаргъама, динъле: Мирзакаримбай — алла тарафындан яратылгъан кунешли, икметли инсан.
О кьадар мал-мульки, о къадар зенгинлиги бар.
Ады эр ерге белли!
Меним къызым ойле сарайгъа тюшсе, ярамаймы?
Онынъ къарт олгъаныны хатырладынъ, лякин, бу тарафыны унуттынъ...

— Эгер де къайыл олмагъан олсанъыз, бай сизни тилинъизни кеседжек эдими?— деп тыныкъча сёйленди Гульсумбиби.

— Тилинъни кесмез, лякин даа къоркъунчлы шей япа биле.
Джан агъырысы, анълашылмаз, даа башкъа шейлер де чыкъа билир...
Бу энъ эсасы.
Сонъ, мен кимнинъ босагъасына барып баш эгерим?
Бизнинъ вакъытымызда ач-чыплакъ, эвсиз-баркъсыз юрьген факъыр-фукъарелернинъ ады-эсабы ёкъ.
Сен бу акъта тюшюндинъми?
Эгер де сенннъ даа пишмеген къабакъ башынъда бир буртюк акъыл парчасы олса, вайгъара къопарып агълама, олмайджакъ!
Козь яшынен башлагъан той, козь яшынен де бите экен...
Онынъчюн, къуван!
Къуванып-къуванып азырлыкъ коре бер!

— Я агъламайып не япайым?
Козьлерим акъып тюшкейди де, баре бир шей корьмегейдим!— деп окюрип йиберди Гульсумбиби.— Онынъ зенгинлиги батсын!
Байнынъ огъуллары, келинлери, къызлары Гульнаргъа яшайыш бермезлер.
Мен оларнынъ адетлерини пек яхты билем.
Онынъчюн де, олар сонъки учь-дёрт кунъ ичинде денъиштилер.
Дерсинъ, эписининъ тилинден зеэр тамлай.
Энди мен бунынъ ничюн экенини анъладым.
Мына олар биринджи вакъыттан башлап бизни насыл къаршылап алалар!...— деп, Гульсумбиби антерининъ этегине козь яшларыны сильди.— Сиз эрте къуванасынъыз.
Къашыкъ ашны чий олгъанда саясыз.
Догъру, олар зенгинлер, пек зенгинлер.
Лякин олар Гульнаргъа раатлыкъ бермезлер.
Байнынъ сарайы онынъ ичюн зиндан олур.
Бизим къызымыз ичюн бир келишкен адам тапылмаз эдими?
Мына, Ёлчы йигит къаягъа къаршы юмругъыны урса — къая чиль-парча, тоз олып кетер.
Бойле сою меним къызыма ачлыкъ чектирмез эди.
Эм, Гульнарда, онъа яхшы бакъа.
Буны сизден яшырмагъа не бар...

Ярмат еринден секирип турды, кольмегининъ якъасына япышты, «тевбе!»—деп ачувнен къычырып, софа бою чапкъалады.
Сонъ, кене де апайынынъ устюне къычырып башлады:

— Бош шейни айта берме!
Елчы ким олгъан!
Адип бир ыргъат.
Даа бир ыргъатнынъ яхшы омюр коргенини, адамлар сырасына чыкъкъаныны корьмедим!
Анъкъав!
Къойгъа «ма-а-а» де, о биле анълар, лякин санъа анълатмакънынъ чареси ёкъ.
Сеннен лакъырды этмек, сёзлерни авагъа атмакъ демек!
Окюрме, токъта!..— Ярмат азбар къапугъа тараф бир къач адым атты, сонъ, къайтты ве бир аз юмшакъча сёйледи: «Вакъытындан эвель къомшулар арасында айтып юрьме.
Мен Алимхан-атагъа энди сёз бердим.
Бабанынъ сёзю — бу нышан демек.
Гульнар динълер, сен онъа айтып анълат.
Бу энди сенинъ япаджакъ ишинъ.
Къызымыз анълагъан, акъыллы бала, олмайджакъ ерде шамата котермез.

Янъгъыз къалгъан сонъ, Гульсумбиби байны ве акъайыны къаргъады, озюнинъ огъурсуз такъдирине океленди ве бутюн кучюнен алладан ярдым истеди.
Я бичаре ана даа не япа биле?
Эр шейден къоркъунчлы, агъыр, юрекни тешкен, зеэрлеген шей—Гульнарнен корюшюв, онъа озь тувгъан бабасынынъ япкъан джанаварлыгъыны бильдирюв эди.
О, ана, бирден-бир севимли къызына, бойле хайырсыз хаберни айтаджакъ, оны оплайджакъ, оны насиатлайджакъ ве бу чокътан берли бекленильген бахт эди, деп сёйлейджек.
Бу мумкюнми!?

Гульнар тап акъшам олгъанда кельди.
О, болдургъан ве гонъюльсиз киби корюльди.
Гульсумбиби лафыны ярынгъа къалдырмагъа истеседе, лякин къызнынъ озю онынъ юрегини ачмасына меджбур олды.
Даа фереджесини чыкъарып етиштирмезден, айретте къалып:

— Анай, сиз агълайсызмы?
Не олды, бабамнен къавгъа эттинъизми?— деп сорады.

— Бабанъ, олмайджакъ, меним джанымны агъырттырды,— деди о, озюни гюзельдже тутаджакъ олып.— Фередженъни чыкъар, меним яныма кель, отур.
Мен санъа озюмнинъ яныгъымны, дердимни айтайым... 
Гульнар фереджесини чуйге асты, анасынынъ янына барып отурды ве козьлерини онъа тикти.

— Балам, бугунден итибарен, байнынъ эвине барма.
Бабанъ эмир этти...— деди анасы Гульнаргъа.

— Эписи бумы?
Ах, мен о эвни асыл кореджегим биле кельмей!
Лякин бу мумкюнми?
Ишлери чокъ.
Озьлери чагъыралар.— Бир аз токътап, Гульнар, даа сонъ, девам этти:—Ана, сиз эслейсизми, сонъ вакъытларда, байнынъ эвинде, меним устюмден кулип, чешит шейлер айтып башладылар.
Мен якъынлашкъанда, лафны кеселер, Нуриниса исе, йылан киби, шимди зеэринен якъаджакъ киби.
Бугунь эвге къайтты, яхшы олды.
Асыл ачувымдан патлайджагъым, ана.
Я бабам манъа не ичюн анда бармасын, дей?

Гульсумбиби, бабасына энди зияде агъыр олгъаныны факъырлыкътан-ёкъсузлукътан къуртулывыны ялынъыз Гульнарнынъ акъайгъа чыкъывунда олгъаныны бильдирди:

— Сиз не демек истейсиз, ана?
Ачыкътан-ачыкъ айтынъыз!— деп эеджанланды къыз.

— Балам, эгер сен бахтсыз ве мутебер ананънынъ сыздагъан ярасына туз сепмейджек олсанъ, онынъ юрегининъ къанлар ичинде богъулгъаныны истемесенъ, бабанъ кетирген янъы хаберни санъа айтырым.

Гульсумбиби къызына самимий, яш толу козьлеринен бакъты.

— Ана, сёйленъиз чабик, не олды?
Ничюн къалтырайсыз?— деп Гульнар козьлерини ялтыратып анасына якъынлашты.

Ана козь яшларыны токътаталмады.
Окюрип агълай-агълай, ынъранып, къызына, бабасы кетирген дешет хаберни айтты.
Гульнар эсини джойып, башыны анасынынъ тизине ташлады.
Чокъ вакъыт къыбырдамай ятты.
Сонъ, бирден, башыны котермей, бутюн къуветинен, джан аляметинен къычырды:

— Аначыгъым, аллахтан олюм истенъ, манъа!..
Олюм, чабик!..— деди ве кене эсини джойып, серилип къалды.

### 2

Шакир-атанынъ огълу джигер хасталыгъындан ольди.

Келини балаларыны ташлап, акъайгъа чыкъты.
Бойле яныкътан сонъ, къарт даа зияде чёкти, бели букленди, козьлери даа да зайыфлашты.
Оксюз торунларыны агъыр, такъаттан тюшкен чыдамлы эмегинен бакъалмагъан бу къарт, озю ве торунлары ичюн бир эски эвни ве зенаат хаиесини къалдырып, къалгъан бутюн эв-баркъыны, азбарыны сатмагъа меджбур олгъан эди.
Бу да онынъ яралы юрегини даа зияде ашай, йыкъа эди.
Бу къаарь-къасвет ве яныкъ устюне, къартнынъ башына, кене де, бир агъыр ал даа тюшти: насылдыр бир аякъкъапчы онынъ шегиртини алдатып, озюне алды.
О, бир озю къалды.
Бунъа бакъмадан, Шакир-ата олгъан кучюни ишке бере эди.

Эр кунь танъ къаранлыгъында ишке башлап, акъшам намазына къадар ич бир якъкъа къыбырдамай ишлеген Шакир-ата, бугунь ишханеден уйледен эвель чыкъты.
О, дувалгъа таяна-таяна, элиндеки таягъыны авуштыра берип, эр адым аткъан сайын, энди чокътан айтып алышкъан «эй, аллам» ны айта берип, къары ирип сувгъа, балчыкъкъа богъулгъан аралыкътан чыкъты.
Къаратайнынъ демирджи дюканы янында, ёл агъызында токъталды.
Таягъына таянып, орталыкъкъа бакъынды, демирджи дюкянында ят адамлар олмагъаныны корьген сонъ, дюкянгъа таба айланды, топракътан ясалгъан тамбур устюне отурды, нефеси-нефесине кельген сонъ, яваштан сёйленип башлады:

— Такъдир — кесерткиге ошай,— деди Шакир ата.
— Бакъ, меним чырагъым, орталыкъ насыл денъишип тура!
Бирисининъ къолу узун, о узанып коктен йылдыз ала, дигери исе, къолунен озь джебине киралмай, къолу къыскъа...
Дюнья айланып Шах-Машрабгъа теменна бергенде, о онынъ аркъасына тепменен ургъан.
Эм яхты япкъан.
Дюнья къанджыкъ.
Онъа бу пек ляйыкъ...

— Баба, даа не олды?— деп раатсызланып сорады Къаратай.
О, айтыладжакъ шей догъру-догърудан, къыскъадан айтылса, севе эди.— Келининъиз балаларыны сизге ташлап-кетип, акъайгъа чыкътымы?
Ишиттим.
Не япарсынъ?
Бизим заманымызда тюшюнджеден эр кеснинъ башы шишти.
Акъ падишах, анълашыла, эр кесни гъаип этеждек.
Баткъайды о дженк!
Ачлыкъ, паалылыкъ...

Шакир-ата отургъан еринде ачувнен таягъыны ерге урдуда:

— Мен онъа багъчалар акъкъында, о манъа дагълар акъкъында.
Мен шекер дейим, о шап...
Тахирджан тонракъкъа кирген сонъ, мен келин акъкъында тюшюниримми!
Дженк, дейсинъ?
Тахт да тургъан Николай сенинъ, меним кибилернинъ къайгъысыны чекеджекми?— деп Шакир-ата умюдсизликнен къолуны котерди.— Эй, Давут азретлерининъ эшкъына сен бу корюгинъни, джан-джунынъны бир аз токътат!..

— Сизнинъ истегенинъизни ерине кетирмеге баш устюнде азырым!— деди де, Къаратай чюкючини ташлады, корюгининъ сапуны йиберди, къарткъа юзюни чевирди.

— Мирзакаримбай эвлене эмиш, хаберинъ бармы, гъафлет инсан?— деди къарт яваштан.

— Я манъа ондан не?— деди Къаратай багъырып.

— Ашыкъма, сонъуна къадар айтайым.
Кимге десе, Ярматнынъ къызына!— деп Шакир-ата дерди туткъан адам киби башыны къакъытты.
Къаратайнынъ бирден чырайы агъарды, тюшюнджеге далды.

— Меним Ёлчы ичюн юрегим агъыра,— деди къарт.
— О, бу къызны севе.
Бу санъа беллими?

Къаратай башыны «эбет» деген киби саллады.
Сонъ, энъсесини къашый-къашый къарттан:

— Догърумы?
Ким айтты?— деп сорады.

— Сен билесинъ де я, меним къартийим, базы вакъытларда хаста бакъа.
Не япайыкъ, факъырлыкъ-фукъарелик белясы.
Тюневин байнынъ торунчыгъыны бакъмагъа баргъан.
Анда ишиткен.
Байларнынъ тиллери тикиш тикиджининъ макъасындан да кескин ола.
Ярматны къандыргъанлар.
О, къайыл олгъан.
Ана-мына дегенджек, никя да къыярлар.
Пахыл киби Ёлчы да ёкъ.
Не вакъыт келир экен!
Кельсе де не япа билир?
Яш бала.
Фукъаре...

— Не де намуссыз, не де копек экен!— деп Къаратай сёгюнип, байны сокъуп-чыкъармагъан ери къалмады.— Чиркеф къаргъа!
Чечекке, даа ачмагъан чечекке узангъан!
Эписини пара япа.
Делирди, намус, видждан не олгъаныны унутты!
Шимдичик базардан, бурнуны котере берип, кечип-кетти бу ерден.
Хынзырнынъ башыны чёкючнен уруп яраджакъсынъ...

— Балабан савап олур эди, амма, чареси ёкъ!— деп, таягъына таянып-тирелип турды ве:

— Ёлчы койден къайтып кельсе, биз онъа бир акъыл огрете билирмизми, бильмемизми?..— деп сёйленди къарт.— Сен бир тюшюнип бакъчы... 

— Я барып да, Ёлчы кельгенге къадар олар ишни битирселер?— деп раатсызланды Къаратай.

— Тюшюнип бакъ, Къаратай, Ёлчыгъа ярдым эт.
Бир озюни къалдырма.
Яныкътан букленмесин, йигит.
Башыны асмаса, яхшы олур.

Шакир-ата терен нефес алды, «ах» чекти, козьлеринде козь яшлары корюльди...— Эйгиди арсыз, бедбахт дюнья!
Къаратай, сенде бир тотлы капик тапылмазмы?
Насым ёкъ.
Сабадан берли ичмедим...

Къаратай башыны саллап, «ёкъ» деди.
Лякин, озь бабасы киби севген шу гъарип къарткъа бир капик биле тапып бералмагъанына, озь-озюне джаны агъырды, аман озь къутучыгъы ичиндеки насны бир кягъытчыкъ ичине тёкти, сарып къарткъа берди.
Шакир-ата бунъа даа алла бинъ кере разы олсын айтып, дуа этти.
Сонъ, таягъына таяна-таяна, аякъларыны зар-зоруна сюйреп, демирджи дюкянындан чыкъты.

Ондан сонъ Къаратайда ишханеде чокъ отурмады.
Байгъа къаршы олгъан ачуву, досту Ёлчынынъ ве къызнынъ такъдирлери, оны пек раатсызлады.
О, чалышып оламады.
Энъ керек ишлерни чабикликнен япып, ишханеден чыкъты, тыш тарафтан къапыны къапатты, онынъ къаршысына недир бир шей таяндырып, чыкъып кетти.

### 3

Гульнар учь кунь джеэннем азабында чекишти.
Анасындан бу хаберни ишиткенден берли, онынъ агъламагъан бир куни биле ёкъ эди.
Чырайы къачты.
Янды-якъылды.
Эгер де къыз башкъасыны севмеген олса, эгер де бу ал эвельден, апансыздан парчалангъан булутнынъ бир кесечиги киби, бир ан онынъ хаялына кельген олса, шим-ди анасынынъ айткъан къара хабери оны олюм дереджесине кетирмез эди.
Онъа ошагъан даа пек чокъ факъыр-фукъаре къызларынынъ башларына, хусусан дюльбер сойларынынъ башларына, кельген бойле аллар, меним башыма да алланынъ язысыдыр, олюм зарурий шей олгъаны киби, не япайым, Мирзакаримбайгъа къадын оладжагъымда зарурий шейдир дер эди.
Бу афаткъа, бу дешетке деф олунмаз адиседир деп, баш эгер ве шимди онъа о къадар агъыр олмаз эди.
Бабасынынъ залымлыгъына да, бельки козь юмып олыр эди.
Лякин къыз бутюн къальбинен, юрегинен, бутюн гонъюль ве барлыгъынен дюльбер ве къуветли, саде ве мераметли Ёлчыны севди.
Онынъчюн де къызаргъан ве чылпыкъ козлю, эчки сакъаллы, къалтыравукъ къарт онынъ хаялына кельгенде, гонълюнде, ялын киби нефрет фышкъыра эди.

Гульнар не япсын?
О юрек яраларыны кимге айтсын?!
Бу белянынъ астындан чыкъмакънынъ чареси ёкъ.
Эвде эр шей онъа ят.
Бабасы да.
Атта, анасы да.
Ана ве бабасынынъ изини олмадан о, азбар къапыдан биле чыкъмагъа акъкъы ёкъ эди.
Кимге сыгъынсын?
Анасынамы?
Я козь яшларыны акъызып, оны къандырмагъа чекишкен, такъдирге баш эгмесини теклиф эткен, анасы да, я!
Бабасы?
Онынъ акъкъында не айтмакъ мумкюн?
О, байнынъ истегини, къызы ичюн, къадыны ве озю ичюн — бутюн аилеси ичюн, буюк бахт ве энъ юксек алидженаплыкъ, деп беллей.

Ярмат сонъки куньлерде бусь-бутюн башкъа олды.
Юрюшини биле денъиштирди.
О, къолларыны бельбагъына кыстырып, бёдене юрюшинен кирип кельди.
О, башта бойле дегиль эди.
Энди байдан-киевинден эвине къайтаркен, эвде эр вакъыт къадынынен яваш, ишмарнен лакъырды этип башлады.
Энди эвде, баштаки киби, серт къычырувлар ерине, муляим сёзленюв, козьлерде мераметлилик ве джыллылыкъ сезиле эди.
Къолунда, сыкъ-сыкъ, бутюн омюри бою ич бир дефа корюльмеген чытырдагъан кягъыт паралар корюле эди.
Къызынынъ козь яшлары оны аз раатсызлай.
О, буны, акъайгъа берильген къызларнынъ эписининъ башына келип-кечкен шей, деб сая эди.

Гульсумбиби, башта, къызынен берабер агълап юрди.
Сонъ, такъдирнинъ язгъанына коре, курешнинъ файдасыз олгъаныны анълап, башына кельген белянен разы олды.
Ана юреги шимдиде азаплар ичинде.
Лякин о, энди бутюн къуветини къызынынъ козь яшларыны токътатмакь, оны къандырмакъ, юрегининъ агъырысыны ятыштырмакъ ичюн бере.
О, къызынынъ гонълюни алмакъ ичюн, эшанларнынъ къадынларындан ишиткен «китап» сёзлерини де айта эди.
«Бу дюньяда чекишкен ве эзильген къадынларны, къыямет къопкъанда, пейгъамберимизнинъ къызы Фатимебиби озю дженнетке алып кетеджек»— дей эди.

Гульнар бутюн вакъыт Ёлчы акъкъында тюшюне ве оны сабырсызлыкънен беклей эди.
Лякин о, ёкъ.
Кеткенине бир афтадан зияде олды.
Эгер о кельген олса, бир шейлер этип, хабер этер эди.
Лякин кимерде бир Гульнар сезеклене: «Бельки къайткъандыр, къайдан билейим?
О да, меним киби, бир бичаре, бельки бир кошеде пусып ятып къалгъандыр?»— деп хаяллана эди.
Ёлчы!
Онынънен бир ан корюшседе, онынъ кокрегине башыны эгседе, юрегининъ насыл ургъашлны ишитсе де!
Бу къапкъандан чыкьмакънынъ чаресини сорасада!
Лякин о къайда?
Буни насыл бильмели?
Эвде онынъ аданы биле анъмакъ мумкюн дегиль.
Дегиль тек бабасынынъ янында.
Атта, анасынынъ янында да.
Энди анасы ичюн де о, «башкъасынынъ малы» сайыла, Ёлчы исе, «башкъа бир киши».

Къыскъа къыш куню Гульнаргъа сонъсуз корюльди.
Лякин акъшам да онъа бир шей кетирмеди.
Пенджереден, чыплакъ тереклернинъ путакъларынынъ уджларында къонаяткъан кунешнинъ шавлеси титрегени, къомшу эвлернинъ тёпелеринде ачыкъ-сувукъ къыш авасында оджакъларнынъ бурулып кеткен мавы тюс тютюни корюле эди.
Лякин къызнынъ хаялында, тек бир шей тура эди: «Ёлчы къайда?
Мен буны насыл билейим?»

Беклемеден Гульнарнынъ къулагъына яваш бир пысырды ишитильди.
Къыз динъленип, пысырды чыкъкъан тарафкъа бакъты.
Сандал башында отургъан Гульсумбиби аджыныкълы-аджыныкълы шикяетлене эди.
«Меним бахытсыз такъдирим.
Къапыма карнай-сурнайларыны чалдырып, достлары ве аркъадашларынен берабер киевим келир, деп ишана эдим.
Мен онынъ башына къушларнынъ къанатларындан тадж кийдирир эдим, деп тютюне эдим.
Лякин булар, коресинъми, бир къарт къадынны алып кеткен киби, дёрт-беш къадын, имам, софу келип, адети узре окъулгъан шейни окъып, сонъ, меним бирден бир къызымны, тойсыз-йырсыз, оюнсыз-къуванчсыз алып кетеджеклер.
Мен исе, агъызыма сув алгъан киби, агъызымны къапатып, янып-куйип къаладжагъым.
Ах, алла-танъры сизни сабагъа къадар чыкъармагъайды..»

Гульнарнынъ юреги чапаланды.
О, якъын кунльлерде той оладжагъыны, эркеклернинъ энди анълашкъанларыны ве бабасы анасыны тенби эткенини анълады.

Гульнар пенджереден чекильди, сонъ, оджакъ башында, янъычыкъ тынгъан анасынынъ янына, аякъларыны къатлап отурды ве онъа сыгъына берип, таянды.
Дерсинъ, бунынънен о, бутюн яныгъыны анълатмакъ истей эди.

— Ана, бабама ялварсанъ, ашыкъмасын,— деп ялварды Гульнар.— Бирден-бир къызынынъ истегине де къулакъ ассын.
Фукъареликте олсада, сизнен, бир къач вакъыт даа яшайым.
Айрылмакъ истемейим.
Башта, бу арангъа ошагъан эвчигимизни севмей эдим...
лякин шимди...
Шимди бу арангъа ошагъан эски эвчигимиз манъа байларнынъ сарайларындан бинъ кере яхшы корюле!..

— Ах, меним балам, бабанъ меним сёзлериме текаран да олса, къулакъ асса!...
Келе, кельген сайын янъы-янъы хаберлер кетире: элли башы ойле айткъан, элли башы бойле айткъан...
Рабби яраббим...
Ольгейдим де, къуртулгъайдым!— Гульсумбиби тынды, къызына бакъты, терен нефес алды:— Бакъ кузгюге.
Учь кунь ичинде хаста яткъан киби денъиштинъ.
Озь-озюнъи ошама, балам.
Бойле бахтсызлыкъ тек сенинъ башынъда дегиль.
Бирилери яшларгъа чыкъалар, дигерлери...
башкъаларына.
Алла, анълашыла, сенинъ йылдызынъы онъа догьурткъан.
Не япаджакъсынъ, чаремиз ёкъ...

— Йылдызым ольгейди, анам.
Янмаздан эвель, сёнди о.
Башыма афат олып тюшти...
Ана, сиз мени, озюнъизден беш-алты кунь даа айырмасанъ...
Бу меним сонъки арзум, истегим...— деди Гульнар.

Ана ве бала чокъ агъладылар.
Оджакътаки атеш, яваш-яваш, кульнен къапланмакъта эди.

## XII

### 1

Вакъыт, акъшам эзанына якъын эди.
Къаратай къадынынынъ къойып берген шинъген маш шорбасыны ашагъаy сонъ, сандал устюнде тыныкъ-тыныкъ янгъан чыракънынъ ярыгъына бакъып, бир шей айтмай, отура эди.
Онынъ яры ач-чыплакъ балалары, эски кийиз устюнде, бири-бирлерининъ аркъаларына минип ойнай, орталыкъны тоз-думангъа богъа, сес-шамата чыкъара эдилер.
Лякин о, бир шей ишитмей, бир шей корьмей эди.

Къызгъын табиатлы демирджининъ юреги шу куньлерде эр саат янъы бир ой, янъы бир фикирнен яшай эди.
Бутюн тюшюнджеси, досту Ёлчыгъа ярдым япмакънынъ чаресини къыдырмакъ эди.

Мирзакаримбайнынъ эвинде нелер олып кечкениниъ эписини, Шакир-атанынъ къадыны Къумру айдан ишитип биле.
Эр шейге къулакъ асмагъа бильген, лафазан Шакир-атанынъ къартийи, бир маначыкълар тапып, Мирзакаримбайнынъ эвине сокъула, байнынъ эвинде ишиткен шейлерини акъайына айта, акъайы исе, Къаратайгъа етиштире эди.
Лякин, бунъа бакъмадан, олар, тойнынъ не вакъыт оладжагъыны анълап оламай эдилер.
Адет олгьаны киби, бойле шейлер эр вакъыт гизли-сырлы япылгъанындан, Къаратай чокъ раатсызлана эди.
О, эгер де бу афта той оладжакъ киби олса, къадыныны Гульнаргъа ёллап, оны бир ёллар тапып, эвде алып, я койге, Ёлчыгъа йибермекни, я да башкъа бир ерге гизлемекни ойлангъан эди.
Лякин сонъ, онда ышанчсызлыкъ догъду оны танымагъан-бильмеген адамнынъ сёзюне Гульнар инанырмы?
Онынъчюн о, бу иштен ред этти ве башкъа къараргъа кельди.
Саба эрте койге кетмек, Ёлчыны чабик кетирмек ве берабер арекет этмек.

Къаратайнынъ къадыны эвни джыйыштырып-сипирген арада, азбар къапу къакъылды.
Къаратайнынъ къадыны акъайына:

— Азбар къапу къакъыла, чыкъып бакъсанъ, — деди.
Къаратай чыкъты.
Азбар къапучыгъы янында Ёлчы турмакъта.
Оны азбарда ташлап, озю эвге ашыкъты.
Къадынына софа да отурмасыны теклиф эттип, балаларны ызгъыштырды, сонъ, мусафирни чагъырды.

Ёлчы онъа бакъып къалгъан ялтыравукъ козлю балачыкъларнынъ янындан кечип, сандал башында отурды.
Беш яшындаки Тургъунбай Ёлчынынъ кенъ ве къуветли омузларына бакъып:

— Сиз такъатлисизми, бабаммы?— деп сорады ве утанып, сандалнынъ ёргъаны тюбюне башыны сокъты.

— Бабанъ такъатлы, торуным,— деди Ёлчы, баланынъ башыны сыйпап.

Къаратай, койде не бар, не ёкъыны, къардашларыны сорады.
Сандал тюбюнден чайникни чыкъарды, дастархан ачты, устюне арпа питеси къойды.
Ёлчы, озюнен берабер къыз къардашыны кетиргенини, шимди оны байнынъ эвине ташлагъаныны, озю нее, оны корьмеге кельгенини сёйледи.

Къаратай чокъ вакъыт озюни тутты, олгъан вакъианы айтып да, йигитни эеджанландырмакъ истемеди.
Лякин олгъан шейни гизлемек, мумкюн дегиль эди...
«Айтмамакъ,— тюшюнди о, Ёлчы бильмейип, ярын бир ерге чыкъып кете биле, сонъ даа да ярамай...»

Къаратай буюк огълуны анасынынъ янына йиберди.
Кичкенелери, энди сандал башында юкълап къалгъан эдилер.
Тек бириси, узун кирпиклерини ойната берип, къара козьлерини къаплагъан юкъуны къувмагъа тырышыр эди.

— Ёлчы, меним къыйметлим,— деп башлады демирджи,— сени беклеп-беклеп узюльдим, талдым.
Ярын, сабадан санъа, койге кетмеге азырлангъан эдим.
Яхшыки, озюнъ етип кельдинъ ве бугунь бизге кирдинъ...

— Он кунь ичинде тап о къадар сагъындынъызмы?
Ёкъса даа башкъа шейми?..
деп кулюмсиреди Ёлчы.

— Сагъындым...
ве сонъ...— Къаратай чекильди, юмругъынен сандалгъа таянды, достуна таба эгильди.— Мында бир ярамай иш чыкъып къалды.
Санъа тие.
Лякин...
Сен демир киби къависинъ.
...Чыдарсынъ.
Акъикъий йигит, яшын-йылдырым урса биле, аякъ устюнде къалгъан сойыдыр.

— Не олды?— деди джиддийликнен, раатсызлыкънен Ёлчы.

Къаратай бир шей айтмады, башындан тахиесини чыкъарды, сандал устюне атты ве артыкъ созмагъа меджалы къалмагъанындан, сёйлемеге башлады:

— Сен Гульнарны севесинъ, эльбет, догърумы?
О да сени.
Мсселя, Тахир ве Зухра киби...
Лякин къырмызы ве беяз гуль арасында тегенек осюп чыкъкъангъа ошай.., Озюнъ бир тюшюнип-ойланып бакъ.
Анъларсынъ...

Демирджи сандал устюне абынды, сонъ, козь къыйыгъынен йигитке бакъты.
Ёлчы бойле бакъкъанда озюню джоймагъангъа ошаса да, пиала туткъан къолу къалтырай эди.
О, башыны котермей яваштан сорады:

— Ким о?
Сёйле...

— Бай, сенииъ дайынъ, эвленмеге истей!— деп Къаратай даяналмай, ачувнен сёгюнди.

Ёлчы даа зияде букленди.
Пиаланы къойды.
Къашларынынъ арасында къан дамарлары къабарды.
Козьлери сыярды.

— Зулум, хорлав бу къараргъа бара экен даа, Къаратай ака!
Бундан да бетерини тюшюнип тапмакъ мумкюи дегиль!— Йигит ачувындан бутюн кевдесинен къалтырады.— Мен Гульнарны севгенимни биле эди де!— деп ынъранды.

— Биле эдими?— деп Къаратай Ёлчынынъ сёзюни кести.

— Биле эди,— деди Ёлчы.
— Бу яз памукъны корьмек ичюн бай тарлагъа чыкъкъан эди.
Мен онъа бутюн памукъ ерлерини косьтердим.
Берекет буюк олгъаныны корьди.
Эр бир тюпте къозакълар япырылып къалгъанлар.
Пек мемнун къалды.
Бутюн вакъыт меним омузумны таптап, макътады.
Бутюн тарлаларны бакъып чыкъкъан сонъ, бизлернен — ыргъатлар ве хызметкярларнен отурып чай ичти.
Чешит тюрлю икяелернен эр кесни кульдирди.
О, тильки киби айнеджи.
Керек олгъанда ыргъатларнен шакъа этмеге де биле.
Меним устюмде де шакъа этмеге башлады.
«Ёлчы, деди о, сенинъ этрафынъда чокъ къазах чалыша.
Сен оларгъа алыштынъ.
Бирде-бир къазах къызыны сайла, эм чалышырсынъ, эм де йырыны динълерсинъ».

Мен исе:

— Озюмнинъ севгеним бар, даа башкъаларына козь атмакъ не керек?—деп джевап бермеде, Ярматкъа козь къыпам.
О, бир кереден анълады.
«Ойле десе, торун!» — деди ве кульди.
Сонъ, бир кере даа кузьде, багъчада бизни Гульнарнен лакъырды эткенимизни корьген эди...— Ёлчы юмругъуны тизине урды.— Биле эди, копек!
Бойле ашалыкъны ондан тюшюмдеде беклемеген эдим.
Онынъ башыны сувурып атмакъ аз!..

— Намуссыз, видждансыз!— деди Къаратай.— Асыл да, эписи байлар шайлар.
Темиз къальбли, догъру адам ич бир вакъыт бай олмаз.

— Намус, видждан...
Пара — мына оларнынъ намуслары!
Виджданлары да, къуветлери де!

Ёлчы чабикликнен еринден турды.
Къаратай онынъ элинден тутты:

— Токъта, не къараргъа кельдинъ?

Йигит токъталды, достуна тараф чеврильди.
Бакъышы джылынды.

— Гульнар не япа экен?..
Елчынынъ сесинде азгъана сакъынув алямети сезильди.— Мен онъа шекленмейим, лякии...
ким биле.
Бельки анасынен бабасы зорнен къандыргъандырлар, бельки къайыл олгъандыр...

— Догъру,— деп разы олды демирджи.

Ёлчы терен, агъыр нефес алды.

— Лякин онынънен насыл корюшмели?

— Бу иш...— деди Къаратай, тюшюнип.— Сен билесинъми...
сен, шимди барып ят.
Юкъла.
Ёлдан кельдинъ, болдургъандырсынъ, эм энди, вакъытта кеч олды.
Ярын исе, Ярматнынъ эвине къардашынъны ёлла.
Къыз, эгер де сени севсе, сенинъ къардашынъа да яхшы бакъмакъ керек.
О вакъыт анълашырсыз, къаранлыкъча бир гедже, гизлиден бир ерге ёнелерсиз.
Ойле олмаса, къолунъны салларсынъ ве, весселям!

Ёлчы ич бир шей айтмады.
О, сандалгъа эгильди, пиала ичинде къалгъан сувукъ чайны алып ичти ве къапугъа тараф догърулды

— Сен ашыкъма, чалыкъланма.
Эр шейни ойле яп, кимсе дуймасын,— деп акъыл огретти Къаратай, Ёлчыны азбардан озгъарып чыкъкъанда.— Эгер де ярдым керек олса, айтырсынъ...

Гедженинъ къаранлыгъындан йылдызлар даа зияде ярыкъ яна эдилер.
Чевре-этраф — тынчлыкъ.
Тек, аякълар астында, парланыкъ джам парчалары киби, ёлнынъ бузлагъан чамур парчачыкълары гъычырдай эдилер.
Бир озю, геджелейин, кетеркен, башына тюшкен белянынъ агъырлыгъыны даа зияде анълады.
Онъа ойле кельди ки, юрегинде онынъ киби, бинълернен, эмекдарларнынъ, алдатылгъан мазлумларнынъ, хорлагъан, ач ве чыплакъ ана-бабаларынынъ, агъа къардашларынынъ яныгъы ве ынджынувлары къайнай эди.
Йигитнинъ гонълюни ачув ве питикъам арзусы къаплады: инсафкъа-адалетке, акъикъаткъа, намус ве эдебке ят олгьан бу омюрни, бутюн бу адетлерни, заманны аякъларынен таптамакъ, йыкъмакъ, якъмакъ истеди.

Вакъыт, энди яры геджеге якъын эди.
Ёлчы байнынъ азбарына кетмеге истеди.
Мирзакаримбайнынъ эви онъа энди зиндандан да бетер корюле эди.
Онынъ яшагъан дым ве сувукъ эди.
Кирленген, чуллангъан ёргъан ве тёшелери, куеден корюльмеген эски чайник, ашалгъан лезетсиз ювундыкъ — ыргъат омюрининъ бутюн зорлыкълары, бутюн чекильген аизарлар ялынъыз Гульнарнынъ хатыры ичюн — онъа къавушмакъ, бахт умюди ичюн эди...
Я шимди? 

Ёлчы джами янына кельгенде, онынъ янындаки къалдырымгъа чёкти.
Ялын-атеш ичинде къалгъан башыны, эки къолунен тутып-сыкъып, тюшюнджелер ичинде къалды.
Сонъ, апансыздан секирип турды ве Гульнарларнынъ эвлерине таба ёнельди.
О, козь яшларыны тёкип чекишкен, юкъусуз геджелер кечирген севгили къызынынъ эвини корьмеге, онынъ диварларыны опьмеге исте ди.

О даа он адым биле атып етиштиргени биле ёкъ эди, къаранлыкътан:— Ким бу?— деген кескин, эеджанлы сес ишитильди.

Елчы апансыздан чыкъкъан бу сестен сескенди ве токъталды:

— Бу меним,— деди Ёлчы.

Ярмат онъа якъын кельди.

— Ёлчы?— деп шашты Ярмат.
Сонъ, шубеленип этрафкъа бакъты.

— Не вакъыт кельдинъ?

— Бугунь акъшам.
Неге бу къадар эеджанлысыз?
Не олды?

— Вакъытсыз юресинъ...— деп къаба сёйленди, Ярмат.
Сонъ, кене де этрафкъа козъ этти.

Ёлчы, Гульнарнынъ бабасы, Ярматнынъ сувукъ къолуна япышты.

— Ярмат ака, не олды?
Менден не гизлейсиз?

— Эсимни джойгъангъа ошайым.
Алла къаргъаса керек!
Ёлчы, сен мында ялынъызсынъмы, ёкъса даа бир кимселер бармы?
Мында не япасынъ?

Ёлчы не япаджагъыны-айтаджагъыны бильмей, Ярматны къучакълады ве эеджаннен сорады:

— Сиз не ичюн бойле къалтырайсыз?
Белягъа огърадынъызмы?
Тез айтынъыз!

Ярмат богъулды ве козь яшлары арасындан айтып йиберди:

— Къызым джойылды.

— Не вакъыт?
Насыл?

— Мен Салимбайваччаны...
эх, ёкъ, Хакимбайваччаны вокзалгъа алып кеттим.
Фергъанагъа озьгардым.
Бир саатен сонъ, эвге кельдим.
Эвде — ич ким ёкъ.
Къапу, артынаджек ачыкъ...
Бирраз вакъыт кечкен сонъ, Гульсумбиби кельди.
О, байнынъ эвинде эди.
«Къызым къайда?» деп сорайым.—«Эвде эди, къайда оладжакъ!» дей о.
Эр ерни къыдырып чыкътыкъ — ёкъ.
Бойле къаранлыкъ геджеде къайда кете биле?
Ёлчы, догърусыны айт, сен...
бильмейсинъми?

— Бу не ашалыкъ, не къадар ашалыкъ!— деп къычырды Ёлчы ве бирден башыны асты, джамининъ демир азбарына таянды, таш киби къатып къалды.

Ярмат онынъ элинден чекти ве къарыкъ сеснен сёйледи:

— Корем, сен къабаатлы дегильсинъ...
Лякин, ялварам, ич кимсеге бир сёз айтма!..— Тайып-йыкъылып къарт къаранлыкъ ичине атылды, айланмада гъаип олып кетти.

Гульнарнынъ гъаип олувы, Ёлчыны яшын ургъандай урды.
О, бу ерде къыбырдамай чокъ вакъыт отурды.
Ялынъыз, гедже къаравулысынынъ, тамам къулагъы тюбюнде шатырдаткъан-шатырдавыгъынынъ сеси оны сескендирди.
О, къаравулнынъ янындан бирден чекильди ве ёл бою кете берди.

Ярматнынъ азбар къапусы япыкъ эди.
Азбарда, дерсинъ ич кимсе ёкъ, сес-солукъ чыкъмай, чым-чырт.
Бу, Ёлчыны даа зияде эеджанландырды.
О, Гульнарнынъ тувгъанларыны аджыды.
Чешит тюрлю лафлардан себеп, олар бу яныкъны гизлемеге борджлу эдилер.
О, агъыр нефес алды, Гульнар акъкъында даа терен тюшюнджелерге далды ве къайда кеткенини бильмей, кете берди.

Хаялына кельген бинъ бир тюшюнджелерден эки шей Ёлчыны пек раатсызландырды.
«Менден чокъ вакъыткъа къадар ич бир хабер ёкъ эди»,— деп озь-озюнен лакъырды этти Ёлчы.— Къыз корюшювден умюдини кесип, къарт байнынъ къолуна тюшмектен, олюмни хайырлы сайды.
Къаранлыкъ геджеде бир ерде, я озюни асып-богъуп ольдюре биле, яда, бир ерге ата биле...» Ёлчынынъ тенинде къырмыскъалар чимирдештилер.
Козьлери огюнде, къаранлыкъ ичинден бири-биринден къоркъунчлы корюнишлер пейда олмакъта эди.
«Я, бельким алып къачтылар?
Я буны ким япа биле?
Не ичюн?» «Алып къачтылар», деген шей акълына кельгенде, ким олгъанларыны аз да олса дуйса!
О вакъыт, оларнынъ юзлернен коллары олса биле, оларнен исаплашыр эди!

Бойле агъыр тюшюндже ве яныкъларнен о бир къач мааллени айланды.
Эр шейге мукъайтлыкънен бакъты, чыкъкъан эр бир сесни динъледи...

Сувукъ даа да зияделешти.
Сувукътан кевдеси сыкъылды.
Сувукътан таш киби къаткъан чызмаларынынъ ичинде аякълары бузлады.
Лякин, Ёлчы, бир шей дуймай эди.
О, къаранлыкъ сокъакъларда юрмекни девам этти.

Шеэр устюнде айнынъ бакъыр парчасы котерильди.
Ёлчы Анхорнынъ ялысына чыкъты.
Сув тыныкъ ве сырлы толкъунлана, ялыгъа уруна, айнынъ нурларындан ялтырай.
Ялы кенарында, чыплакъ тереклернинъ пытакъларыны ель саллай.
Ёлчы сакин, тыныкъ, гизли-сырлы акъкъан озеньге чокъ бакъып отурды.
Сонъ, бирден къоркъунчнен тюшюнди.
«Эвден оны ким алып къача биле?
О озюни сувгъа атса керек.
Анхор олардан узакъ дегиль.
Елчы эр кунь атларны сувармагъа мында алып келе эди.
Шимди, Анхор да онъа титис ве къоркъунчлы кельди.

Озь-озюнен лакъырды эте берип, делирген адам киби, о Анхор бою даа чокъ юрди.
Ялынъыз саба хоразларнынъ сеслери чыкъмагъа башлагъан, якъын джамилерде эзан сесини ишиткен сонъ, демирджининъ эвине къайтты.

Ярмат элли башынынъ эвине кельди, къоллары агъыргъангъа къадар азбар къапуны къакъты.
Вакъыт кеч эди.
Эр кес юкълай эди.
Бузлагъан чамур парчалары ичинден таш тапты ве къапуны даа зияде къакъмагъа башлады.
Ниает, къапунынъ аралыгъындан ярыкъ корюльди.
Ярмат бир енгиль нефес алды, терлеген манълайыны сильди.
Къапу артындан элли башынынъ юкъулу, сомурдангъан: — Ким о анда?— деген сеси ишитильди.

Ярмат сесини чыкъаргъанынен, зынджыр такъырдады, къапунынъ бир тарафы ачылды.
Ярмат, тар кечитке сокъулды.
Бир къолунен устюндеки агъыр тонунынъ этеклерини, экинджи къолунен тютюген идарени тутып, ярыкълатып, даа юкъусы ачылмагъан козьлеринен, элли башы Ярматкъа бакъты, сомурданды:

— Яры гедже, бу насыл шамата?

Ярмат афу истер киби, чамурлу къолларыны кокюсине къачлап, сёйледи:

— Меним башыма бахтсызлыкъ авдарылды, Алим-ака!
Къызым джойылды.
Къайда гъаип олды, бильмейим...

— А-а!..— Алимханнынъ юкъулы козьлери патлайджакъ киби ачылдылар.— Сёйле, о насыл ола да, джойыла!

Ярмат сырасынен айтмаса да, эр алда, не олып кечкенини анълатты.
Элли башы Ярматнынъ айткъаныны динълеп, бутюн дикъкъатыны бир нокътагъа догърултты ве пек разысызлыкънен бурныны чеке берди.
Ярмат айтып битирген сонъ, чыракъны онъа туттырды, сонъ, тонына яхшыджа сарынды, пармакъларындаки юзюклерни тюзетти ве соравны девам эттирди:

— Сенинъ къызынъ къайыл дегиль эдими?
Агъладымы?

— Агълады.
Бутюн къызлар тойдан эвель агълайлар.
Бу тап Фатимебибиден къалгъан адет...

— Чешит тюрлю анъларлар,— деди ачувнен элли башы.

Ярмат, къабаатлым деген киби, башыны саллады.

— Яхшы.
Сен кимден коресинъ?

Ярмат не айтаджагъыны бильмей, шашмалап къалды.

— Къызынъны я бир кимсе алып кетти, я да озю, бир кимсенен, эвельден анълашып, къачып кетти.
Сен, кене де олса, кимден шекленесинъ?

— Ким биле...— деди, не айтаджагъыны бильмеген Ярмат,— Мен, башта, Ёлчы дегильми экен, деген эдим.
Акълынъыздамы, байнынъ ыргъаты?
О, койге кеткен эди, бугунь кельди....
Мына бойле, бир кереден, бир шей айтмакъ агъыр.
Сонъундан утанмайыкъ...

— Ничюн агъыр?— деп къычырды элли башы.— О япмагъаныны сен къайдан билесинъ?
Яхшы, о, ёкъ эди.
Бугунь кельди...
Бугуньде бу ал олды.
Сен онъа шимдилик бир шей айтма..
Артындан бакъ...

— Мен бир факъыр адамым, не япайым, огретинъ бир шей,— деп, чамурлу къолунен козьлерининъ яшыны сильди.— Бирден бир къызым!
Меним козьлерим!
Меним юрегим!..
— деп, къарт кене агълап йиберди.

— Агъламакъ ве такъмакъламакънынъ кереги ёкъ.
Бу сырынъны кимсеге айтма.
Шимдилик юрегинъде сакъла.
Бир къач кунь кечкен сонъ, сагъмы, ёкъса олюми, белли олур.
Мен де къолларымны къавуштырып отурмам.
Лякин лаф чыкъмасын.
Къадынынъа да айт, тилини тишлесин.
Байларгъа да—бир сёз!
Бир шей уйдыр.
Сорасалар, достуна-танышына кезмеге кетти, де.
Ишиттинъми?
Лякин кимден де шексинсенъ, ондан козюнъни алма, табанларына басып юрь.
Энди, кет.
Саба кирип-чыкъарсынъ...

Агъыр яныкътан букленген Ярмат, сокъакъкъа чыкъты ве яваш-яваш эвине догъру адымлады.

### 2

Сабалыкь емегинден сонъ, Тантибайвачча тильки тонуна сарынып, сокъакъкъа чыкъты.
О, базар тарафкъа таба текаран адымлады, сонъ, бугунь Мирзакаримбайнынъ дюкяны ишлемегенини, джума куню олгъаныны ха-тырлап, Салимбайваччаны корейим деген фикирнен, байгъа таба айланды.

Мирзакаримбаннынъ мааллесинде, онъа къаршы, къайдандыр Алимхан элли башы келип чыкъты.
Олар бири-бирлерини эвельден де яхшы бильгенлеринден, селямлаштылар.
Элли, башы онынъ къулагъына нелердир пысырдады.

— Байвачча, ялварам, сизни бир дакъкъа токътатмагъа изин беринъиз.
Пек индже бир иш бар,— деди.

О, Тантининъ элине япышты ве эвине алый кетти.

Тантибайвачча юксек ве тик мердивенлерден болохонагъа котерильмеге истемеди.
Ойле экен, Алимхан мукъайтлыкъны сакълап, къапуны япты ве олар, устю ве кенарлары япыкъ къаранлыкъ кечит ичинде токъталдылар.

— Мен сизни динълейим, Алимхан ака.

Элли башы байваччанынъ омузыны тюртип, лафыны чабиклештирди:

— Биз, сизнинъ сайгъылы къайнатанъызгъа Ярматнынъ къызыны бермек истей эдик, сиз, бельким, бундан хабердардырсынъыз?

Таити, эбет деген киби, башыны саллады.

— Эр шей азыр эди.
Эки-учь куньден той япмакъны тюшюне эдик.
Лякин, тюневин къыз бирден гъаип олды.
Бильмейим, коккеми котерилип-учып кетти, ергеми кирди!
Эгер, бай ата буны ишитсе, джаны пек агъырыр.

— Я алла, бу насыл шей?
Къыз озюнинъ эвинден гъаип олдумы?
Тевбе!
Ярамагъан иш, Алимхан ата.

Элли башы субетлешкен адамдан козюни алмай, девам этти:

— Мына бойле, Мирисхакъ къардашым, бу экимизнинъ арасында къалсын.
Лякин сиз, манъа ярдым этмеге борджлусыз.
Къыз къайда олса-олсун, оны тапмакъ керек.
Сизнинъдже, насыл, бу сырнынъ анахтары кимде ола биле?

Тантибайваччанынъ чырайы денъишти, омузларыны сыкъып, козьлерини котермей, бир шей анъламагъан киби, сёйледи:

— Мен эрен-эвлиялыммы?
Мен къайдан билейим?
Онынъ къайда олгъаныны бильмек кучь.
Эгер онынъ бир севген адамы олгъан олса, бельки, келишикли бир вакъытта, онынънен узакъ бир шеэрге къачкъандыр.
Шимдики вакъытларда, бутюн къызлар сербестлер.
Эвельки тербиели ве сёз туткъан къызларны шимди къайдан аласынъ!...

Элли башы Тантибайваччанынъ омузларына кене тийди.

— Меним базы бир шекленген шейлерим бар.
Олар акъкъында ялынъыз сизге айтырым.— Алимхан тюшюнджели-тюшюнджели айтмагъа башлады.— Сиз, пек яхшы билесиз, Салимбайвачча бу ишке къаршы чыкъты.
Себеби белли эди.
Бай, огъулларына зенгинликии васиет этмеге ред этти.
Мен онъа байнынъ бу къарарыны айткъан сонъ, о, ачувланды.
«Бабам, деди о, ич бир вакъыт о къызгъа эвленалмаз».
Мына корерсиз!
Эр шейни тюшюнип-ташынып, сонъ, мен нетиджеге кельдим...
Бельки бу, бош шексинювлердир, налет шейтан... 

Тантибайвачча къаттыетликнен бу шейге къаршы чыкъты:

— Салимбайваччадан бир къыл къадар биле шекленменъиз!— Онынъ гонълю темиз.
Догъру, бабасы оларгъа васиет къалдырувны ред эткенде, о яшлыгъына барып, бир аз къычырыкълады.
Лякин мен оны къандырдым, о бир тюрлю джан агъырсы къалдырмады.
Байваччада ич бир шей ёкъ...
Айды, мен кеттим.
Лякин сиз, Алимхан ака, бутюн чарелерни къыдырынъ.
Мен де ярдым этерим.
Къартнынъ юрегини къырмакъ олмаз.
Яхшы олып чыкъмады...
Алла къолай кетирсин! 

Тантибайвачча къолларыны коксюне къойып, элли башынен сагълыкълашты ве джойылып кетти.

Къайнатасынынъ эвине барып, догъру Салимнииъ одасына кирди.
Онда ялынъыз Нуриниса бар эди.
О, энъиштеси ичюн сандал янына ёргъан тёшеди, сандал янына тиз чёкип отурды ве бабасынынъ эвленеджегине, агъаларынынъ исе, бир акъылгъа ятмагъан табиатлары устюнде шикяетленмеге башлады.
Тантибайвачча оны мында раатсызланмамасыны тенбилеп, эвге къайтмасыны теклиф этти.
Нуриниса ич бир шей ишитмеген олып, секирип турды, сандал устюнде тургъан бир томалакъ шейни алды ве ичине инелер санчыкълап башлады.

Тантибайвачча айретте къалды:

— Бу не?

— Бу!— Нуриниса ачувнен кульди ве ишини больмей анълатты:— Бу, Гульнарнынъ башы.
Бойле де мен оны ольдюрюрим!
Онынъ джаны ве башы таш киби — не къадар санчыкълайым, кене бир шей олмай.
Огъланчыкъны йибердим, бар, сора, Гульнар хастамы, ёкъса, баштакиси киби сагъ-селяметми?
дедим.
Сиз не дерсиз?
Байгъа акъайгъа чыкъкъанына къуванып, бир якъын достуна кезмеге кеткен!...
Я онынъ досты-аркъадашы ким ола биле?
О да ойле бир къулдыр, эбет!

— Барсын шенъленсин!
Бу яхшы,— деп мыдырданды Тантибайвачча, кулювини зар-зоруна тутып.— Нуриниса, сенинъ этненъден не файда?
Биревлер бильселер...
яхшы олмаз.
Салим къайда?
Чагъырса оны мында...

Нуриниса этне эткен шейлерни джебине сакълады, лянетлер ягъдырып, чыкъмакъ ичюн къапугъа догърулгъанда, Салимнен къаршы-къаршыгъа раст кельдилер.
Энъиштесини корьген сонъ, къардашыны чабик-чабик озгъарып, къапыны япты, пенджереден азбар тарафкъа бакъты ве ялынъыз бундан сонъ, сандал янына отурды.
Оны бир шейлер раатсызлагъаны бесме-белли эди.

— Джесюрдже тутынъыз озюнъизни — деп тенбиледи оны Тантибайвачча.— Бойле ашыкъчанлыкънынъ неге кереклиги бар?
Сиз озюнъизнинъ корюнишинъизнен бу сырны ачар ве озюнъизни къолгъа берирсиз.
Иш яхшы башлады.
Бойле де сонъуна къадар алып бармакъ керек.
Бунынъ ичюн де, биринджиде, джесюрлик керек!
Атта, шимдиден, сизни базы кимселер шекленелер...

Салимбайвачча ап-акъ кесильди.
Дудакълары къалтырадылар.
Козьлеринде къоркъунч пейда олды.

— Ким шеклене?

— Алимхан, элли башы…

Салимбайваччанынъ нефеси тыкъылды.
Башыны эки къолу арасына алып, тынч турды.

— О, ялынъыз шеклене.
Къоркъманъ, Салим.
Шекленмек — бу бир, лякин якъасындан шарт этип тутмакъ — бу башкъа деп, Таити Салимнинъ гонълюни алды.

Тантибайвачча Салимге Алимханнен сийрекче корюшмеге тырышмакъ кереклигини, лякин корюнюльген такъдирде, джесюр олмакъ, олып кечкен шей ичюн озюнинъ янып-якъылгъаныны косьтермек керек олгъаныны айтты.

Салимбайвачча озюни къолгъа алмагъа тырышса да, буны япалмай, де къапугъа, де пенджереге бакъып, пысырдай эди.

— Мен бутюн меселени, мында, бу ерде, ачылыр деп къоркъкъан эдим.
Лякин биз ишни хайырлы сатте башладыкъ.
Къыз ялынъыз озю эди.
Чевре этраф къаранлыкъю Тынчлыкъ.
Сизнинъ адамлар да йигитлер экенлер.
Бойле сойлары, мердивенсиз, коктен йылдыз алырлар, не сес, не шамата, мен шашып къалдым...
Тевбе!
Энъиште, энди энъ буюк телюке артта къалды.
Мен бабамдан интикъамымны алдым.
Барсын энди озю-озюне ачувлансын, къарт пушт.
Бизим истегенимизни япмады, мына онъа, мен де косьтердим, джезаладым...— Салимбайвачча бираз сакинленди, бир нефес алды ве энъиштесине айланды:

— Энъиште, энди чабикче олып онынъ сесини тындырмакъ, я да, бир ерлерге алып кетмек керек,— деди.

Тантибайвачча чокъ тюшюнди, мыйыгъыны бура берди...
Сонъ, дерсинъ, озь-озюнен лакъырды эткен киби, яваштан:

— Оны тип-тирилей кормек керек.
Эгер ойле олмаса, о илле, озюни мейдангъа чыкъарыр,— деди.

— Буны ич бир тюрлю япмакъ мумкюн дегиль!— деп сесленди Салимбайвачча.

Таити бир шей айтмай, къайнына дикъкъатнен бакътыда:

— Салимджан, сиз билесиз — бу пек кучь.
Сизинъчюн, эльбетте, мен буны япарым.
Бунынънен берабер мен де сизнинъ огюнизде шарт къоймагъа борджлум...

— Я о насыл шарт?— деп сескенди Салимбайвачча.

— Меним шартым бойле,— деди сертче, талап эткен киби, Тантибайвачча.— Энден сонъ, бутюн вакъыт, сиз меннен бирге арекет этеджексинъиз, эгер де мен сизге бир де бир мураджаатнен кельсем, сиз манъа ред этемейджексиз...
Яхшымы?— Тантибайвачча Салимге къолуны

Узатты.

Салим эр шейни анълады.
Эр шей онъа белли олды.
Бу дакъкъадан сонъ, о энъиштесининъ бутюн талапларыны эда этмек, хусусан, пара истегенде къайтармамакъ керек олгъаныны тюшюнип тапты.
Эгер о бойле япмаса, онынъ джинаетилиги ачыладжакъ ве масхара оладжакъ.
Къардан къуртуладжакъ олып, сагъанакълап ягъгъан ягъмур тюбюнде къалды.
Лякин энди, башкъа ёл ёкъ, бурчанламакъ, пешман этмек кеч эди.
Байвачча узатылгъан къолны тутып сыкъты, ве:

— Сиз манъа тек энъиште дегильсиз де, достум ве буюк агъамсыз,— деп йиберди.

Тантибайвачча магърур ве мемнун бир вазиет алды.
Дудакълары арасына папиросыны къыстырды ве Ярмат озю шамата котермегенджек сесини чыкъармамасыны сёйледи.

О, сокъакъ бою гъает мемнун адымлай эди.
Чюнки, буюк енъишке малик олдым деп, исаплады.
Салимбайвачча энди онынъ къулы.
Бунданда буюк енъиш ола билеми?
Салим онынъ къапкъанына озю келип тюштю.
Обир кунь акъшам Салимбайвачча Тантиге кельди ве бабасынынъ устюне шикяетленмеге башлады.
Бабасы, дегиль оларгъа зенгинликлерини васиет этсин, атта, чешит тюрлю сёгюнчлернен сёгюнген ве башкъа тюрлю джезалайджагъыны да айткъаныны бильдирди.
Тантибайвачча мусафирге шарапны тёке берди.
Онынъ ачувына, саргъушлукъда къошулды.
Салим бабасындан ачувыны аладжагъыны бильдирди.
Бойле бир келишикли арада, Тантибайвачча, саргъуш адам киби, саргъушлукътан файдаланып, Гульнарны хырсызламакъ ве сакъламакъны теклиф этти.
Энди къарарына кельген Салимбайвачча, къайлы олды.
Бойлеликнен, тюневин акъшам, Тантибайваччанынъ ышанчлы эки адам ве озю, Салимбайвачча, ич бир шаматасыз, къолайлыкънен, къызны эвлеринден алып къачтылар-хырсызладылар...

«Танти бундан не джойды?»— деп озь-озюнен лакъырды эте Тантибайвачча.— Бир шей де!
Ялынъыз къазанды.
Ярын, о бир кунь, мен къайнымдан он бинъ алырым...
Вексельге имза этер — иш битти.
Онынъ имзасы — пешин пара».

Танти озюнинъ ишининъ яхшы чыкъкъанына къуванып, сокъакъ бою кете берди.

Апансыздан, бекленильмеден, огде джарты кийингей, къамбур бир адамгъа сюрюнди.
«Ярмат!?» Байваччанынь юрегининъ къайсыдыр бир кошесинде недир къыбырданды, чимчиди.
Онынъ бетини кормесе де, дердини, яныгъыны, чеккен анзарыны юрюшинден, энъсесинден сезди.
Истер-истемез козьлерини кенаргъа алды.
«Эр кестен зияде мына бу факъыргъа къыйын.
Эвлядынъ козюнъ алдында ольсе, агъларсынъ, такъмакъларсынъ, лякин топракънынъ кокреги залым, агълай-агълай бир кунь ола, токътарсынъ, унутурсынъ.
Лякин бу гъарипнинъ бирден-бир къызы ёкъ олды, гъаип олды!
Эм, ич бир вакъыт, ольдюми, ёкъса, сагъмы, бильмейджек.
Джеэннем азабы, бойле яшайыштан бинъ кере енгиль.
О, осал адам дегиль, байнынъ садыкъ ыргъаты-хызметчиси.
Бойле адамларны, энди, чокъ расткетирмезсинъ..»— деп тюшюнди.

Танти Ярматнынъ къамбурайгъан аракъасына бакъты.
«Я шимди, Ярматнынъ къолундан тутып, къызынынъ огюне кетирсенъ де, сёйлесенъ: «Ал къызынъны.
Лякин топракъ устюнде, бу акъкъында, тек сен, кокте исе,— тек алла бильмек керек!
Кетинъиз!..» десенъ...
Бу акъикъатен буюк инсаниетлик олур эди.
Догърумы?» Бирден Тантининъ козю огюнде, тюшюнде дегиль де, эсинде, шатырдагъан къягъыт пейда олды.
Узун, кягъытта исе, Салимбайваччанынъ имзасы.
Байваччанынъ юрегиндеки бу инсаниетлик учкъуны шу арада зенгинлик харабесининъ далгъасына богъулды.
Танти къайнынынъ аркъасыны эгерлемек ичюн, къыз къурбан кетмек керек.
Бундан да гъайры, Танти Гульнарны хырсызламагъа теклиф эткенде, онда даа башкъа фикир де бар эди: безгенге къадар, озю кьызнен «эгленеджек» эди...» Ярматнынъ артындан адымлай берип: «О мельун къартнен олмакътан, онъа меннен олмакъ даа яхшы...»— деп ойлана эди.

Севаплы ишлернинъ къапусы, чокъ дейлер.
Бу сефер олмаса башкъа вакъыт о къапуны ачармыз, севап къазанырмыз...
Меселя, джами ичюн халы бере билем...
Бойле япкъанда, даа да яхшы олыр.
Халкъ ичинде адым да кетер...»

Танти кулип йиберди.
Онъа, бу тюшюнип чыкъаргъан къурназлыгъы пек акъыллы олгъан киби кельди.
О, адымыны чабиклештирип, Ярматны озып кечти, онынъ селямына джевап биле къайтармады.

Чорсугъа кельген сонъ, чайханаларнынъ бирине кирди.
Бираз эгленди.
Чилим ичти.
Эвге къайтмагъа истемеди.
Бир къач дакъкъалар тюшюнип отурды, сонъ, озюнинъ якъын досту вагонджы Джандаргъа кетти.

Джандар Тантини даа япылып битмеген, балабан мусафирханелернинъ биринде, эрлер тарафында къабул этти.
Джандар юксек бойлу, кескин ве киргин козлю, сакъалы киби къара юзлю.
О, сонъки модаларгъа табынып кийине эди.
Танти Джандарнен бир йыл огюне таныш олды.
Ондан берли олар эр афта компанияларда берабер ола эдилер.

Даа якъынларгъа къадар, Джандар, байларнынъ къолу астында, анда-мында, чапып юре эди.
Зенгин адам дегиль эди.
Лякин сонъки эки йыл ичинде зенгинлик топлап, котерилип кетти.
Джандар котере отьмек алыш-вериши япа эди, яни, вагонларнен иш коре эди.
Онынъчюнде онынъ лагъабы вагонджы къалгъан эди.
Дженк вакътында отмекке олгъан ихтиядж арта берди, фиятлары котериле берди.
Бунынъ эсабына исе, Джандар зенгинлеше берди.
Ишнинъ инджеликлерини бильген якъын аркъадашлары, оны озь аралары ,«дженкявер бай» деп чагъыра эдилер.
Бу сонъки эки йыл ичинде Джандар шеэр кенарында буюктен-буюк багълар-багъчалар саиби олды.
Шеэрнинъ ичинде ве тышында балабан эвлер япты.
Даа якъынларда джарты штанларынен юрген огъуллары, эндн бейлер-бейи киби кийинип, шеэр ичинде, «шейтан арабаларында»— аякъмашналарда уча эдилер.
Рус чиновниклерининъ ичинде баягъы танышлары олды.
Онынънен, энди, бутюн байлар биле лакъырды этмеге, достлашмагъа къаршы дегиль эдилер.
Онынъ эвинде эр кунь бир къой союла эди.
Онынъчюнде, эвинден, имамлар, ишанлар, улемалар чибинлер киби эксик олмай эдилер.
Диний агъалар исе, оны «яхшы мусульман» деп макътай эдилер.
Озь мааллесинде мектеп ичюн, о он реалеге пара берген.
Онынъчюн де, оны, «миллет ве ватан хадими» деп адландыргъанлар.
Лякин о, Джандар, чешит сой бозукъ ишлерде де, эр кесни озып кечкен эди.
Онынъ эвинде олып кечкен эгленджелерни айтып битиралмай эдилер.
Эвинде, секретарлар ве приказчиклер деп ад берип, бир къач байваччалар да тута эди.

Тантибайвачча тонуны чыкъарды.
Сандалнынъ тёгерегине тёшельген атлас ёргъанларнынъ бирининъ устюне отурды.
Янаша одадан, устюнде чокъ ве чешит сой зияфет олгъан табакъны Джандар озю чыкъарды.
Темиз къаймакънен басылып пиширильген пителерден бир-экисини болип ташлады ве сонъ, бир савут къазы догърады.
Тантииинъ кельгенине къувангъаныны айтып, онъа бугунь бир къач достлары келеджегини, оюн ве йырларнен эглендже оладжагъыны бильдирди.

— Бугунь сен менде оладжакъсынъ.
Бу ерде джамшид эгленджесини япамыз.
Мына, энди бир чокъ керелер, чалларнен-имамлар, ишанлар, бильмем даа кимлернен эгленджелер яптым.
Лякин энди бездим.
Эписи бездирдилер.
Шариат бир сачны къыркъ къысымгъа боле экен, дейлер.
Бу догъругъа ошай, достум.
Бир олмайджакъ шей акъкъында къавиль этмеге башларлар, бутюн куньге етер.
Эгер де къулакъ асмасанъ, къоразлар киби, бири-биринен талашаджакълар.
Къарышмагъа, айырмагьа, достлаштырмагъа меджбур оласынъ, энди пек бездим...

— Сенинъчюн бу осал дегиль, акъыл-фикир топлар-сынъ,— деп кульди, Тантибайвачча.— Чалттан озюнъде дженкявер хораз олып, оларны бастырырсынъ, биринджи «чёкючтен», къайсы улема олса-олсун, къачырырсынъ.

— Ёкъ, ёкъ — Джандар-вагонджы чырайыны сытып.
Оларнынъ лакъырдысындан мийинъе бир «элиф» биле кирмей.
Догърусыны айткъанда, мен озюм, элхам дюлилля мусулманым, лякин оларнынъ лакъырдыларыны ичте де бегенмейим.
Сонъ, озь-озюмден сорайым: я бойле экенде, оларны озюмде топлап, не ичюн шамата къопартам?
Бир кесек зияфет...
Не ичюн?
Шунынъчюн ки, о бош богъазлар — истеселер,— адамны ташнен котеклете билелер, истеселер,— адамны кок юзюне котере билелер.
Меним эвиме кирерлер, тузумны яларлар, азбар къапумдан ялтырагъан халатларда чыкъарлар, бундан сонъ, ич бир къычыравукъ манъа къаршы агъызыны ачып оламаз.
Сен озюнъ билесинъ, иллесиз адам тапмакъ пек кучь.
Эр кесте бир къусур ола.
Бу акъта айтмагъа биле тюшмей!
Билесинъми не?
Гедже мусафирлерни озгъарырмыз ве озюмиз шеэрге джаярмыз.
Энъ яхшы къадынларны илиштирирмиз ве озюмизнинъ кейфимизге, экимиз, эгленирмиз...
Къолунъны бер, арслан!

Тантибайвачча теклифни къабул этти.
Лякин шу анде акъылына Гульнар тюштю.
Бу гуль киби къызнен Джандарны не ичюн севиндирмейджек?
Джандар бай ондан ич бир шей аямай.
Бундан да гъайры, сонъ вакъытларда, онынъ джеплери баягъы бошагъан эдилер.
Бабасынынъ къалдыргъан зенгинлигинден учьте бири къалдымы-къалмадымы.
Лякин эвельки киби геджелери ресторанларда, я да, «джильвели» къадынларны фаэтонларда эгленмеге алып кетмек ичюн онъа Джандар кибилернен дост олмакъ, оларнынъ айткъанларына къайыл олмакъ керек эди.
Амма, бугунь, байваччанынъ озь тюшюнджеси бар эди.
Асыл да о, Джандаргъа эвельден тюшюнип-ташынып кельди.
Джандар насыл яшагъаныны айтып вакъыт кечиргенде, Танти Гульнар акъкъында тюшюне эди.
«Джандар бойле сейрек бахшышкъа къуваныр» деп тюшюнди байвачча.— О, манъа дегиль къызны тирилей коммеге, атта, керек олса, бир кимсенинъ агъызыны ягъламагъа да ярдым этер.» Бойле шейлерни тюшюнген Танти, Джандарны да бу ишке къошмагъа къарар берди.
О, чиний пиаладан бир ютум чай ичти де, танышына бакъты:

— Биз шеэрге кетмемиз, Джандар.
Акъшам мен сени бир ерге алып бармакъ истейим.
Мына: къайда сен кейф чатарсынъ!

— Агъызынъа бал сени, достум, догърумы?— деп Джандар-вагонджы мемнуниетликнен кульди.

— Догъру.
Ойле ер — копек байласанъ отурмаз.
Лякин анда бир къыз бар, дюльберлер-дюльбери!

— Къыз дединъми?— деп сорады Джандар,— я мында кетирсек не олур?
Я да башкъа ерге?
Бир он яш даа яшараджакъ экенмиз де!— деп Джандар эеджанланды. 

— Шимди оны еринден къыбырдатмакъ пек кучь иш.
Бир аз вакъыттан сонъ, бельки енгильдже олур...

— Яхшы!
Зенгин сарайларда, йипек ёргъанлар ве юшмакъ халылар устюнде биз аз кейфленмедик!
Копек яшамайджакъ киби ерде къызнен лакъырды этмек, бу да, озюне коре, пек аджаип адисе.
Мирисхакъ, сенинъ ичюн дегиль тек зенгинликни, атта юрекни биле къурбан кетирмек аз.
Къыз дейсинъми, э...?
Аиды, ог чалдырып бирер дане патлатайыкъ...

Джандар ельаякълыкънен еринден секирип, шкафнынъ янына барды, бир шише коньяк алды...

Бу арада мусафирлер кирдилер.
Вагонджы оларнен селямлашмаздан эвель, эписине бирер стакан коньяк тёкти.
Эписи токъундурды ве аякъ устюнде ичтилер.

### 3

Елчы танъ къаранлыгъында Къаратайнынъ эвине къайтып кельди ве бутюн олгъан шейлерни онъа айтты.

Демирджи дудакъларыны сыкъып, тюшюнджеге далды.

Факъат, бир шей айтып олмады.
Сонъ, о якъ, бу якъ къулакъ салайым, бельки бир шейлер ишитирим деп, чыкъты ве къайдадыр джойылып кетти.

Ёлчы не япаджагъыны, къайда баш урадждгъыны бильмей, онынъ артындан шеэрге чыкъты ве пек чокъ вакъыт доланып юрьди.
Кимерде, унутып, тюшюнджелерге далып, сокъакъ ортасында баягъы вакъыт токътап турды.

Куннинъ ярысында, Ёлчы, бельки Къаратайны корерим деген макъсаднен, чайханагъа кирди.
Чайханада адам чокъ эди.
йигит бир четчикте, тютюн думаны ичинде олгъан адамларгъа ве лакъырдыгъа эмиет бермей, башыны къоллары ичине тутып, ашагъы асып отурды.
Ельаякъ чайханаджы онынъ огюне бир чайник чай кетирип къойды.

Ёлчы чайны кери къайтармакъ айыптыр деп, пиалагъа чай тёкти, лякин ичмеди, кене де башыны асып къыбырдамай отурды.
Апансыздан, кимдир онынъ омузындан тюртти.
Ёлчы истемей-истемей айланды.
Онынъ огюнде Тантининъ ыргъаты, Камбар къыйыш аякъ турмакъта эди.

— Купе-куньдюз, бу къадар да гъалагъула ичинде, юкълап къалдынъызмы, не?— деп кулип, Ёлчынынъ янына отурды.

Ёлчы бир шей айтмай, чай олгъан пиаланы онъа узатты.
Тантининъ азбарында корюшкен сонъ, бу эки ыргъат, язда, даа чокъ керелер корюшти ве достлаштылар.
Лякин бугунь Ёлчы достыны къуванчсыз къаршылап алды.

— Не олды?
Байвачча джанынъны агъырттымы?
— деп, достуна тараф эгильди.— Мен бугунъ байрам япайым деп ,чыкътым.
Сизни корьдим, юрегим къуванчнен толды, лякин сиз мени насыл къаршылайсыз.

— Биз сизнен чокътан берли корюшмедик, амма, деды— яваштан Ёлчы,— инсаннынъ башына бинъ тюрлю беля ве къаза авдарыла...

— Бу догъру.
Факъыргъа эр вакъыт бир де бир шей ола.
Бутюн йыл бою да, джума куню де онъа къуванч ёкъ, гъам, къасвет.— Камбар пиаланы бошатып берди.— Эр шейни гонълюнъе якъын кетирсенъ, акъылынъы чельдирмек мумкюн.
Лякин айтынъ, не ичюн бойле, ап-акъ кесильдинъиз?
Сизни бойле не раатсызлай?— деди де, Камбар кулюмсиреди.

Онынъ кулюмсиреви Ёлчынынъ юрегини пек агъыртты; Камбар буны дуйып, Ёлчыгъа эгильди ве къулагъына пышырдады:

— Менде сизнинъ хасталыгъынъызнынъ иляджы бар,— деди де, йигитнинъ къаршысында догърулды ве онъа бакъты.

— Сиз не акъкъында сёйлёйсиз?— деп Ёлчы ышанмайып сорады.

— Яхты!
Сиз менден гизлесенъиз де, мен сизден гизлемейим.— Камбар кене де сесини явашлатты.— Сиз, къачандыр, бир кере манъа, Ярмат аканынъ къызыны севгенинъизни айткъан эдинъиз, догърумы?
Мына къыз, тюневин акъшам, апансыздан, эльден-аякътан гъаип олды.
Сиз онынъчюн яныкъланасызмы?

Ёлчы шашкъанындан насыл джевап береджегини биле бильмеди.

— Манъа эписи белли!— деп макътанды Камбар.— Дюньянынъ еди буджагъында, ернинъ къокъусыны бильген, анълагъан къыйыш аякъ Камбардан башкъа бир махлукъ даа тапылырмы аджеп!— деди.
Сонъ, чайхана ичиндеки адамларны мукъайтлыкънен козьден кечирип, девам этти:— Тюневин акъшам къаранлыкълангъанда бизге эки тентек кельди.
Мен оларны билем, баскъынлар.
Байвачча оларны мусафирханеге алып кирди, къапуны яхты эттирип япты.
Мен, «мында бир шей бар», дейим, ве ич бир шей бильмеген-анъламагъан олып, азбарда чалыша берем...
Бир эки дакъкъа кечмеди — тентеклер чыкътылар.
Сонъ, саргъуш алында, Салимбайвачча да чыкъты.
О да козьден гъаип олып кетти.
Мен оларнынъ артларындан анъдыраджакъ олдым, лякин байвачча кормесин деп сакъындым, къоркътым.
Яры геджеде азбар къапу гъыйчылдады.
Мен, ачтым.
Бакъсам, не корейим, къаршымда арабаджы къарт тура.
Мен оны да билем, ипсизнинъ ипсизи.
Бутюн хырсызлыкълар онынъле япылгъаныны билем.
Мен онъа якъынлайым: «Ишинъиз къолай кельсин, къарбаба, дейим!» О манъа: «Мумкюн олса, шимди, мумкюн олмаса ярын, эртедже байваччагъа айт, назик юкни фелякетсиз, ерли-ерине ерлештирдим, акъчаны чокъча азырласын» деди.
«Насыл юк?» деп сорадым.
О, бир шей айтмай, атына тиеджек олгъанда, мен оны токътаттым: «Токъта дейим, ашыкъма, сен менден не ичюн гизлейсинъ?
Йигитлер ве байвачча сенинънен эдилер де, дедим.
Неге къуйругъынъны бургъушлайсынъ, айт дедим, эписини билем....» «Сен, айнеджи, энди къокъудан дуйдынъмы?» деп, девам этти: «Мында, бир маалледен бир къызны хырсызладыкъ» дей.
«Гъалиба мына бу байваччада чалышкъан ыргъатнынъ къызы экен...
Лякин сен, бакъ, нефес алма!» Мен бир кереден анъладым: Ярматнынъ къызыны хырсызладылар!
Бойлеми, э?
Оларгъа о неге керек олды, бильмейим, анъламайым.
Лякин мен бир шей билем, бизим байларнынъ эписи ашагъы инсанлар ...Олар буны яхшы иш ичюн япмадылар.
Мына, онынъчюнде, мен сизни хабердар этмеге кельдим. 

Камбарнынъ айткъанлары Ёлчынынъ козю огюнде къоркъунчлы бир тюш киби келип кечти.
Йигит, сонъуна къадар динълемей, сокъакъкъа чапты.
Бойле ачувлы ве эеджанлы вакъытта, бир къаза япмасын деп, Камбар да онынъ артындан чапты.
Къолундан тутты ве бир чет ерге чекти.
Камбар къызны къуртармакъ мумкюн олгъаныны айтты.
Шимди къыз, Тантиге кельген тентеклернинъ бирисинде олмасынынъ мумкюнлигини айтты.

— Айтынъыз, къайда.
Мен шимди анда барырым!— деп Ёлчы онынъ къолуна япышты.

Камбар бираз тюшюнди:

— Мен сизни озюм алып барырым,— деди.

— Ёкъ, Камбар-ака!— деп Ёлчы онынъ теклифини ред этти.— Бy джанавар Тантибайвачча джанынъызны агъырттыра биле.
Мен озюм барырым.

Камбар, къайсы маалледе олгъаныны айтты, бутюн аралыкъларны сайып, эписини насыл кечмек кереклигини огретти ве диваргъа да тырнагъынен чызып косьтерди.

— Эгер де адашсанъыз, яваштан, бир баладан, Къараахмаднынъ эвини соранъ,— деди.

— Онынъ анда олгъаны догърумы?— деп аджелеликнен сорады Ёлчы.

— Менимджесине, анда олмакъ керек.

Ёлчы айланды ве чабик-чабик адымламагъа башлады.

Камбар, бир шей унуткъан киби:

— Токътанъ!— деп онынъ артындан къычырды.

— Даа не?

— Янынъызда пычакъ бармы?
Мукъайт олынъ...
алынъ...

— Анам пычакъ ташымагъа огретмеген эди,— деди Ёлчы.

Камбар омузларыны къысты, лякин зорламагъа истемеди.

Ярым сааттен, Ёлчы керек олгъан маалледе эди.
Бу, шеэрнинъ четинде, шеэрнен чёль ортасында, батыкъ бир ер эди.
Камбарнынъ огреткени киби, о бир аралыкъкъа айланды.
Онынъ эки тарафында да яры йыкъыкъ диварлар созулгъанлар.
Аралыкънынъ тап сонъунда бир къапучыкъ корюле эди.
Ёлчы якъын кельди.
Аягъынен къапучыкъны урды.
Къапучыкъ къапаныкъ.
О диварларны козьден кечирди, бираз эгленди, сонъ, капучыкъны яваштан тасырдатты.
Къапучыкъ ачылды, босагъада, башы балабан, къашлары мышыкънынъ къуйругъына ошап кельген, юзю пычакъ яраларындан тамгъалангъан, ири козьлеринде дешет корюнген бешарет, мазаллы, бедбахт бир адам ёл къапуны япып, йигитнинъ ёлыны къапатып, къадалып къалды ве:

— Не керек?!— деп сорады.

— Кенаргъа чекиль, ичери киреджегим!

Босагъада тургъан эркекнинъ козьлери янды:

— Табундан адашкъан бузав киби, корьген къапунъа башынъны не сокъасынъ?
Сен кимсинъ?

— Манъа Къара Ахмад керек!— деп Ёлчы онъа якъынлаша берди.

— Къара Ахмад меним!— деди къоморозланып ве пармагъынен босагъаны костерип:— Бу ерде инсан башлары эзилелер, къардашым.
Санъа меним эвим неге керек, ёкъса о сенинъ ананъа джиэз ерине къалдымы?

Гульнарнынъ мында олгъанына Ёлчынынъ энди шеки ёкъ эди.
Бу кишинен лакъырды этмекнинъ файдасы олмагъаныны анълады.
О, чабикликнен Къара Ахмаднынъ халатынынъ якъасына япышты ве котерип-алып, диваргъа сыкъты.
Къара Ахмад Ёлчынынъ коксюне кучлю юмрукъ тюшюрди.
Ёлчы даянды ве озю де къуветли чокъмар юмрукъларыны тюшюрип башлады.
Арды-сыра Къара Ахмаднынъ бетине, къурсагъына, къабыргъаларына, кокюсине юмрукълар тюшюрди.

Котек пек дешетли эди.
Ич кимсе ёкъ.
Не шаатлар, не де айырмагъа бир кимсе.
Экиси де кучене берип, бири-бирлерине, саллай эдилер.
Экисининъде энъсе дамарлары къабарды, юзьлери къанады, мускуллары къатып къалдылар.
Козьлери къан басты.
Алдатып йыкътырмакъ истеп, бири-бирлерининъ къушакъларындан тутып, бири-бирлерини итеп юрдилер.
Ниает, Ёлчы, бирден чеврильди, бар къуветинен Къара Ахмадны башынен урды.
Сонъ, сол къолунен онынъ богъазына япышты, тискинен ‘сыкъ-къан киби, богъазыны сыкъты, ве бар къуветини къойып, душманыны ерге йыкътырды, бутюн вуджудунен устюнден басты.
Къара Ахмаднынъ къолунда пычакъ балкъылдады.
Ёлчы онынъ къолуна япышты, къайырды ве ерге япыштырды.
Такъаттан кесильген пармакълар арасындан пычакъ ерге тюшти, Ёлчы оны узакъ-кенаргъа тюртип аттырды ве къарыкъ сеснен:

— Къычыр, ярдым исте, айып олмаса!— деди.

Къара Ахмаднынъ юзю къан ве балчыкънен орьтюльди, козьлери сёнди ве къапалдылар...
Ёлчы яваштан къолуны онынъ богъурдагъындан алды...
Къара Ахмад хырылдап нефес алды ве артыкъ къаршыламагъа арекет этмеди.

Ёлчы серт-серт:

— Къыз мындамы?— деп сорады.

— Мында,— деди Къара Ахмад.— Сенинъ киминъ ола?
Къардашынъмы?

— Меним севгилим,— деди гъурурнен Ёлчы.— Сиз оны не ичюн хырсызладынъыз?

Къара Ахмад чиркин, келишмеген сёзнен сёгюнди.

Ёлчы чырайыны сытты.

— Сен кимни сёгесинъ?..

— Анавуны...
Байваччаны...

— Не ичюн хырсызладынъыз, дейим?

— Бильмейим.
Ич бир шей бильмейим.
Байнынъ огъланларындан сора!

Ёл чы Къара Ахмадны йиберди.
Турды, ерден пычакъ-ны алды ве:

— Тур!— деди онъа.

Онъ къолуна таянып, Къара Ахмад яваштан турды ве агъызындаки къаныны тюкюрди.

— Джесюрсинъ сен,— деди о, дерсинъ, достча.— Къара Ахмадны котеклединъ.
Эм насыл!
Бир шей айтмазсынъ.
Джесюр адамчюн мен, башымны къоймагъа азырым.
Сен бу къызны севесинъми?
Ал оны!
Онынъ устюне кимсенинъ козю биле бакъмады.
Инан манъа!— Къара Ахмад, мукъайтлыкънен сол къолуна тийди.— Гъалиба текаран сакъатладынъ.
Зарар ёкъ.
Айды кир,— деди.
Ёлчы халатынынъ этегинен юзюни сюртти ве дерсинъ, Къара Ахмадкъа бахшыш кетирген дай, онъа онынъ пычагъыны узатты.

— Ал!

Къара Ахмад, бир аз вакъыт не япаджагъыны бильмей, къатып къалды.
Сонъ, япаштан къолуны узатты.
Яралангъан юзюнде, шу арада, кулюмсирев пейда олды:

— Алтын йигит экенсинъ!
Мен энди кимнен иш туткъанымны билем.

Къара Ахмад пычагъыны чызмасынынъ къонучы ичине сокъту ве Ёлчыны эвге таба алып кетти.

— Апте, юзюнъни къапат!— деди о, авлакътан, эв япында корюльген къадынгъа.

Ёлчы онынъ артындан сыкъ терекли багъчаны кечип, эски эвчиклер олгъан кошеге къадар ёнеди.
Ахмад, азбарнынъ энъ кошесинде, аякъ устюнде тургъан къадынгъа тараф юрьди.
Ёлчы бир аз авлакъта токътады.

— Вай, бу не!
Юзюнъни ким яралады?!
Халатынъ да бусь-бутюн чамур.
Бу бербат ишлеринъни ташла деп, бинъ кере айттым санъа!

Къара Ахмад бир шейлер мыдырданды ве онынъ янындан кечти, арткъа кетти.
Кичкене бир аранчыкъ киби шей янында токътады.
Ышмарнен Ёлчыны чагъырды, онъа анакътарны берди, ве озю кенаргъа чекильди.
Ёлчы къалтырагъан къолларынен килитни ачты, тепменен бир къакъкъанда, къапынынъ эки тарафы да ачылды.
Оданынъ ичи къаранлыкъ эди.

— Гульнар!— деп къычырды о, эеджаннен.

Къыз, узакъ кошеден, вайгъара къопарып, онынъ устюне атылды.
Севгилисининъ кокрегине сарылып, сыгъынып агълап йиберди.
Ёлчы онынъ омузларындан назикликнен куъчакълады, къапугъа якъын кетирди.
Гульнар бир къач вакъыт козь яшларындан сылангъан козьлеринен онъа бакъып турды, сонъ, дерсинъ, нелердир къоркъту, кене де онъа сыгъынып, бойнуна сарылды.
Сыкъ ве терен нефес алып юрегиндеки толып-ташкъан эеджандан къуртулмагъа тырышып, сёйлении башлады:

— Козьлериме ишанмайым!
Сизни корем...
Ах, мен энди умюдимни кескен эдим.
Ёлчы ака, биз къайдамыз?
Не олды?
Я о ким?
О мени не ичюн хырсызлады?
Бир шей анъламайым.
Тюшюмдеми?
Эсимдеми?
Тюневин акъшам бир озюм отура эдим.
Анам байнынъ эвинде эди, бабамнынъ къайда олгъаныны бильмейим...
Бирден, дев киби эки адам къапудан сокъулды.
Мен «Вай!» деп къычырып йибердим.
Башкъа бир шейни хатырлап оламайым.
Сонъ, озюме кельдим: агъызым багълы, озюм исе бир къалын шейге сарылгъаным.
Арабада кеткенимни ишиттим...
Ах!
Зар-зоруна сагъ къалдым!
Кишининъ Джаны о къадар чыдамлы ола экен!
Мында озюмни ольдюреджек олдым.
Озь-озюмни богъдым.
Богъамадым.
Башкъа бир шей тюшюнип-тапмагъа тырыштым, ве бирден — сиз.
Къайдан?
Коктен эндинъизми, Ёлчы ака?

Ёлчы къызнынъ юзюнден козюни алмады.
Гульнар азгъан.
Юзю ап-акъ.
Козьлери фарыгъан, болдургъанлар.
Башына келип-кечкеи фаджиа, бутюн сымасына тесир къалдыргъан.
Лякин Ёлчыгъа къызнынъ дюльберлиги фаджиа атеши ичинде къаларакъ, даа зияде гузеллешкен, ачылгъан киби корюле эди.
О, Гульнарнынъ башыны назик-назик сыйпап, олгъан вакъиалар акъкъында бильген шейлерини къыскъадан сёйледи.
Энъ буюк къабаатлы Къара Ахмад олмагъаныны, башкъасы олгъаныны, лякин бунынъ себебини аля даа анъламагъаныны айтты.
Танти ве Салимбайваччанынъ бу ишке иштирак эткенлери Гульнарнынъ ачувыны арттырды.
Бутюн чеккенлери ичюн, оларны, ынджынып, къаргъады.
Ёлчынынъ козю тюбюнде олгъан шишикни корип, Гульнар къоркъты:

— Бу не?
Къулагъынъыз устюнде де къан!— деди Гульнар.

— Къара Ахмаднен авачыкъ чекиштик...
Юр, мындан чабикче кетейик.

— Меним не аякъабым ве не фереджем, шалым,— бир шейим ёкъ,— деп шашмалады Гульнар.— Шалсыз, бир шей дегиль, лякин фереджесиз сокъакъкъа насыл чыкъайым?

— Э-э...

Ёлчы ойланды.
Къызны къыдырмагъа кеткенде, о бу шейлер акъкъында ич тюшюнгени биле ёкъ эди, дерсинъ, Гульнарны хырсызлагъанда, аякъларыны, урбаларыны кийиндирип отураджакъ эдилер.
Къара Ахмадны чагъырмакъ ерек олды.
Къара Ахмад салмакълы адымларынен азгъана авлакъта токътады.
Энди, къандан, чамурдан ювулгъан юзю биле бешарет эди.
Манълайы сим-сия шишиклер толу, козьлери къызаргъан, бир козю бусь-бутюн

баткъан, дигери исе, шишиктен корюльмей.

Гульнар, Къара Ахмад келиш токътагъанынен:

— Масхара!— деп къычырды ве къапучыкънынъ артына чекильди.

Къара Ахмад башыны ашагъы эгдиде:

— Джанынъыз агъырмасын, къардашым,— деди.

Ёлчы, онъа якъын келип вазиетни анълатты.

Къара Ахмад джарты-йыртыкъ бир фередже кетирди

— Мына, олгъаны шу.
Аптем буны биле аллагъа ишанмай,— деди, шакъа этип, Ёлчыгъа.

— Яхшы, мен пей ташларым.

— Кереги ёкъ, о бир капик биле этмез, лякин, керек шей.
Бу агъызлыкъны-нокътаны ташымакъ, мусульманлыкънынъ бир къаидесидир.
Ярын я озюнъ кетирирсинъ, я да бир кимсенен берип йиберирсинъ.

— Сагъ олынъыз.

Къара Ахмад кене де джойылып кетти ве эки-учь дакъкъадан сонъ къайтып кельди ве Ёлчынынъ аякълары янына эки папич котерип атты.
Папичлер, къуругъан енгъа киби чанъылдап ерге тюштшлер.
Ёлчы оларнынъ бирисини алды, къатып къалгъан уджуны догъуртмакъ истеди, лякин чюрюген тери даянмай, йыртылды, йигитнинъ пармагъы йыртыкъкъа кирип къалды.

Ёлчы, Къара Ахмад ве къапу артындан бакъып отургъан Гульнар кулип йибердилер...

— Мен акъчы беририм, къомушлардан бир джорукъ сойны тапып беринъ, барем.
Аякъкъа кийиледжек киби сойны,— деди Ёлчы, Къара Ахмадкъа.

— Шакъаджы адам экенсинъ, аягъындан сонъки папичини ким чыкъарып берир?
Мында ялынъыз тиленджи киби факъырлыр яшайлар.
Къызны къанатларынъ астына ал да, уч да кет, шаин!
Бу ерде чокъ эгленме,— деди де, Къара Ахмад кенаргъа чекильди.

Гульнар папичлерни, насыл олса да, аякъларына сокъты, эски, йыртыкъ фереджеге бурюнди ве Ёлчынен берабер адымламагъа башлады.

Олар, адамлар олгъан сокъакъа чыкъкъанда, мусульманлар бир ярамай тшшюнмесинлер деп, Ёлчы къыздан беш он адым огге кетти.
Гульнар онынъ артындан зар-зоруна юрип етиштире эди.
Онынъ артындан къуш олып учмагъа да азыр эди амма, корип кечирген эзиетлеринден сонъ, такъатсызлангъан эди.
Чабик юрмеге папичлери де кедер эте эдилер: дерсинъ, эр адымда балчыкъкъа сапланып къала, аягъындан чыкъып кете эдилер.
Къыз эгиле, бир даа кие, лякин бир эки дакъкъадан кене де, айни шу алны текрарламакъ керек ола эди.

Ёлнынъ ярысында, Ёлчы, адамлар сийрекче корюнген ерни сайлады ве токъталды

— Сизни къайда алып кетейим?— деп яваштан сорады Ёлчы.— Эвгеми?
Догърудан айтынъ, Гульнар, утанманъыз.

Гульнар диваргъа таянды, бети фередженен ортюлю олса да, йигит онынъ буюк эеджанлы юзюни севе эди.

— Утанманъыз, айтынъыз.
Эр шей сизнинъ ираденъизде,— деп текрарлады Елчы.

— Мен эвге къайтмагъа истемейим,— деп кесен-кес сёйледи Гульнар.— Башкъа бир ерге барайыкъ, анда эр шей хусусында лакъырды этермиз.

Елчы, мына мында, ёл ортасында биле, бойле темиз къалипли, джесюр ве дюльбер къызнынъ аякъларына эгильмеге азыр эди.
Онъа бу да аз корюльди.

Елчы озюнинъ бахтына айтылып битильмез дереджеде къуванып кете берди.
Кеткенде, Гульнарны къайда ве насыл ерлештирмесини, бутюн вакъыт тюшюнип адымлады.
Энъ келишикли ер, Къаратайнынъ, я да, Шакир-атанынъ эвлери эди.
Лякин экиси де Мирзакаримбайдан чокъ узакъ яшамай эдилер.
Къоркъунчлы.
Дуя билелер.
Шимди, бир кереден, койге кетмек де мумкюн дегиль: Гульнар, болдурды, урбасы да ёкъ.
Елчы Шакъасымгъа, онынъ чалышкъан ерине кетмеге къарар берди.
Бу, Мирзакаримбайнынъ эвинден бир къач маалле узакъта.
Бундан башкъа келишкен ерни тапмакъ да къыйын.

Мукъайтлыкъны сакълап, Елчы айланма ёлдан, адамлар корюльмеген, чет сокъакълардан адымлады.
Бу ерге олар, акъшам, кунь къонгъанда келип еттилер.

Ягъ заводынынъ биринджи азбарында, пичен къоймакъ ичюн аран ве айван сарайындан башкъа азбарнынъ сонъунда, эки диварнынъ арасында, кичкене бир ахырчыкъкъа ошагъан эвчик бар эди.
Мына, Шакъасым мында яшай эди.

Елчы Шакъасымны айван ахырында тапты.
О, атларгъа акъшамлыкъ аш азырлай эди.
Йигит, онынънен селямлашкъан сонъ, яваштан, озюнинъ мерамыны айтты.
Бутюн кунь ишлеп болдургъан Шакъасым, Елчынынъ айткъан шейлерининъ эписини анълады:

— Къыз энди мындамы?— деп, айретте къалып сорады.— Я, даа не отурамыз?
Алда-кир оны меним кумесиме.
Ичерден зынджырны къойынъда, кимсеге корюнмейип, отурынъыз.

Шакъасымнынъ одачыгъы пек тарашлыкъ, лякин сыджакъ эди.
Гульнар тёшелип яткъан эски яйма устюне чёкти.
Тышта даа пек къаранлыкъланмагъан эди.
Лякин одачыкъта бир пенджеречик биле олмагъанындан, къапу япылгъанынен, онынъ ичини къаранлыкъ басты.
Елчы серник чертти, къартоп чырагъыны тапты, оны якъты, пиаланы чевирип, чыракъны онынъ тюбюне япыштырды ве сандал устюне къойды.

Шакъасым, ичериге кирмей, къапунынъ аралыгъындан бир чайник чай ве эки пиала узатты.

Гульнарнынъ ве Ёлчынынъ юреклери къуванчнен толуп-ташты.
Бу къуванч оларнынъ козьлеринде, кулюмсиревлеринде ялтырай эди.
Яшлар, дюнья устюнде эр шейни унутып, бири-бирилерине бакъып, тоймай эдилер.
Джарты эвчик ичинде липильдеген чыракънынъ ярыгъы, оларгъа баарь кунеши киби келе эди.

Гульнар эеджаннен, кечкен куньлер ичинде олгъан бутюн шейлерни икяе этмеге башлады.
Мирзакаримбайнынъ джаризлиги ве джанаварлыгъыны, джаиль ве чокъ шейлерни анъламагъан бабасы акъкъында, гедже-куньдюз Ёлчынынъ кельмесини беклеп агълагъанларыны айтты.
Ёлчы нее, озюнинъ тюневинден берли кечирген азапларыны ве оны насыл къыдырып тапкъаныны сойледи.

Тыштан кене де къапучыкъны къакътылар.
Ёлчы секирип турды, къапуны аралыкъ этти.

Шакъасым кене бир чайник чай, эки пите ве бир савутнен къара юзюм къурусы узатты:

— Бойле куньде пиляв пиширмек лязим эди амма...
озюнъ билесинъ, къардашым, фукъарелик.
Аз олса да, чокъ корюнъ,— деди Шакъасым.

Ёлчы достуна тешеккюрини бильдирди.
Яшлар берильген зияфетни мадденен едилер — олар экиси де, сонъ куньлерде, агъызларына ич бир шей алмагъан эдилер.
Ёлчы Шакъасымны ашханагъа йиберип, ашамагъа бир шейлер даа кетиртеджек олса да, Гульнар буны арткъач деп сайды...
Къыз, буюк бир севгинен йигитке чай тёкип берди, бахтлы козьлеринен одачыкънынъ ичини козьден кечирди.

— Бу эвчикни достунъыздан исте де алынъыз, бу бизге етер, биз мында бейлер-бейи киби яшар эдик — деп кулюмсиреди Гульнар.

Ёлчы кульди, лякин бир шей айтып етиштиралмады, къызнынъ манълайында кулюмсирев кольгесини сечти.
Гульнар девам этип:

— Ёкъ,— деди юрек тюшкюнлигинен,— сизинъ аркъадашынъыз бу одачыкъны бизге бермеге аджымаз...
лякин башкъалары...
Олар бизим севгимизни де ёкъ этмеге азырлар.

Ёлчы да бойле тюшюне эди.
Ташкентнинъ бир тар, къаранлыкъ узакъ кошесинде биле оларгъа раат яшамакъны бермейджеклерини биле ве Гульнар разылыкъ берсе, чабик-чабик, бу ерден узакъкъа кетмеге керек олгъаныны анълай эди.

Гульнар йигитнинъ козюне джесюране бакъып:

— Сиз насыл ер сайласанъыз, о манъа дюньяда энъ яхшы ер сайылыр.
Манъа бу кумесчик биле ете...
Мен энди эвге къайтмам.
Барсын Мирзакаримбай ачувындан буруныны тишлесин,— деди.

Яшлар шадлыкънен кулюштилер.

— Мен озюмизнинъ коюмиз акъкъында тюшюнем,— деди Ёлчы.— Керчек, энди меним анда эвим ёкъ.
Къомшумыз анамнынъ дженазесине-дуаларына чокъ масрафланды.
Онынънен эсаплашмакъ керек эди.
Эвни ве азбарны сатмакъ керек олды.
Уджуз, олгьаны-оладжагъы, юз йигирми кумюшке сатмакъ керек олды.
Не япаджакъсынъ.
Борджларнен исаплаштым, къыз къардашыма бир-эки урбачыкълар алдым, отуз кумюш къадар да пара къалды.
Бизге биринджи вакъыткъа етер.
Меним койим — меним ватаным, мен анда догъдым, анда осьтим, эвсиз-баркъсыз къалмамыз.
Сонъ, эр шей сырасында олса, эвимиз-азбарымыз да олур.
Эр шей сизнинъ дегенинъизге багълы, Гульнар...

Къызнынъ хаялында оларнынъ келеджектеки агъыр ве фукъаре, лякин, сакин ве бахтлы яшайышлары джанланды.
Къыз, Ёлчынынъ фикирине разы олды.

— Биз бутюн омюримиз бою койде къалырмыз,— деди Гульнар.
Экимиз де чалышырмыз.
Мен тахие тикмеге де билем.
Эркеклер, къадынлар ве балалар урбасы тикмеге де билем.
Бизим маалледе мени уста деп чагъыра эдилер.
Гульнар буны яры шакъа, яры керчек киби, айтып йиберди, лякин гъурурнен.— Эм, къыз къардашынъыз бизнен олур.
Ах, мен оны корьмеге не къадар истейим!

Ёлчы онынъ айткъанларыны динълеркен, келеджек яшайышы, арзулары, умюд ве хаяллары булутсыз ачыкъ-айдын корюльди.
О, къызгъа якъынлашты, онынъ къап-къара сачларыны сыйпады.
Къыз, башыны онынъ кокрегине къойды ве ишитилир-ишитильмез, яваш давушнен сёйледи:

— Бичаре анам бир озю къалды.
Сагъыммы, ёкъса, ёкъ, оны биле бильмей.
О, бойле яныкъкъа даянамаз.
Бир кере корьсем де, сонъгъулукъкъа...
бир де къучакъласам...

— Гульсум аптени, эльбетте, бир корьмек керек эди.
Бильмейим...
Ялынъыз...— Ёлчы айтып битермей, тынды.

— Ёкъ, бармам,— деди Гульнар, кесен-кес.— Бабам дуя билир.
Энъ яхшысы, бойле япмакъ керек: халкъ юкълагъан сонъ, сиз Къаратай атагъа барынъ, фередженен папичлерни алып кетинъ, сабасына о алып кетип берир.
Башкъа фередже ве папич кетирирсиз.
Биз ярын саба, эрте кетермизми?
Акъшам исе, Къаратай ата, бир маначыкънен, бизим эвимизге къадыныны йиберир, гизлиден, бабама дуйдурмай, анама сизнен кеткенимни айтыр.
О вакъыт анем пек раатсызланмаз, догърумы?

Ёлчы севгилисининъ акъылына, джесюрлигине ве федякарлыгъына къуванып тоямай эди.
О, Гульнарнынъ айткъанынен бир тамам разы олды.
Озюнинъ тешеккюрини насыл бильдиреджегини бильмей, къызны озюне якъын чекти, онынъ башыны кокрегине басты, козюнден-козюни алмай ынджынды:

— Янъы еримизде аладжагъымны алырым.
Къардашымы де койге алып кетерим.
Эгер Гульсум апте де кельмеге истесе, оны да алып кетерим.

Ёргъунлыкътан Гульнарнынъ козьлери юмулып-юмулып кеттилер.
Ёлчы онынъ башыны ястыкъкъа мукъайтлыкнен къойды, устюне ёргъанчыкъны ташлады.
Онынъ янында, онъа бакъып, чокъ отурды.
Сонъ, къартоп чырагъыны уфакъ рафчыкъкъа къойды ве къапуны гъыйчылдатмай яваштан ачып, азбаргъа чыкъты.

Вакъыт энди яры геджеге якъын эди, лякин ягъ заводында бир чырачыкъ корюльмекте эди.
Ёлчы босагъа янында, бир агъачкъа таянды.
Онынъ бурунына ат кубресенинъ къокъусу урды.
Авлакъта, диварнынъ тереп оюгъунда, шишеси тютюнден къарарып къалгъан чыракъ янмакъта эди.
Онынъ тыныкъ ярыгъында эки атнынъ армандаки киби айланып-айланып отургъанларыны эследи.
Атлар юваш эдилер, аякъларынынъ арасында челик ойнасанъ биле, къуйрукъларыны салламайджакъ киби эдилер.
Ёлчыгъа бу яры къаранлыкъта, атларнынъ козьлери ачувнен янгъан киби келе.
Атларнен берабер, къамчысыны алышкъанлыкънен ойнатып, Шакъасым да айлана эди.
Бу иште атларнен инсаннынъ арасында ич бир фаркъ ёкъ эди.
Атлар ве киши бир сой, делиртеджек ишнен мешгъуль эдилер.
Гедже ве кундюз, токътамай-турмай, яры къаранлыкъ бир ерде айланып-алып отуралар.
Лякин кишининъ вазиети даа агъыр эди.
Онынъ энъсесинде месулиетлик юклю.
Онынъ вазифеси, бу ишнинъ саибине даа чокъча ягъ сыкъып чыкъармакъ керек эди.
Бунданда гъайры, атларны да бакъмакъ керек.

Шакъасым атларны токътатты.
Ёлчыны чагъырды:

— Къана, айт, бу не демек ола?
Ничюн шай озь-озюнъде дегильсинъ?

Ягъ заводында кимсе олмагъаныны анълагъан Ёлчы, Шакъасымгъа эр шейни олгъаны киби икяе этти ве озюнинъ тюшюнджесини бильдирди.
Шакъасым, масал динълеген бала киби динълеп, агъызыны ачып къалды.
Онынъ иши акълына тюшип, атларны тюртти ве энди, ягъ ашлавынынъ гъыйчылдысы ве ат аякъларынынъ сеси арасындан:

— Аферин, мурадынга ирдинъ.
Эгер йылдызларынъыз бири-бири янында, ян-янаша янсалар, ич бир кимсе снзни бири-биринъизден айырып оламаз!— деп къычырды.

Атларнен берабер, токътамай-турмай айланып-алып Шакъасым, эр вакъыттаки киби, озь яшайышыны лянетлеп, башлады.
Эписи иш саиблери бири-бирлерине ошагъанларыны, оларнынъ ич биринде видждан олмагъаныны, кубре сарыгъынен нефес алгъаныны, чокъ вакъытлары жмихнен кечингенини, огълуны барып бакъмагъа вакъыты биле къалмагъаныны айтып шикяетленди.
Шакъасымнынъ шикяетлери Ёлчынынъ къуванчыны бираз кусътирди.
Лякин, яхшы сёзлернен достунынъ юрегини алмады, аксине, шойле деди:

— Мында шынъшыкълагъанынъыздан не файда!
Башкъалары сизни саймасалар, озь къыйметинъизни озюнъиз билинъ.
Озюнъизни къорчаламагъа тырышмакъ керек.

Шакъасым бильмем достунынъ айткъаныны ишитмеди, бильмем, ишитсе де, джевабланмады, атларнынъ артындан арман бою айлана берди...

Ёлчы ягъ заводындан чыкъты, азбарнынъ ортасында токъталды, кокке бакъты.
Къаранлыкътан йылдызлар онъа шайлы-шайлы, козь къыпа эдилер.
Йигит, Къаратайгъа кетмеге даа эрте олгъаныны анълады.
О, эвчикке къайтты, ёргъаннынъ бир уджуны яваштан ачты, къызнынъ юзюне бакъты.
Гульнар къатты юкъуда эди.
Сыкъ-сыкъ нефес ала, кимерде бир, абдырагъан киби, сескене, лякин, Ёлчы бунъа эмиет бермеди.
Мукъайтлыкънен онынъ ёргъаныны тюзетти, онынъ аякъ уджуна чёкти, диваргъа таянды.

Ёлчынынъ башында Гульнар ичюн сыджакъ урба кереклиги, шеэрден чабик ве мукъайт чыкъмакъ фикири долана эди.
О, къызгъа бакъкъанда, юреги гъурур ве бахтнен тола эди.
Бир къач вакъыттан сонъ, оны юкъу басып башлады.
Козьлерини уфкъалай-уфкъалай, юкъусуны къачырмагъа тырышса да, сонъ, козьлерининъ юмулгъаныны озю де дуймай, башы кокюсине саркъты...

Юкъу арасында Елчыгъа чешит шейлер, я да сандыракълав, я да ынъранув киби сеслер ишитильди.
О, абдырап козьлерини ачты, ве: «...мен, гъалиба, чокъ юкъладым!»— деп къоркъа тюштю.

Чыракъ янып биткен ве сёнген.
Къаранлыкъта рафчыкътан, башкъа чыракъ парчасыны тапып якъты ве янгъан чыракъны къолуна алып, Гульнарнынъ устюне эгильди.
Къыз, чапалангъан, ёргъаны кокрегине обалангъан, юзю ачыкъ, къырмызы тюснен яна эди.
Хырылты ве насылдыр сеснен нефес ала, бурун тешиклери къалтырай эди.
Ёлчынынъ тенинде къырмыскъалар юрген киби олды.
Къызнынъ манълайына тийди, о атеш киби эди.

Гульнар хасталангъан-атешленген козьлерини ачты.
Утанып, ёргъаныны чекти ве кокюсюни япты.

Ёлчынынъ «Сиз хастасызмы»,— демеге тили бармады.

О, самимийликнен:

— Сизге не олды, джаным?— деп сорады.

— Ах...
бутюн вуджудым яна,— деди, нефеси-нефесине етишмей, къурып къалгъан дудакъларыны зар-зоруна ойнатып.

— Азгъана сувукълансанъыз керек.
Къасвет этменъ, кечер.

— Пек сувукълансам керек,— деди Гульнар, талгьын сеснен.— Мен тап саба дуйдым...
Анда...
Не шу...
Ким шу...
Анавунынъ аранчыгъында...
Анда пек сувукъ эди.
Устюмде ялынъыз къафтанчыкъ.
Биз энди насыл кетермиз?
Сиз энди эр шейни азырладынъызмы?
Бильмейим мен бу алымда барып-етип олурыммы?..

— Не, пек агъырасызмы?

— Бутюн беденим сызлап агъыра, къыбырдап оламайым...
Ах, джариз такъдир...
Энди не япайыкъ?

Гульнар ёргъан тюбюнден къолуны чыкъарды ве Ёлчыгъа узатты.
Йигит онынъ къолуны яваштан сыкъты, алевленип янгъан пармакъларыны опьти.

— Сизге, башта хасталыкъны кечирмек керек, Гульнар.
Шимди бир шей акъкъында тюшюнмей ятынъыз ве сагълыгъынъызны ерине кетирмек ичюн тырышынъыз.
Керек олса, мен сизни дюньянынъ биткен ерине къадар котерип-алып кетерим...
Лякин шимди..
Озюнъиз анълайсынъыз.
Чёльде сувукъ.
Ель.
Даа бетерге чевирирмиз...

— Барем азачыкъ озь-озюме кельсем.
Ичтеде такъатым ёкъ.
Мен сизни пек къыйнадым.
Я олар бизим мында олгъанымызны бильмезлерми?

Гульнарнынъ козьлери яшнен тоды.
Озюнинъ алсызлыгъыны, башларына тюшкен бу янъы белядан коре эди.
Атешнен янгъан янакълары устюнден, бири-бири артындан, эльмаз тамчылары тыгъыра эдилер.

Ёлчы чыракъны кене де рафчыкъ устюне ерлештирди.
Къызнынъ башы уджунда отурып, онынъ козь яшларыны силип, аз да олса, юрегини алмагъа тырышты:

— Агъламанъыз...
керекмей.
Озюнъизге кельмеге тырышынъ...

— Токътап оламайым, озьлери тёкюлелер...
Ёлчы ака, олар бизни не ичюн чекиштирелер?
Бойле джанаварлыкъ, залымлыкъ, джебр неге керек?
Байларны ер не ичюн ютмай экен?

Йигит юмрукъларыны сыкъып:

— Ютар!
Ютмаса,— озюмиз юттурырмыз!— деди.

Гульнар терен сайгъы ве инанув толу олгъан козьлелеринен йигитке бакъты, атеш киби янгъан къолларынен онынъ янагъыны сыйпады.

Къапынынъ тыш тарафындан зынджыр парчасы жангъырдады.
Шакъасымнынъ тыныкъ сеси ишитильди.
Ёлчы турып къапугъа тараф адымлады.

— Чалттан танъ атаджакъ.
Шимди, кетмекчюн, тамам вакъыт,— деди Шакъасым, сувукътан тишлерини бири-бирине урып.— Мен аранда пичен ичинде яттым.
Шимди сизни озгъарайым деп турдым...

Ёлчы буюк яныкънен, достуна къызнынъ хасталангъаныны бильдирди.
Шакъасым сувукътан бурюшип-къалтырап, текаран турды.

— Эбет, о къадар замет, къоркъу корип кечирди — хасталанмакъ бир шей дегиль.
Къызлар пек назик олалар...
Яхшы олмады...
Сыджагъы бар, дейсинъми?

— Атеш ичинде яна.
Аякъ устюне турмагъа чареси ёкъ.— Ёлчы кокке бакъты.— Мына-мына ярыкълашаджакъ...
Мем раатсызланам, Шакъасым ака, Ярматнен бай бизим изимизге басмазлармы?

— Я не япаджакъсынъ, насыл кетеджексинъ?
Шимдилик къал.
Кундюз къыбырданмайып отурынъыз.
Бу ерде озюм козь-къулакъ олурым.
Къапуны учь кере къакъсам, сонъ ачарсынъ.
Саба эрте илядж тапмагъа тырышырым Кир, кир онынъ янына.

Ёлчы Шакъасымгъа Къаратайнынъ эвини, я да дюкяныны насыл тапмакъ, ве онынънен корюшмек, бир аз акъыл танышмакъ керек олгъаныны айтты.

— Яхшы,— деп Шакъасым ат аранына таба кетти.

Ёлчы Гульнарнынъ янына къайтты.

Бу вакъытта азбарда Шакъасымнынъ саиби — Парпиходжа «кхы», «кхы» оксюрип пейда олды.
Сонъ, адетиндже япкъъаны киби, «Ё алла.»— деп азбар ичинде юрмеге башлады.

Парпиходжа танъ аткъанда турмагъа ве, намаз къылгъан сонъ, азбар ичинде доланмагъа, озь барлыгъыны козьден кечирмеге, атларгъа аш алып кеткенде, анда-мында тюшкен пичен обачыкъларыны топламагъа севе эди.
Шимди о, ат ахырына якъынлашкъанда, Шакъасым онъа:

— Сиз, бугунь, ничюндир, башкъа куньлерденде эрте тургъансыз?— деп сёз къатты.

Парпиходжа джевап ерине:

— Ё — алла!— деди де, атларнынъ аякълары тюбюне тюшкен пиченлерни топламагъа башлады.

— Эр кунъ саба, сиз, бинъ кере, къайта-къайта озюнъизнинъ «Ё алла»-нъызны айтасыз.
Лякин алланынъ сизге бир кере «не» деп джевап бергенини ишиттинъизми?— деп шакъа этти.

— Эгер де сен аллахны чин юректен хатырласанъ,— деди джиддийликнен Парпиходжа — аллах санъа бир вакъыт «не!» деп джевап бермез.
О, мутлакъа «динълейим» дер.
Сен, буны къулагъынънен бир кере ишитмезсинъ, ялынъыз акъылынъ-фикиринънен дуярсынъ.
Онынъчюнде, аллах, эрте-кеч, бу дюнъядамы, о бир дюньядамы озюнинъ япаджакъ хайырыны япар.

Шакъасым кульди:

— Манъа о «динълейим!» деп ичте де айтмакъ истемей.
Эгер сиз бильмек истесенъиз, мен онынъ бир япкъа хайырыны даа корьмедим.

— Инсаниетсиз олма.
Онынъчюнде ягъны аз чыкъарсынъ!— деп ачувланды Парпиходжа.— Аллахнынъ адыны сыкъча анъа бер, о бир дюньяда, о сени мераметинен алгъышлар...

— Ярысы олса да, бу дюньяда япса, яхшы олур эди

— Диннинъ дегенини кут, тентек!
Санъа бу ялан дюнъянынъ банчыкъ суву не керек.
Дженнетнинъ тер-темиз буллюр суву акъкъында, тюшюн, акъмакъ!

— Ярынки ягълы, семиз къуйрукътан, бугунъки къурсакъ эйи, дегенлер, байым.

— Етер— деп къычырды Парпиходжа.
Сонъ, къарт олмасада, къартлар киби, эки къолуны арткъа, бели устюне хачлап, белини азгъяна къыбырдатып, эвге кирип кетти.

## XIII

### 1

Вагонджы Джандарнынъ мусафирлери акъшамгъа къадар саргъушланып, олю киби, къайда отургъан олса, о ерде йыкъылып-юкълап къалгъан эдилер.
Тантибайвачча яры гедже маалинде уянды.
Башы чамурдан ясалгъан

бардакъ киби агъырлашты, тыныкъ бир агъырлыкъ басты, тамагъы къуруп-къатып къалгъан.
О, ыдырынып, охулдап еринден турды ве къапугъа тараф догърулды.
Мусафирханенинъ ортасында яткъан Джандаргъа сюринип, зар-зоруна азбаргъа чыкъты ве эвге кетти.

Танти, эвде, бир нефестен, бир чайник сувукъ, кескин чайны ичип, къолларынен агърыдан патлайджакъ манълайыны сыкъып долангъанда, ярын Джандарны Гулькаргъа алып кетеджегини хатырлады.
«Къушчыкъ къави къафесте, ярын барырмыз».
«Энди озь-озюне де кельгендир, бельки...»— деп тюшюнди о.

Эртеси куню къаш къараргъанынен, Тантибайвачча ве Джандар вагонджы Къара Ахмадкъа ёнедилер.
Къапучыкънынъ янында эв саибининъ къаралтысы корюльмекте эди.

— Келинъ, келинъ, сайгъылы мусафирлер!— деди Къара Ахмад ве селямлашмакъчюн къолуны узатты.
Лякин, къаранлыкъта, онынъ узатылгъан къолуны корьмегенлеринденми, бильмем, кельгенлер онъа эмиет бермей, ичери кирип кеттилер.

— Биз санъа мусафирликке кельдик.
Бу адам меним домтум, — деди Тантибайвачча Джандарны косьтерип.

— Пек яхшы,— деди мыдырданып, Къара Ахмад, лякин отургъан еринден турмады.

— Биз къызнен текаран эгленмеге истеймиз, къыйметлим.
Санъа огретмеге керекмей, эбет.

— Эглендже хатрычюн сизге кельдик, пельван.— деп достуна къошулды Джандар да.

Къара Ахмад оны ябани козьнен сюзди.

— Бу ер, асыл да ойле ер дегиль, сайгъылы байваччалар!— деп ачувнен сёйленип башлады.— Сиз бизге насыл иш ишандынъыз?
Къызны хырсызлап бир аз вакъыт сакъламакънымы?
Ойлеми?

— Ойле!
Меним лафым санъа агъыр кельдими?
Ойле олса...

— Догърусыны айткъанда, энди къыз мында ёкъ.
Тюневин о меним къолларымдан учып кетти.
Бильмейим энди, къайсы багъчаларда, къайсы дагъларда...
Тантибайваччанынъ чырайы тюрленди.

— Бош богъазланма, Къара Ахмад!— деп оны больди.
Оны бойле ерден, сенинъ киби дев бир сакълавджыдан насыл бир джесюр алып кете биле?
Бунданда гъайры, мен сени тенбиледим, мукъайт ол, пек индже иш, дедим.

— Инанмасанъыз, кирде къыдырынъыз,— деп джевап берди Къара Ахмад.

Тантининъ нефеси тутылды.
Джандаргъа тараф айланды, онъа бир шейлер айтаджакъ олды.
Бир шей айталмады.
Сонъ, башына эсини топлап, ачувнен Къара Ахмад дан сорады:

— О, санъа къол котерген йигит ким экен?

— Бир йигит, къайдан билейим ким...
Олар бири-бирлерини чокътан бильселер керек,— деди Къара Ахмад, лякин олгъан чарпышманы, олгъаны киби айтмагъа истемеди.
Яхшыки о, Тантинен шимди, къаранлыкъта корюшти.
Онынъ сыфатыны корьсе, Къара Ахмаднынъ сокъакъларда намы кесиледжегине лаф ёкъ эди.

Танти ачувындан къалтырады.
О, бу ишнинъ устю ачылыр деп къоркъты ве достунынъ да бойле адден ашкъаын эгленджеден марум къалгъанына сыкъылды.
Байвачча йигитни бинъ бир тюрлю сёгюшлернен анъды.
Къара Ахмад исе, япкъан иши ичюн яхшы пара алгъанындан, энди утанмай, къоркъмай лакъырды этти.
Сокъакъта арекет эткен Къара Ахмад киби адамларнынъ сезлеринен, мыскъыллап:

—Манъа артыкъ бойле ишлер ишанманъыз, байвачча.
Бойле шей япмаздан эвель, башта тахиенъизни чыкъарып, тюшюнип бакъмакъ керек.
Биз сизге ювадан торгъай чекип чыкъармадыкъ, чевре этрафы япыкъ азбардан джанлы кишини хырсызладыкъ.
Араба устюнде, бойле бир шеэр — ичинден, мында алып кельдик.
Эписинде озюнъиз къабаатлысыз.
Анълашыла, тилинъизни тишлеп тутамагъансыз...

Тантибайвачча бирден анланды, Къара Ахмаднен сагълыкълашмай, Джандарнынъ артындан кете берди.
Ёл бою, олар, бир лаф биле этмедилер.
Джандар сувукълыкънен сагълыкълашып, озь мааллесине таба бурулды.
Тантибайвачча, бир аз вакъыт ёл агъызында эгленди.
«Бу насыл йигит?
Къыз кимни биле эди?»— деп тюшюнджеге далды, сигарыны бурый.— Бу сырны ким ача биле?»— Бу суаллерге джевап тапалмай, Салимбайваччагъа догъру адымлады.

### 2

Саба, Шакъасым, бир парча эски кягъыткъа сарылгъан, насылдыр бир осюмликнинъ къаврагъан-къуругъан чечегини кетирип, сыджакъ-къайнагъан сувда эзип, къызгъа ичирмек керек олгъаныны айтты.
Елчы бу иляджны эки кере азырлап, Гульнаргъа ичирди.

Акъшамгъа таба Гульнарнынъ сыджагъы эксильди, текяран енъгиллешкен киби олды.
Нефес алувы тюзельди.
Онынъ маддеси биле кельди.
Шакъасымнынъ къайдадыр, насылдыр пиширип кетиргеи маш шорбасындан ашады.
Къызнынъ юзюнде кене де кулюмсирев пейда олды.
Ёлчынен сессиз, тыныкъ-тыныкъ лакъырды этмеге башлады.

Гульнар, озюнде зерре къадар кучь, такъат дуймаса да, къаза-хатадан къуртулмакъ ичюн, бу гедже шеэрден мытлакъ кетмек керек олгъаныны айтты.
Бойле къараргъа кельген сонъ, Шакъасымны иштен алып къалыпта, онынъ иш саибининъ онъа къаршы ачувыны арттырмамакъ ичюн, иштен алып къалмай, Къаратайгъа бармакъны ве араба тапмакъны, Ёлчы озю устюне алды.

Елчынынъ кеткени энди бир сааттен зияде.
Гульнар чыракънынъ ярыгъына тюшюнджели-тюшюнджели бакъып, акъшам сыкълетленгенде, орселенген-дагъылгъан сачларыны орип отургъанда, бирден къапуны кимдир къуветнен итеди.
Тышарыдан сеслер ишитильди.
Гульнар буз-бузлады.

— Ач!

Къапугъа къуветли ве арды-сыра тепмелер тюштилер.
Къалтыравукъ сеснен Гульнар:

— Ким анда?— деп сорады.

— Бу меним!
Дерттен куйген бабанъым!

— Бабам?!— деп къычырды Гульнар.
Шашмалап ве алсызлыкъ аляметлеринен къыз:

— Ёлчы кельсин, сонъ...— деп айтып йиберди.

Къапу артында сеслер тынды.
Гульнар къоркъудан къалтырай, озь-озюни сёге: «Ничюн биз тюневин акъшам къачмадыкъ».
Олар, бельки, Ёлчыны туткъандырлар!».

— Ач, къызым!
Биз Ёлчыны да чагъырырмыз.
Бабанъ сизге эки сёз айтмакъ истей, сизнинъ истегинъизни бильмек истей.
Анъла, намуслы къыз бабасынынъ сёзюни динълемек керек.
Эгер де сёзни динълемей, къапуны ачмасанъ, о вакъыт бабанъыз къапугъа бир тепме урар, парлап ичери кирер.
Бу яхшымы?
Ёкъ!

— Къызчыгъым,— деп кене де башлады Ярмат,— биз ананънен бойле де яныкътан гъаип олдыкъ.
Сен бизни бусь-бутюн ольдюрмек истейсинъми?

Анасы акъкъында хатырлагъанда, Гульнарнынъ козьлери яшкъа толды.
О, турды, аякъларыны зар-зоруна алып, къапунынъ янына барды, зынджырны чакъарды.
Ойле де, яваш-яваш ерине къайтып-келип отурды, ярдымсыз башыны ашагъы асты.

Ярмат ичери кирип, къапуны япты.
Къызнынъ огюне тиз чёктю.
Бир дакъкъа бир шей айтмай, онынъ яшлы козьлерине бакъып отурды, къалтырагъан къолунен башыны сыйпады.
Онынъ янакълары устюнден, сакъалындан козь яшлары тыгъырдылар.

— Аллагъа шукюр, корьмеге къысмет олды...
сагъсынъ.
Меним къызым.
Сени танымакънынъ чареси ёкъ.
Сен баштаки Гульнарсынъмы?

— Мен хасталандым, баба,— деди, башыны котермей къыз.

— Бу хайырсызнынъ баласы Ёлчы ичюн сен не къадар эзиетлер чектинъ!
Къайда о, динсизнинъ баласы?
Къайда?
Мен онъа косьтеририм!
Мен онъа!..

— Токътанъ!— деп къычырып, бабасыны больди Гульнар.— Сиз Ёлчыны не ичюн джезаламакъ истейсиз?
Онынъ ич бир шейде къабааты ёкъ.
Сиз онъа сагъ ол айтынъ.
О мени олюмден къуртарды.
Эгерде джезаламакъ истесенъиз, байларнынъ огъулларыны джезаланъ!

— Сени ёлдан Ёлчыдан гъайры кимсе чыкъармады!— деп къычырды Ярмат.— Сени бу алгъа ким кетирди?!

Тыштан, кене де, шу таныш олмагъан сес ишитильди:

— Ярмат, мен кирмек истейим.

Ярмат къызына:— Япын!— деп эмир этти.

Къыз ёргъанынынъ бир кошесинен япылды.

Ичери Алимхан — элли башы кирди.
О, Гульнарнынъ янында тиз устюне чёкип отурды.
Эвнинъ ичини къусаджакъ адам киби, козь этти.
Яхшы таралгъан сакъалыны сыйпады, сонъ, чырайыны сытып, башлады:

— Лакъырдыны узатма, Ярмат.
Энди эр шей белли-беяне.
О, шейтан Ёлчы, оны алдатты ве эвден къачмагъа меджбур этти.
Менден акъыл сорасанъ, бойле: къызынъы ал да, чабик эвге къайт.
Ёлчы бизим къолумыздан бир якъкъа джоюлмаз.
Эм оны сен дегиль де, мен озюм джезалайджагъым!
Турынъ, меним къызым,— эллибашнынъ сеси бирден юмшады.— Яшлыгъынъызгъа барып, тюшюнмейип, бойле де, ана-бабаларынъны башларына чокъ беля кетирдинъиз.
Эвге къайтынъыз, тувгъанларынъызнынъ аякъларына япышып, эляллыкъ исте, битсин кетсин!

— Къызым, динъле!
Сеннен элли башы озю лакъырды эте.
О — бизим бабамыз.
Адамлар огюнде мени маскъара этме.
Сен меним бирден бир къызымсынъ.
Онынъчюн сени аджып…— Ярмат ичиндеки ачувны зар-зоруна тёкмей, айта эди.

Онынъ огюнде элли башы олгъанын анълагъан Гульнар, Ёлчы оны къуртармакъ ичюн, эр шейни айтмагъа къарар берди.

— Сиз элли башысызмы?— деп сорады о, ёргъан тюбюнден, бир козюнен ачып-бакъып.— Меним сизге шикяетим бар.

— Айтынъ,— деди истемей-истемей элли башы.

Гульнар, эеджанлана берип, эр шейни олгъаны киби айтмагъа башлады.

Ярмат еринден къызып турды:

— Булар эписи керчекми?
Мен байваччаларгъа не ярамайлыкъ яптым?
Мен, эбет, мен!— деп къычырды.

— Сус!— деп къычырды онынъ устюне элли башы.— Акъмакъ!
Сенде, баш ерине — бадие!
Сен, шериаттан чет чыкъкъан къызынънынъ сёзюне насыл инанасынъ?!
Буларнынъ эписи айнеджилик, алдав, бозгъунлыкъ!
Мен Танти ве Салимбайвачча киби сайгъылы адамлар устюне ифтира аттырмам!
Олар энъ алидженап адамлар.
Оларнынъ юреклеринде бир леке биле ёкъ.
Оларгъа къызны хырсызламакътан не файда?
Билем, о хырсызлар, Ёлчынынъ достлары!

— Ялан!— деп ачувнен къычырды Гульнар.— Ёлчынынъ бир шейде къабааты ёкъ!
О мени азат эткенде, менден сорады: мен къайда кетмек истейим.
Мен озюм, эвге къайтмагъа истемейим, дедим.
Онынъчюнде, мени мында кетирди.
Биз бири-биримизге, берабер яшамагъа сёз бердик, ышандырдыкъ.
Буны мен кимседен гизьлемейим.

Элли башы чырайыны сытты.
О, къачкъан къызнынъ ирадесини ялынъыз яхшылыкънен, я да къуветнен къопармакъ мумкюн олгъаныны анълады.

— Сиз эвге яхшылыкънен къайтаджакъсызмы, ёкъса, ёкъмы?

— Ёкъ.
Къайтмайджагъым!— деп кесен-кес айтты Гульнар.— Сиз тапкъан адамгъа акъайгъа чыкъмакътан, ольмек хайырлыдыр!

Элли башы ачувындан богъулды.

— Шериатны таптамакъ!
Мен, шимдилик сизни аджыйым, эгер мени динълемесенъиз, мен халкъкъа сизни ташнен урдурырым.
Барсын, бу башкъа къызларгъа, къадынларгъа унер олсун.
Сизнинъ киби сойларыны шериат аджымаз!

— Яхшы, ольдюринъиз!— деп къычырды Гульнар.

— Ярмат, сен адамсынъмы, бабасынъмы, ёкъса, бир парча кубресинъми?— деп къычырды Ярматнынъ устюне элли башы.— Ал омузларынъ устюне къызынъны!— деп къапуны таре этип япып, азбаргъа чыкъты.

Ярмат къызынынъ къолтукълары тюбюнден тутты, ичериден тышкъа сюйреп чыкъты.
Къыз, кимнидир къаргъар киби:— Ольдюринъиз!—деп къычырды, ве окюр-окюр агълады.
Ярматнен къызы азбар къапу тарафтан козьден гъаип олгъан сонъ, элли башы, баштаки киби, форсаланып, къоморозланып:

— Кордюнъизми?— деп айланды Парпиходжагъа,— Акъылсыз эвляд!
Мен оны энъ зенгин байлардан бирине бердим, лякин о, насылдыр бир чыплакъ баджакънен къачып кеткен.
Озюнинъ бахтындан кенаргъа айлана.
Бу не къадар инсафсызлыкъ.
Сагъ олунъ, сиз, акъикъий мусульмансыз...
Биз оны къайдан биледжек эдик?
Эгер сиз бизни тенбилемеген олсанъыз, олар козьлери корьген ерге къадар къачар эдилер.
Лякин бу олгъан вакъиадан кимсенинъ хабери олмамакъ керек!
Бизим арамызда къалсын!
Анълашылдымы?

Элли башы сокъкъакъа чыкъты.
Парпиходжа онынъ артындан чокъ ялтакъланды.
Сонъ, онынъ къулагъына нелердир пысырдады.

— Мен мааллемизде сайылгъан-севильген адамларнынъ бирисим, Алимхан ака.
Аллагъа шукюр, бугуньге къадар адым бир шейнен кирленмеди.
Эвлеринден къачкъан къызны мен насыл сакълайым, гизлейим?
Бойле шейни япмакъ мумкюнми?
Эльам дюлля мусульманым.
Мен оларны сечкенде, сачларым тим-тик олды.
Елчыны яхиш йигит деп беллей эдим.
О, бутюн вакъыт байнынъ айванлары ичюн менден ем ала эди, меним ыргъатымнен де чокъ дост олды.
Энди, анълагъаныма коре, о бусь-бутюн бозулгъан, ярамай адам экен.
Гебергейди, барем!
Билесизми, мен оларны насыл сечтим?
Тюневин акъшам эзанындан — намазындан къайтам.
Аранчыкънынъ къапусынынъ аралыгъындан ярычыкъ корюле.
Лякин меним ыргъатым, Шакъасым, ахырда, «Коресинъми?»— дейим, озь-озюме.
Яваштан кельдим, къапу тюбюнден динълендим.
Къадын сеси...
лафта пек текли...
Тешикке бакътым.
Ёлчы ве етишкен бир къыз.
Кене де динълендим.
Сонъ, манъа эр шей белли олды.
Бу — Ярматнынъ къызы.
Бутюн гедже, дуйдырмадан, бакъып чыкътым.
Къыз хасталанды, мен буны да билем.
Ярмат меним эски танышым ве акъикъий мусульман.
Фукъаре олса да, акъылы-фикири еринде олгъан адам.
Не къадар пыл менден байнынъ айванларына ем алды.
Мен, бир кереден онъа чапмакъ истедим.
Лякин сонъ: «аркъанны узакъча атмакъ керек, деп тюшюндим».
Бойлеликнен, бугунь кундюз сизни хабердар эттим.
Лякин мен, акъшам кельменъизни риджа эткен эдим.
Куньдюз эвде шамата чыкъкъаны ярамай, догъру дегильми?
Энди, аллагъа шукюр, иш тюзельди.
Ёлчы олгъан олса, белькиде, шамата чыкъарыр эди...

Парпиходжа бош богъазлыкъны ичте битирмейджекке ошай эди.
Элли башы оны токътатты:

— Хайыр, тешеккюр этем,— деп адымларыны чабиклештирди.

Алимхан догъру Мирзакаримбайгъа кетти.
О, байгъа, къыз танышындан-достундан къайткъанда, бираз хасталангъаныны, сувукълангъаныны, онынъчюнде тонны учь-дёрт кунь сонъ олмасыны риджа этти.
Зевкъ-сефаны тез сюрмеге ашыкъкъан бай, башта итираз этсе де, ниает, элли башынынъ фикиринен разы олмагъа меджбур олды.

Ярматнынъ козюни багъламакъ ичюн, Алимхан, къызгъа бериледжек бутюн бахшышларнынъ ярын йиберильмесини байгъа теклиф этти.
О, бунынънен бир даа Ярматнынъ эль-аягъыны байламакъны, къызнынъ да аджыгъан юрегини текарап татлыландырмакъны тюшюнди.

Бай, элли башынынъ отурмасыны теклиф этсе де, Алимхан бир чокъ ишлери олгъаныны маначыкъ этип, сагълыкълашып, сокъакъкъа чыкъты.
О, Ярматкъа барып, къызыны мукеммель сакъламакъ керек олгъаныны, Танти ве Салимбайваччалар устюне бойле, акъылгъа ятмагъан, къабаатларны юклемек яхшылыкъкъа кетирмейджегини айтмагъа ашыкъты.
Бундан да гъайры, о, Ёлчыдан къоркъты.
Бойле дюльбер къыздан махрум къалгъан йигит, къалабалыкъ чыкъармакъ ихтималы олгъанындан, вакъытны сокъакъта кечирмеге, бир де бир шей олгъан киби олса, аджеле суретте бир чарелер корьмесини къарарлаштырды.

Ярматнен лакъырдыны бир аз айнеджиликнен япмакъны тюшюнген Алимхан, байнынъ къапусы огюнде юрип азаплангъан вакъытта, бирден, Мирзакаримбайнынъ эвине кечкен къапаныкъ кечитте бир колеткени сечти.

— Салимджан?

— Ёкъ, бу меним...

Тантининъ келип чыкъкъаны тамам яхшы олды.
Алимхан къуванды.
Байвачча аман онынъ къолтугъына кирди, аралыкънынъ къаранлыкъча ерине таба чекти ве пышылдап:

— Бизим келинимиз тапылды, меним Мирисхакъ къардашым!—Тантининъ нефеси тутылгъандай олды.
Лякин озюни бир кереден эльге алды, онъа бир шей белли олмагъан киби, яваштан сорады:

— Я къайда эди, о къачакъ?

— Байвачча,— деди куле-куле элли башы,— догърусыны айткъанда, сиз бу ишни япып оламадынъыз.
Бойле ишлерчюн атик, ель аякъ олмакъ керек.
Сиз, Салимджангъа кирде, оны тенбиленъ: эллерини бираз къыскъартсын ве бойле шейнен бир даа огърашмагъа тырышмасын.
Бу — биринджиси.
Даа сонъ, пек раатсызланмасын.
Бизге къалса, биз агъызымызны даа ачмамыз.
Биз къабатны кимнинъ устюне юклейджегимизни билемиз.
Лякин меним япкъан эйликлеримни унутмасын.
бy, пек джиддии меселе...

Тантибайвачча айтмагъа шей тапамады.
Дудакълары арасына папиросыны сокъты, сернигини чокъ керелер чертти, ахыр сонъу, сигарыны якъты.
Серник ярыгъында эеджанлыкъны корьген элли башы, кулюмсиреди.
Оларнынъ къапкъанындан къызны Ёлчы азат эткенини айтмакъны о, керекли танымады.
Тантининъ, оларны ким алдата бильди, деп догърудан-догъру берген суалине, къыскъадан джевабланды:

— Бир джесюр йигит.

Тантибайвачча Салимбайваччаны къорчаламагъа башлады.
Бунынънен берабер, озюниде къорчалагъан олды

— Алимхан ака!
Салим бабасына шакъа этеджек олды.
Догърусыны айтаджакъ олсам, шакъаны мен де ерли таныдым.
Догъру, текаран къабаджа чыкъты...
Салимны къызармагъа меджбур этмек, яхшы олмаз.
Сиз озюнъизнинъ сёзюнъизде турынъыз...

— Меним сёзюм — къави!
Тек о, меним эйлигимни унутмасын,— деп Алимхан байваччанынъ къолуны сыкъты ве Ярматкъа ашыкъты.

## XIV

### 1

Гульнар, эвлеринде учь кунь сорав, сёгюв азабы тюбюнде инълеген сонъ, Мирзакаримбайгъа эвлендирильгенине бир ай олды.
Бай эвининъ не зенгинлиги, не дюльберлиги ве не де корюльмеген дереджеде донатылгъаны, яш къадынны къанаатлендирмеди.
Бу эвдеки адамлар да, шейлер де онъа душман, ят олып корюле.
Онынъ козю огюнде Ёлчынен тек бир кунь ве бир гедже вакъыт кечирген къаранлыкъ, басыкъ аранчыкъ, Шакъасымнынъ фукъаре-тарашлыкъ ве атта пенджереси олмагъан одачыгъы, онъа байлар сарайындан да яхшы корюльди.
Анда Ёлчынен кечирген саатлери, онынъ энъ зевкълы, энъ бахтлы, энъ ярыкъ саатлар эди.

Гульнар, хаялында, йигитнен ичте де айрылмагъан эди.
Кимерде бир о, онынънен хаялында лакъырды эте, онынъ кенъ ве кьуветли коксюне башыны эге.
Кимерде бир, онынъ сачларыны сыйпагъандай келе, усанмадан, Гульнарнынъ юзюне бакъып отура, дерсинъ, сёзнен айтмакъ мум-кюн олмагъан шейни, озюнинъ бакъышынен айтмакъ истей...

Гульнарчюн бутюн бахт ве къуванч Ёлчынынъ къардашы Унсин эди.
Мазаллы, кой баласы киби саде, ачыкъ гонъюлли, он алты яшларында, къараджа юзлю, козьлери бала козьлери киби, шенъ ве дюльбер.
Юз сымасынен, сесинен, атта базы арекетлеринен о, Гульнаргъа Ёлчыны анъдыра эди.

Хаким ве Салим байваччаларнынъ къадынлары—Турсунай ве Шарафатханлар,— Унсинни къулгъа чевирдилер.
Къыз, оларнынъ балаларыны бакъа, чамашыр юва, одаларнынъ ичини джыйыштыра, чешит тюрлю хызметлерни япа.
Гульнар, джан-юректен онъа ярдым этмеге истей эди.
О, Унсинни озюне сыкъ-сыкъ чагъыра ве озюнде чокъ вакъыт тутмагъа тырыша эди.
Оларнынъ койлери акъкъында, эвлери, анасы акъкъында сорай, Елчы акъкъында айтылгъан шейлерни, дюньясыны унутып динълей эди.

Унсин Гульнардан агъасыны сыкъ-сыкъ сорай эди:

— Агъам не ичюн корюльмей?
Дайым оны къайда ёллады?

Яш къадын эр вакъыт, бойле лаф чыкъкъанда, лафны бозмагъа, башкъа лафкъа чевирмеге, озь-озюни тутмагъа тырыша эди.
Кимерде, Унсинге, ачыкътан-ачыкъ, эписини айтмагъа истей эди, лякин къызны раатсызламагъа ве яныкълар ичинде къалдырмагъа истемей эди.

Акъшам эди.
Балабан-балабан, япалакъ-япалакъ къар ягъа, кобелеклер киби, бувлангъан-терлеген джамларгъа уруна эди.
Азбарда беяз юмшакъ къар устюнде юварланып-обаланып балалар ойнамакъта эдилер.
Гульнар ве Унсин дост, апте къардаш киби, сандал башында отурып, лакъырды эте эдилер.

Бирден къапы ачылды ве секиз яшларында бир огъланчыкъ, сувукътан къызаргъан пармакъларыны уфюре берип, Унсинге:

— Сизни Елчы агъам чагъыра!
Анда, эрлер тарафында,— деп къычырды.

Гульнар абдырады, Унсиннен берабер секирип турды, дерсинъ, Елчы оларнынъ экисиниде чагъыра.
Онынъ юзю денъишти, шашмалады, козьлеринде агъыр гъам-къасвег асыл олды, бутюн вуджудынен, индже яш пытакъ киби къалтырады.

Унсиннинъ онъа бакъкъаныны корьген Гульнар, бир шей япмай, къайтып, кене де ерине отурды ве ишитилир-ишитильмез:

— Барынъыз...
чабикче!
Агъанъыз беклей...— деди.

Шу хатырлангъан геджеде, Ёлчы Гульнарнынъ бир озюни Шакъасымнынъ эвинде къалдырып, Къаратайгъа кеткен эди.
Къаратайнен берабер бир арабаджыгъа бардылар, агъыр олса да, онынъле келиштилер.
Бундан сонъ, Елчы, Гульнаргъа фередже, папич, даа башкъа сыджакъ кийимлер алып, арабанен, яры гедже маалинде Парпиходжанынъ эвине тараф кельмеге къарар берди.

Саат онларгъа якъын, Ёлчы Шакъасымнынъ эвине, Гульнарны ташлап кеткен ерине, къайтты.
Къаранлыкъ эвчикнинъ къапучыгъындан бакъып:

— Гульнар!
Гульнар!— деп чагъырды.

Джевап берильмеди.
Йигит эеджанланды, Шакъасымны чагъырып:

— Не олды?
Гульнар къайда?— деп яваштан сорады.

Шакъасым Ёлчынынъ огюнде не айтаджагъыны бильмей, къабаатлы киби, дерсинъ, бутюн вуджудунен экиге къатлангъан киби, башыны ашагъы асып турды.
Сонъ, терен нефес алып, бутюн олгъан шейни айтты.
Ёлчы бир аз вакъыт къапугъа таянып отурды, сонъ, дерсинъ, кимнидир сёгген, къоркъузгъан олып, сыкъылгъан юмрукъларыны котерди ве сокъакъкъа атылды.

О куньлери Ёлчы ялынъыз ачув ве интикъам ичинде къалды.
Душманларындан интикъам алмакъ ичюн, башында бинъ-бир тюрлю джесюране планлар доланды.
Лякин Къаратай онынъ тюшюнджелерини ред этти.
Къаратай, элли башы бу ишке полицияны да джельп эткенини ве Ёлчыны къыдыргъанларыны, шимди Гульнарны къуртармагъа, акъкъыны алмагъа вакъыт келишмегенини айтты.
Ёлчы тишлерини сыкъа берип, агъыргъан юрегинен Къаратайнынъ айткъанынен разы олды.
О, бир айдан зияде Мирзакаримбайнынъ эвине бармай, шеэрде доланып юрьди.
Тек бугунь, къардашынен корюшмеге къарар берди.


Бекленильмеден агъасыны корьген Унсин, чапа-чапа, эркеклер тарафына кетти: Ёлчы къардашыны къучакълады.
О, сечильгендай денъишкен: азгъан, юзю джиддийлешкен.
Къашлары арасында терен сызыкъ, манълайында ёлакълар пейда олгъан...
Унсин агъасынынъ коксюне атылып:

— Сиз не ичюн корюльмейсиз, ишитильмейсиз, агъа?— деп сорамагъа башлады.
Сизге не олды?
Сиз хасталандынъызмы?
Мен пек сагъындым.
Эр гедже сизни тюшюмде корем...

Ёлчы, къардашыны ыргъатлар эвине алып кирди.
Кийизнинъ бир уджунда отурдылар.

— Унсин, бу эвде насыл яшайсынъ?
Шимдилик мында отурып-турарсынъмы?

Унсин агъасына шашып бакъты:

— Я сиз?

— Мен мындан омюрлик кетем!— деди, кедерли йигит.

— Ойле олса, менде къалмайым, агъа...— Унсин тютюне-тютюне, сол къолундаки, анасындан къалгъан кумюш билезликни айландырды.— Агъыр иштен къача, деп беллеменъ.
Мен иштен къоркъмайым.
Истемейим.

— Не ичюн?

Унсин агъасына самимий ве гъамлы козьлеринен бакъты.

— Эгер мындакилернинъ эписи яхшы олгъан олса, сиз мындан кетер эдинъизми?
Олар сизнинъ джанынъызны агъырттылар, гъалиба, агъа, гизлеменъиз.— Унсин терен нефес алды.— Догъру, Гульнар-апам яхшы, инсаниетли.
Мен чаларгъангъа къадар онъа хызмет этмеге истер эдим.
О мени, озь тувгъан къардашы киби сезе.
Ойле яхшы къадынлар ола экен!
Къучакълай, яш бала киби, гонълюнъи ала.
Лякин, кене де, къалмам.
Амма, Гульнар апамны...
мен оны унутмам...

Гульнар Унсинни севеджегине Ёлчы ичте шекленмей эди.
Къардашы онынъчюн буюк бир къуванч оладжагъына эмин эди.
Севгилисини ялынъыз къалдырмагъа истемей, о, шимдилик Унсинни мында къалдырмагъа къарар берди.
Бундан да гъайры, оны ерлештирмеге бир къолайлы ер де даа тапылмады.

— Не ичюн къалмакъ истемейсинъ?
Меним кеткеним ичюнми?

Унсин башыны асты:

— Мен къоркъам...

— Кимден?— деп элесленди Ёлчы.

Къызнынъ юзю утанувдан къызарды.

— Салим акадан,— деди къыз, башыны котермей.— Бир озюм къалгъанда, манъа окътала...
Ярамай шейлер айта...

Ёлчы тишлерини сыкъты.
Турды.
Къардашына турмагъа ярдым этти.
Къардашынынъ башыны, омузуны шайлы сыйпап:

— Бар ичери, джайышын, тувгъаным.
Чагъыргъанда чыкъарсынъ.
Мындан бугунь кетермиз.
Яныкъланма,— деди.

О, агъыр-агъыр адымларнен къапудан ёлгъа чыкъты, ве токътады.
Къар кене ягъа эди.
Сокъакълар, ёллар, тереклер, диварлар ап-акъ.
Къар данелери къашларгъа, кирпиклерге илинип къала, янакьлардан тайып-тайып, кучюк тамчыларнен тюше эдилер.
Ёлчы буны абайламай, минарелернинъ биринде къар тюбюнде къалгъан турнанынъ ювасына бакъып къалгъан эди.
Гонълю бозулды.
Булутлы къыш акъшамы тыныкъ ве тюшкюн.
Осалджа кийинген адамлар, сувукътан башларыны омузлары ичине итеп, къалтырай-къалтырай эвлерине ашыкъалар.
Мына, Барат, сипирткиджи.
Анълашылаки, сипирткилерини сатамады, омузучдаки юкнен, белине къыстырылгъан бош базар торбасынен келе ята.
Ана, узун бойлу бир тиленджи...
О, Баратнынъ къапусы огюнде отура ве бутюн къуветинен сесленип, бир локъма отьмек истей...

Аралыкънынъ сонъунда Салимбайвачча корюльди.
Къара, юн чекменине яхшыджа сарынып, бир къолунен башы устюнде зонтигини тутып, кепаргъа бакъмай келе.
Ёлчынынъ янындан кечеркен, онъа душманджа бакъты:

— Къайда джоюлдынъ?
Ялварырлар беллейсинъми?
— деди.

— Байвачча!— деп къычырды онъа Ёлчы.

Салим токъталды.
Зонтигини джыйды ве агъаргъан юзюни Ёлчыгъа чевирди.

— Къычырма, акъмакъ!
Меним къулакъларым бар...
деп Ёлчы тарафкъа айланды. 

Ёлчы байваччагъа якъынлашты ве:

— Сен озюнъ акъмакъсынъ!
Козьлеринъи фырландырма!
Токъта, ашыкъма,— деп къолуна япышты.

Салимнинъ козьлеринде ачув учкъунлары учтылар.
Бу не демек ола?!
Къайсыдыр бир ыргъат, онынъ устюне къычыра.
Онъа «сен» дей.
Байвачча элини котерди, лякин Ёлчы онынъ къолуны тутты, къайырды, элинден зонтик тюштю... 
— Эдепсиз!
Корчаламагъа кимсеси олмагъан яш къызгъа тикленген козьлеринъи ойып алырым!

Салимбайвачча ачувнен джекирди:

— Къолумны йибер!
Сенинъ къардашынъ ким?
Падишанынъ къызымы?
Алтын олса да...
Йибер, дейим!..
Меним тузым-отьмегимден къутургъан, копек!

Йигит джакъларыны сыкъты, бутюн къуветини топлап, байваччанынъ кокрегине юмругъыны тюшюрди.
Салим бир къач адым кенаргъа атылып кетти, къар ичине юварланды.
Ёлчы етип кельди ве чызмасынынъ бурунынен янбашына саллаштырды.
Шу арада азбар къапудан Ярмат чапып чыкъты.
Йигитни баш этеджек олып къычырды:

— Эй, Ёлчы!
Акъылынъы чылдырдынъмы не?
Масхара!— Кетип тургъан адамлардан бир къачы чапып кельдилер.
Эписи топлашып, йигитни кенаргъа чектилер, эр кес озю бильгени киби, насиатламагъа башлады.
Байвачча исе, къалтырап, кокюсини тутып турды.
О, чокъ сёгюнчлер ягъдырсада, Ёлчынынъ янына кельмеге къоркъты, джесарет эталмады.
Ярмат онынъ чекменини къакъты, сонъ, къолтугъына кирип, эвге алып кетмеге ашыкъты.
Бу вакъыт байвачча:

— Унутма!
Эгерде мен сенинъ манълайынъны къуршуннен тешмесем, мен де байвачча дегилим!— деп, артына айланып къычырды.

— Чангильдеме!— деди сертликнен Ёлчы.
Бар, алып-чыкъ демир аткъычынъны!

Адамлар арасында кульки чыкъты.
Сылавджы Къадыр йигитнинъ омузундан таптап:

— Мукъайт ол, огълум.
Шимди кимнинъ вакъыты — оларнынъки.
Байларнынъки.
Оларчюн адам атып ольдюрмек бир шей дегиль.
Паранен къутурдылар.
Олар инсан дегиллер — йыланлар!
Къаракъуртлар!
Йыландан догъгъан сойлары.
Оларчюн факъыр бир шей дегиль.— О, топлангъан адамларгъа чевирилип:— Догъру айтаммы?— деди.

Четтен-чевреден:

— Догъру-догъру — деген сеслер ишитильди.

— Олар бизни даа не къадар богъаджакълар, баба?
— деди Ёлчы юмругъыны сыкъып.

— Мына, мен де ойле дейим, не къадар даа?— деп суальнен джевабланды къарт.
Халкъ яваш-яваш даркъамагъа башлады.

### 2

Этрафны къаранлыкъ басты.
Ёлчы, кимсесиз, тынч сокъакъта бираз отурды, байнынъ азбарына къайтты.
Адет олгъаны киби, Мирзакаримбайнынъ мусафирханелерининъ пенджерелери пек ярыкъ эди.
Йигит къапуны ачты, байнынъ бир шей айткъаныны беклемей, халы устюне отурды.
Бир дакъкъа къадар вакъыт экиси де бир-бирлерине душманджа, ачув толу козьлеринен бакъып турдылар.
Мирзакаримбай котерильди, юмшакъ ястыкъны четке чекти, ве чёткини сандал устюне къойды.

— Сен, къайда юресинъ, баштакъ?
Беллейсинъ, иш беклей?
Бойле ыргъат туткъанджде, копек тутсанъ, бинъ кере яхты!..

— Къычырманъыз,— деди сувукълыкънен Ёлчы.— Мен чокъ вакъыт сизни динъледим, къатландым.
Энди — етер!

Мирзакаримбайнынъ козьлерини къаранлыкъ басты.

— Санъа бойле сёйленювни ким огретти?

— Сизнинъ инсаииетсизлигинъиз, залымлыгъынъыз!

— Залымлыкъ?!— деп къычырды бай.— Сен яхшылыкътан анъламагъан копексинъ!
Мен сени якъыным-тувгъаным деп сайдым.
Аш бердим, кийим бердим, бу зулумлыкъ экен!

— Бедавамы?!— деп Ёлчы байгъа таба эгилип къычырды.— Сакъалынъызда бир къара сач биле ёкъ, лякин, ялан айтасыз!
Айып!
Кийиндирген экен, кординъизми?
Мына меним кийимим!
Даа чызмаларым, халатым акъкъында айтмайым.
Мен бу эвде янъы бир тахие биле кийип парламадым!..
Ашаткъан!
Ненен!
Сизнинъ къазанынъызда ягълы-дамлы пишириле.
Лякин бизим ашымыз белли — ювундукътан бетер!
Къыскъа кесем: мен сизден кетем.
Ишлегеним ичюн акъкъымны берерсиз,— битти!

Мирзакаримбай къашларыны сытып, индемей отурды.
Ёлчынынъ бирден денъишкени, онынъ эвельки тюшюнджесини тасдыкълады.
Ёлчынынъ, койден кельген сонъ, бир кереден гъаип олып кетюви, Гульнарнынъ акъайгъа чыкъмасы себебинден эди.
Ёлчынынъ, Гульнарны севгенини бай биле эди, лякин бунъа буюк эмиет бермеген эди.
Онынъ «джан агъыруву чокъкъа бармаз»— деп тюшюнди бай.
«Къайтыр, кене де ишине башлар».
Лякин башкъа тюрлю чыкъты.
Бойле «дев киби ыргъатны эльден къачырмагъа языкъ».
Лякин Мирзакаримбай, энди оны чешит ышан-дырувларнен токътатып, къайтарып оламайджагъыны анълады.
О, къолуны саллап, копекни къувгъандай: «Кет!»— деп багъырды.

— Къувманъ, озюм кетерим, башта исаплашынъ, акъкъымы беринъ!— деди Ёлчы.

— Насыл акъ?— деди бай, козьлерини акъайтып.

— Мен эки бучукъ йыл намуснен ишледим.
Бутюн бу вакъыт ичинде къыркъ кумюш къадар пара алдым.
Бу эписими?
Я сизнинъ ышандырувларынъыз къайда?

— Ышандырувлармы?— Хм...
Акъмакъ!
Ыргъатны чалыштырмакъ ичюн аз ышандыралармы?
Акъыллы адам сёзге ышанырмы?

— Яхшы, манъа арткъачы керекмей.
Адети олгъаны къадар, тёленъ.

— Я къыркъ кумюш акъчы дегильми?
Артыкъ бир капик биле бермем!— Бай юмшакъ ястыкъкъа ясланды.— Дава эт, кучинъ етсе!

Байнынъ джевабы, Ёлчы ичюн бекленильмеген шей дегиль эди.
Сонъ вакъытларда, бай инсафнен исап кесер деп беллей эди.
О, ойле бир алдандыки, озю биле шашты.
Лякин онынъ омюри Гульнардан айрылгъан сонъ, акъча акъкъында тюшюне биле эдими?
Энъ ашагъы, энъ залым адамдан акъкъыны истеп, онынънен акъча ичюн къавгъа этмекни, озю ичюн бир ашалыкъ деп сайды.
Йигит, бир-ъден турды, Мирзакаримбайгъа якъын кельди ве онъа ёкъ этиджи бакъышнен бакъып:

— Санъа эвленмек дегильде, кубре ичинде чёпленмек керек, къарт къораз!— деп багъырды.

Бай къыбырданмады.
Ятышыны бозмады.
Тек юзюни къан басты, ачувнен къалтырады.
Къапуны яхшы урып, Ёлчы азбаргъа чыкъты.

Ичериге кирген узун, къаранлыкъ кечитде, Унсин, озь шейлери олгъан богъчаны берди.
Богъча ичинде — чокътан кийильген эски къафтан, басма антерчик, ольген анасындан къалгъан шал.
Унсин фереджесини тюзете берип, яваш сеснен:

— Гульнар-апа агълады.
Мени къучакълап опьти.

«Агъанъ сизни узакъкъа ёлламасын.
Манъа сыкъча келинъ...» дей.— Сизге селям айтты.
«Унутмасын»,— дей.— Онда сизнен болюшмеге чокъ шей бар.— «Сонъ, эписини айтырым» дей,— гъарипчик... 

Ёлчы кокюс кечирди ве меджалсыз алнен:

— Юр, къардашчыгъым!— деди.

Олар юмшакъ къар устюне басып кеттилер.
Къарнынъ тийльмеген беязлыгъы, гедженинъ къаранлыгъыны джоя эди.
Чевре этраф — тынчыкъ.
Ич бир кимсе.
Ёлчы сокъакъ башында токъталды.
Къайда кетмели?
«Къышта, оджакъ башында тарашлыкъ, турда эвинъе къайт»!
деген халкъ сёзюни хатырлады.
Я онынъ эви къайда?
Учь йыл къадар байнынъ мойсасыны ташыды.
Не олды?
Сокъакъ ичинде къалды.

Унсинни сувукъ сыкъып башлады.
О, аякъларыны ерге урып-урып ала.
Къолларынынъ бузлап къалгъан пармакъларына нефесинен уфюре.
Агъасына бакъа-бере.

— Юр, тувгъаным!— деди бекленильмеден Ёлчы ве аралыкъларнынъ бирисине догърулды.
Лякин, ничюндир о, яваш адымлай эди.
Базы да бир токътала.
Унсин онынъ артындан кете.
Агъасынынъ бойле кектенини корип, тюшюне:— Бойле буюк шеэрде бир ер тапылмайджакъмы?
Рааметли анам, бутюн вакъыт, Ёлчы зенгин дайысында чалышып, пара къазанар, эвни бир парча тамирлер ве бир азда топракъ сатып алыр деп, хаяллана эди...
Къайда бу хаяллар?»

Елчы къапуны аралыкъ этип, Шакир атанынъ ишханесине бакъты.
Къышта, мында, чокъусу вакъыт, Шакир-атанынъ достлары топлана тургъанлар, мында, кимерде бир, бир окъумыш адам эски дженкяверлер «Ахмат-занчи», я да «Рустам-дестан»ны ве онъа ошагъан китапларны окъуй, къалгъанлары динълей эдилер.

Бу сефер ишханеде, Шакир-атадан башкъа ич кимсе ёкъ эди.
Ёлчы босагъадан атлады.

— Кир, меним къозум!— деп, къарт эр вакъыттаки киби, буюк самимийликнен къаршылап алды.

Йигитнинъ артында фереджеге бурюнген къадын кевдесини корьген сонъ, къарт, Ёлчыгъа айретнен бакъты ве дерсинъ: «даа не олды?» деп сорамакъ истеди.

— Баба, бу меним къыз къардашым,— деп анълатты Ёлчы.— Бельки ишиткендирсиз, якъында койден кетирдим.
Байда яшагъаныны истемейим.

— Яхшы яптынъ, огълум.
Гогерджин-гогерджиннен, тувгъан-тувгъанынен, дегенлер.
Бунынъ манасыны анълайсынъмы?
Догъру, сиз тувгъансыз.
Лякин олар сизни озьлерине тувгъанлыкъкъа къошмайлар, олар — паралы.
Догъру айттыммы?
Айтмагъа не керек, сен озюнъ де дадны единъ.
Зенгин-къытмыр тувгъандан, факъыр-джумерт дост яхшыдыр.
Озюнде ёкънынъ, козюнде де ёкъ дегенлер.
Сенсиз, къызнынъ устюнде къылынырлар. 
— Догъру айтасыз, баба,— деди Ёлчы.
— Къардашыма шимдилик сизде отурмакъ олмазмы?

Шакир ата элиндеки аякъкъапыны кенаргъа ташлады, козлюгини чыкъарды, мераметли козьлеринен Ёлчыгъа бакъты:

— Сен, чокътан берли меним огълумсынъ, къардашынь исе, къызым олур.
Аллагъа шукюр, ёргъан-ястыкъ тапылыр.
Сандал да бар.
Кимерде, сыджакъ, кимерде сувукъ.
Лякин бар.
Етишмемезликнен бир чарелер этермиз.
Къартийге къардашынъ ярдымджы олур.
Огълумнынъ оксюзлерине исе, апте.

Ёлчы къарткъа насыл этип тешеккюр этеджегини бильмеди.
Йигитиинъ козьлеринде козь яшлары ялтырады.
О, Унсиннинъ элинден тутты.

— Фередженъи ач!
Мына сенинъ бабанъ!
Оны, сай, сев, динъле,— деди.

Унсин юзюни ачты, утанып козьлерини ашагъы алды ве сонъ, яваштан:

— Тувгъан къызынъыз киби, сизге хызмет этерим, бабачыгъым!— деп сёйледи.

Къарт турды.

— Юр, къызым, сени къартийге алып барайым...
о, инсаниетли...— деди.

Ёлчы Унсинге якъын кельди ве:

— Къардашым, бу адамларны, озюнънинъ тувгъанларынъ киби, сай-сев.
Къартананъа ярдым эт.
Шакир ата бир озю.
Онъа да ярдым эт.
Айды, чалтча бир шейлер огрен де, онъа ярдымджы олурсынъ,— деп насиатлады.

Унсин агъасыны къучакълады, оны сыкъ-сыкъ келип бакъмасыны ялварды.
Сонъ, къартнынъ артындан кетти.

Бир озю къалгъан сонъ, Ёлчы, тюшюнмеге башлады.
Озюни бакъмакъ ве Унсинге ярдым этмек ичюн, ярындан башлап чалышмакъ керек эди.
О, бель багъыны-къушагъыны чезди, эвни саткъан парадан къалгъан парасыны сайды.
Он беш кумюш...
Шакир ата къайтып кельген сонъ, йигит эписи параны онынъ огюне къойды.
Къартнынъ джаны агъырды:

— Сакъла буны.
Бир къашыкъ ювундыкъ къызгъа да тапылыр.
Ал, дейим.
Сакъла.
Йигитке акъча эр вакъыт керек.

Ёлчы акъчаны алмады:

— Мен, не де къазансам, эписи сизнинъ, баба!
Манъа акъча неге керек.

Шакир-ата онынъ къалмасыны, геджелемесини теклиф этти.
О, къалмады.
Ярын, я да о бир кунь кирмекни ышандырып, къартнен сагълыкълашты ве чыкъты.

## XV

### 1

Хакимбайвачча Фергъанадан къайтты.
Биринджи куню, ничюндир, Ёлчыны сорады.
Ярмат Ёлчынынъ чокътан берли чалышмагъаныны айтты.
Хакимбайваччанынъ башкъа соравларына маналы джевап берди.

— Бильмейим, Хаким ака.
Бир кимсе оны озюне чектими, ёкъса, буруныны котерип, ёллар ичинде юрмеге истедими...
Бильмейим.
Бир шей бильмейим...

Ёлчы сыналгъан, ель аякъ, пек яхшы ыргъат олгъанындан, Хакимбайвачча оны сораштырды.
Хакимбайваччанынъ къадыны, Ёлчы койден къайткъан сонъ, бирден гъаип олып кеткенини ве сонъ, ойле де бирден, апансыздан, пейда олгъаныны, Салимбайваччаны ургъаныны айтты.
О, къадынынынъ айткъанларына инанмай, къардашындан сорады.
Салим, эльбетте, эр шейни Ёлчынынъ устюне юкледи.
Бундан да гъайры, Ёлчы, ишлеген акъкъы берильмегени ичюн, бабаларыны сёггенини де айтты.

— Бу да не?
Бир ыргъат олып онынъ бабасыны сёгмеге, къардашына къолуны котермеге насыл юз этти?
Хакимбайваччанынъ аилесини бойле кирлемек олурмы!
Бу бозукъ ыргъатны шимдиге къадар джезаланмагъаны ичюн, къардашына дарылды, ве буны энди озю япаджагъыны айтты.

Экинджи куню, уйле авгъан сонъ, Хакимбайвачча элли башыны озюне чагъырды.
Башта оны фазан къавурмасынен, сонъ, чешит тюрлю емеклернен сыйлады.
Дастарханнынъ устю махсул, пите, къаймакъ, татлы шейлерден корюльмей эди.
Озю, кескин чайны тёке берип, элли башыны сыйлады...

Хакимбайвачча, башта, мусафирни, Фергъана достларынен кечирген шенъ куньлерини айтмакънен эглендирди.
Эмиш, Къокъандда эки досту огъланларынынъ суннет тойларыны къайсы даа зенгин япаджакъларыны бири-бирле ринен къавиль эткенлерини, тойларда оладжакъ зиифетлерни, улакълар, оюнлар, эгленджелер акъкъында айта берди.
Сонъ, дженк акъкъында бир шейлар айтып ташлады.
Акъ падишанынъ къоллары къыскъа олганыны сойлеп, яныкъланды.
Лякин элли башы, дженкте мутлакьа акъ падиша енъип чыкъаджагъыны айтты.
Буны тастыкъламакъ ичюн, шойле мисаллар кетирди: «Тарихта, башкъаджа айткъанда, та алайисалам вакъытындан, бизим вакъытымызгъа къадар учь дане алидженап падиша олгъан: Ношировон, Харунюль Рашид ве азырки Николай падиша.
Алидженап падишалар ич бир вакъыт енъильмейлер.
Даа, эгер бизлер, Туркистаннынъ мусульманлары да, онъа ярдым япсакъ, душман чабик енъилир ве енъиш толу олур...»

— Алла берсин, сизнинъ айткъанларынъыз чыкъсын, деди Хаким.— Лякин бир тарафтан, мусульманларнынъ эписининъ бирлигинен падишагъа ярдым этмек къолай шей дегиль.
Сонъ вакъытларда, халкъ ичинде ярамай адамлар чокълашып башладылар.

Мында, байвачча, Ёлчынен олгъан вакъианы мисаль кетирди.
Онынъ япкъанлары— «пек буюк къабаат» олгъаныны айтып, джезаланмасыны талап этти.

Алимхан айнеджиликнен кулюмсиреди ве козюни ашагъы алды.

— Догъру, Елчы эксиклиги олмагъан йигит дегиль,— деди элли башы.— Мен маалленинъ бутюн адамларыны билем.
Ким насыл яшай, ким озюни насыл алып бара, кимнинъ насыл хасталыгъы бар, юрегинде насыл белясы-ярасы бар — манъа эписи белли.
Бильмек — меним борджум.
Элли башлар арасында бу шейлерни бильмеген сойлары бар.
Олар ялынъыз элли башы сайылалар.

— Алимхан ака, биз сизнинъ огюнъизде эпимиз теменна этемиз!
— демеге ашыкъты байвачча.— Сиз, керчектен де, акъикъий, чотнен ясалгъан союсыз...— Лякин сизде бир шей етишмей — шомпол!
Бойле бир алда маалленинъ адамлары, эписи бир адам киби даа да тербиели олур эдилер.

Элли башы кульди.— Шомполны да ишке тюшюрирмиз, байваччам.
Лякин шимди, вакъыт башкъа, индже.
Халкъ арасында мемнуниетсизлик арта.
Чокъулары, ёкъсузлыкънен къапаатленмеге истемейлер.
Палылыкъ.
Алланынъ къабааты дегиль де, байларнынъ къабаатлары, деп бакъалар.
Хырсызлардан, башы бозукълардан, тиленджилерден, юрьмеге ер ёкъ.
Яхшы ки, акъ падишанынъ ышанчлы адамлары ве полиция озь ишлерини яхшы билелер.
Шомполларнынъ, ве керексе, къылычларнынъ ве сюнгюлернинъ ярдымынен, олар халкъны туталар.
Андан гъайры, алла сакъласын, халкъ чокътан башыны котерир эди.

Хакимбайвачча, халкънынъ котерильгени ве шамата чыкъаргъанынынъ себебини, моллалар ве улемаларнынъ осал чалышкъанларындан, диннинъ къаттылыгъыны косьтермегенлеринден келип чыкъкъаныны айтты.
Элли башы да, бу фикирнен, къайлы олды.
Тап сонъу, олар бойле фикирлерге кельдилер: Хакимбайвачча анасынынъ олюви мунасабетинен дуа япаджакъ.
Мында, Ташкентнинъ бутюн белли улемалары, имамлары ве диний ишлернен огърашкъан башкъа адамлар чагъырыладжакълар.
Зияфетнинъ ады-эсабы олмайджакъ, эр шей богъурдакътан олмакъ керек.
Ана, мында, олар, халкъны тербиелев акъкъында меселени ачарлар.

— Байвачча,— деди элли башы,— сизнинъ тюшюнгенинъиз яхшы емиш берир.
Биринджиде, бу халкъ ичюн файдалы, чюнки, сизнинъ косьтерген ёлунъыз халкъкъа достлукъ ве къардашлыкъ кетирир.
Экинджи де, бу, сиз ичюн де, файдалы.
Буюк рус хадимлеримиз пек мемнун къалырлар...

Хакимбайвачча пек къоморозланды.
Рус хадимлеринеп якъынлашув оны пек къопайта эди.
О, ойле хаялланды ки, Ёлчы акъкъында унута язды.
Лякин элли башы, онынъ акълына тюшюрди:

— Анавы арам Ёлчыны не япаджакъмыз?
Сиз не япмакъ истер эдинъиз?

— Унутып-кете яздым,— деп байвачча манълайыны къашыды.— Онынънен не япмакъ керек?
Мен озюм де бильмейим.
Эгер де инсангъа ошагъан адам олса, судкьа бермеге мумкюн эди, я да афу истемеге меджбур этер эдик.
Лякин онынънен...
Алимхан ака, я ойле бир шей япылса да, оны къапасалар, насыл олмаз экен?
Бунъа сиз насыл бакъасыз?

— Эбет, о козь огюнден гъаип олса, яхшы олур эди-амма,— деди элли башы, эки маналы.

— Алимхан ака, бу ишни озюнъиз алсанъ...

Элли башы бир аз вакъыт индемей отурды, кескин чайны яваш-яваш ютты.
О, озюни пек агъыр вазиетке къалгъан киби косьтерди.
Ниает, ойле тюшюнджели вазиетте сёйледи:

— Меним байваччам!
Бу пек агъыр иш.
Догъру, Ёлчы яхшы йигит дегиль.
Лякин бизге ич бир вакъыт оны чешит ёлларда корьмек сыра кельмеди.
О, ич бир кимсенинъ бир шейине биле къолуны узатмады.
Онынъ пычагъынынъ уджунда даа кимсе къан корьмеди.
Ёлчыны, сиз дегенинъиз киби, къабаатламакъ ичюн, оны бир шейде тутмакъ керек.
Бу шакъа шей дегиль!
Лякин сизнинъ эмиринъизнен элли башы бунъа бир чаре тапмагъа тырышыр ве сизнинъ истегенинъизни ерине кетирир.

Хакимбайвачча мусафирге озюнинъ тешеккюрини бильдирмеге ашыкъты ве сонъ, кене де, оладжакъ дуа акъкъында лафны девам эттилер.

### 2

Къышнынъ энъ сувукъ вакъыты басты.
Иш тапалмай юрген пек чокъ.
Иш тапмакъ къыйын.
Даа, тарлаларда да иш башламады.
Иш ёкъ — аш ёкъ.

Ёлчы, чокъ тюшюнип отурмады.
Къушагъынынъ устюнден таба, узунджа ипни сарды ве базаргъа, халкънынъ энъ чокь олгъан ерине сокъулды.
Бир тарафтан — чини савутлар саткъан дюкянлар, экинджи тарафтан — башкъа, одур-будур сатылгъан «Гульбазар».
Онынъ янында мейдан.
Бу ерде арабаджыларнынъ бири-бирлерине къычырувлары, девелер ве эшеклернинъ сеслери, пите саткъанларнынъ сес-седалары, данъгъул-дунъгъул юрген арабаларнынъ тасырдылары,— эписи бир ерге къошулып, анъашылмагъан бир шаматаны чыкъара эди.
Бунъа алышмагъан адамнынъ башы айлана, къулакълары тына эди.

Тар, балчыкъ сокъачыкънынъ кенарында, къалдырымчыкъта, бир къач аммал отура.
Ёлчы, халкънынъ ичинден сыкъылып кечти ве бу сыранынъ сонъуна чёкти.
Огде юзюни чевирди.

Бу сырада отургъанларнынъ сайысы йигирми адамгъа якъын эди.
Оларнынъ ичинде бир къач къачыкъ чырайлы, арыкъ, яш балалар да бар эдилер.
Энди, бусь-бутюн къамбурлашкъан, дегиль юк ташымакъ, озьлерини биле алып юралмайджакъ киби къартлар да бар эдилер.
Эписининъ омузларында ип парчалары саркъмакъта.
Урбалары кирли, йыртыкъ, чуллы-муллы...
эски.
Базылары, халат ерине, чувалларгъа ошагъан, эвде тикильген халатларгъа сарынгъанлар.
Ич бирисининъ аягъында чызма ёкъ.
Тек бирисининъ аягъында, парланыкъ-джарты месит — онынъ да бурунындан — тешигинден, тобан созулып турмакъта эди.
Дигерининъ аякъларында зеки, йыргыкъ калошлар.
Олар аякъкъа тасма, я да ипнен байлангъанлар, базылары исе, аякъларыны чулнен саргъанлар.
Эписи сувукътан когерген, кирли, узун, тырнакълы пармакъларынен токътамай-турмай къашына эдилер...

Аммаллар сес-солукъсыз, салыкъ отуралар.
Ялынъыз козьлери о якъкъа, бу якъкъа бакъып, ойнайлар...
Эгер де догърулып бир киряджы кельсе, эписи къалкъып тура, бири-бирлерининъ огюне чыкъып, озьлерини теклиф эте эдилер.

Бу ерде эки сааттен зияде ишсиз отургъан сонъ, Ёлчы турып, базар тарафкъа кетти.
Къар ирий эди.
Тар базар аралыкъларындан сув акъа, орталыкъ шишельген, чамур...

Базар ичинде топ-топ, пек фукъаре кийинген адамлар юре эдилер.
Олар, къайдадыр ашыкъа, адамларны къакъыштыра берип кетелер.
Сёгюнелер.
Эписининъ козьлеринде ачув ве тюшюндже.

Ёлчы, алыш-вериш ёлагъыны яваш-яваш айланып чыкъты.
Мына пара къайда, мына мал къайда!
Лякин булар эписи байларнынъки.
Байлар буюк ве кучюк дюкякларында кейф чатып отуралар.
Дженк, халкъны къурутты, къурсакъларыны чекти.
Алыш-веришчилерни алтынгъа богъды, къурсакълары даа да къабардылар.

Биринджи куню Ёлчыгъа бахтлы олды, учь-дёрт ерде юк тапты.
О, ишни тап гедже битирди ве бутюн куньде етмиш капик къазанды.
Элли капигини ашкъа сарф этти, къалгъаныны къушагъы ичине сакълады: «Бу, Унсиннинъ пайы».

Бойлеликнен, Ёлчы аммал олды.
Эр кунь акъшамгъа къадар базар ичинде доланды, шеэрнинъ чешит кошелерине юк ташыды, я да, юкнен кельген девелерни озгъарды.
(Къазахлар, девелеринен сатмагъа агъач комюри, тезек, пичен ве даа башкъа шейлер кетире эдилер.
Олар шеэрни яхшы бильмегенлеринден, Ёлчы оларны алып юре эди).
Геджелерини чайханаларда, я да, Къаратайда кечире эди.
Эр кунь, я да эки куньде бир, Шакир атагъа кирер.
Унсиннен корюше ве къазангъанларындан къалгъан капиклерни оларгъа ташлар эди.

Куньлерден биринде, Ёлчы, богъдай базарындан, бир къарткъа, бир чувал богъдай алып кете эди.
"Къар ягъды» мааллесинде къартнынъ артындан, тар бир азбаргъа кирди.
Азбар, эр тарафтан юксек, янъы эвлернен сарылгъан.
Дерсинъ, бир тар ящикке ошай.

Елчы, богъдайны къамыштан дивар артында, ашханада, бошатты.
Акъкъыны алды ве айланып къайтайым дегенде, къапудан куле-куле, Абдушукур чыкъты.
Елчы шашмалап, селямлашты.

— Бу сизнинъ азбарынъызмы, молла-ака?— деп сорады.

Абдушукур, «эбет» деген киби башыны саллады.

— Шашыладжакъ ал, «сизнен корюширим—деп акълыма биле кельгени ёкь эди»,— деди Елчы.— Байларгъа барып турасызмы?

— Кимерде бир барам,— деди Абдушукур, йигитни козьден кечирип.— Къана айт, ничюн аммал олдынъ?

— Бу иш яхшы экен,— деди Елчы кулюмсиреп.— Къарттан беш-он капик алдым ве кеттим.
Кимсе меним этегимден чекмей.
Акъшам ве гедже раатым...

— Я бу да насыл джевап?— деп дудакъларыны къыйыштырып сорады Абдушукур.— Сен догърусуны айт — анълашамадынъмы?

Йигит, Абдушукурге козьлерини ачып бакъты ве: — догърусыны айткъанда, залым ве зулумлыкъкъа даянып-чыдап оламадым.
Я, мен де адамым, эбет.
Не къадар даянмакъ мумкюн?
Байлар арасында яхшы адамны къыдырмакъ, масалда айтылгъан алтын йымыртаны къыдыр-ъмакъ демектир.
Байлар, бойле бакъкъанда, башкъа-башкъа корюльген киби олсалар да, юреклеринен, эписи бирлер.
Билемиз, энъсемизде сынадыкъ, молла-ака,— деп Елчы, сагълыкълашып кетмек истегенде, Абдушукур оны эвге теменна этти.
Онынъ козьлери «инсаниетсизлик пердесинен» къаплы дегиль, деп тюшюнди о, бу саде йигитнинь сёзлери оны пек меракъландырды ве тесир эттилер.
О, янъычыкъ бир татар алимининъ диний эсерини окъуп битирген ве шимди бош эди.
Ондан да гъайры, йигитнинъ Мирзакаримбайлар акъкъында насыл тюшюнгенини бильмек истей эди.

Елчы, Абудушукурнынъ артындан мусафирханеге кирди.
Балчыкълы чызмаларынен орталыкъны былаштырмайым деп, сакъынып, кийизнинъ бир уджуны къатлады ве босагъа янында чёкти.

Ода, балабан дегиль, лякин темиз джыйыштырылгъан ве ярыкъ эди.
Сандал устюнде газеталар, рафларда китаплар.
Къапу къаршысында, диварда, эки портрет, экиси де арбий кийимде ве башларында феслери: бири — мазаллы, гурь сакъаллы, экинджиси яшча, арыкъча, бурулгъан мыйыкъларынен.

Йигит, эвден азбаргъа чыкъкъан къадынлардан кимсени корьмесин деп, Абдушукур, азбар тарафкъа олгьан пенджеренинъ пердесини йиберди, сонъ, келип сандал янына отурды, ачыкъ тургъан газета саифесинден козюни алып, Ёлчыгъа бакъты:

— Къана, сёйле, бизим байымызнынъ залымлыгъыны неде коресинъ?
Динълермиз, сонъ, ким акълы, ким акъсыз олгъаныны корермиз,— деди.

Ёлчы эр кеснинъ алдында шикяет этмеге, юрегини ачмагъа севмей.
Лякин, шимди айтмагъа керек, деген дуйгъу сезди.

Абдушукур, окъумыш ве базы бир шейлерден анълагъан адам эди.
Дюнья устюнде не ичюн бойле инсаниетсизлик, акъсызлыкъ олгъаныны бельки айтыр, анълатыр.
Акъыл танышыр, бир ярдым этер.
Ёлчы онъа сонъки эки бучукъ йыл ичинде башына келип-кечкен эр шейни икяе этти.
Озюнинъ бахтсыз севгиси акъкъында биле, Абдушукурге базы бир сырларыны ачты.
Сонъ, эеджанланып, бутюн ыргъатларнынъ, хызметчилернинъ,— чайырджыларнынъ, бутюн эмекдар халкъларнынъ агъыр вазиетте олгъаныны, чекишкенлерини айтты.

Абдушукур йигитни пек меракънен динъледи.
Газеталарны низамнен къатлап джыйыштырды, сандалнынъ кенарына чекти, кулюмсиреди:

— Эписими?
Къайда мында залымлыкъ?

Онынъ козьлери ве котерильген къашлары анълашылмагъан бир алда эдилер...— Ялынъыз бунынъчюн байгъа джанынъ агъырдымы?
Аммаллыкъны бундан яхшы беллединъми?
Бакъ сен, алымызгъа.
Бакъ сен, бу гъарип Туркистангъа!

Абдушукурнынъ бойле айткъаныны ве эеджанлангъаннын корьген Ёлчы, онъа айтып-анълатмагъа тырышты.

— Молла ака,— деди о,— аммаллыкъ, эльбетте, иш дегиль.
Мен сабан сюрмеге, кетменнен ишлемеге севем.
Топракъ юзюни чечеклендирмеге севем.
Лякин къулакъ къадар ерчик къайда.
О, менде, не койде, не де шеэрде бар!
Амма, байнынъ топрагъында, мен энди, кетменимни де котермем.
Ыргъыт чалышмагъа емин эттим.
Инсан бир кере алдана биле.
Мен, язнынъ атешли сыджагъында ишлейджегим, тер тёкеджегим, лякин башкъа бириси, салкъында отурып, кейф чатаджакъ!
Бундан да гъайры, мени сёгеджек, ашалайджакъ!
Къайда мында инсаниетлик?

Абдушукур бир аз вакъыт индемей, баш пармагъынынъ тырнагъыны тишлеп отурды.
Сонь, дерсинъ, эр бир сёз устюнде тюшюнип, сёйледи:

— Менимджесине, сен, къардашым, джаильсинъ.
Сенинъ акъыл-фикринъ, джаиллик себебинден, эр шейге догъру къыймет кесамай...

Ёлчы терен нефес алды ве:— мен яшлыкътан адамлар ичинде осьтим.
Чобан олдым, ашлыкъ башакълары топладым.
Бизде, койде, мектеп де ёкъ эди...
Сиз манъа анълатынъ, мен джаиль олсам,— деди.— Менимджесине,— сертликнен кочти Абдушукур,— сенинъ джаиллигинъ, сенинъ лакъырдынъда да корюле.
Сен бай, факъыр, саиплер, ыргъатлар, хызметчилер...
дейсинъ.
Бу, энъ буюк янълышлыкъ дегильми?
Адамларны байларгъа, ыргъатларгъа, хызметчилерге, саиплерге...
бильмем даа нелерге больмек, айырмакъ керекмей.
Бизлер, эпимиз, туркистанлылармыз, башкъа тюрлю айткъанда, мусульманлармыз!
Весселям!
Бизим, эпимизнинъ, бир макъсадымыз, бир вазифемиз бар — чешит тюрлю низамсызлыкъкъа ёл бермей, къол-къолгъа берип, дост олып, чалышмакътыр.
Мусульманлар арасында чешит сой фикирлер юрсетмектен даа буюк гуна ёкътыр.
Сенинъ эр бир сёзюнъ, фитне урлугъы!
Анъладынъмы?

Ёлчы бир къач дакъкъа утансырап, атта шашмалап отурды.
Лякин сонъ, фикирлерини топлады, башыны котерди.
Шимдиге къадар о, «молла ака» деп чагъыргъан Абдушукурге, къашларыны мыскъыллы кулюшнен-къыйыштырып бакъта да:

— Сизинъджесине, мен, байларнынъ мойсаларына башымны сокъмакъ ве бар къуветимнен чалышмакъ кереким.
Олар исе, меним теримни сыдырып, сонъ, «ёкъ ол азбарымдан!» деп копек къувгъан киби къувсалар, бу акьикъатмы?
Инсаниетликми?
Сокъакълар боюнда тиленип юрмек...
не?
Я сиз, асылда, ничюн бай, факъыр деген шей ёкъ, деп айтасыз?
Догъру, биз эпимиз мусульманмыз ве бир диарда яшаймыз.
Лякин Мирзакаримбай — бу бир, мен исе, башкъа.
Мусульман байлар ве мусульман факъырлар барлар.
Этекнен айны къапатмакъ мумкюнми?
Сонъ, меним догъру, акъикъатны ачкъан сёзлеримни, сиз не ичюн фитне деп саясыз?

— Анъла сен!...— деди къолларыны у якъкъа, бу якъкъа саллап, сертийип, Абдушукур.— Анъла, ахыр сонъу, кимнинъ байлары, кимнинъ саиплери!
Булар бизим — мусульманларнынъ байлары!
Барсын, олар къуветлешсинлер, барсын, оларнынъ маллары яхшы сатылсынлар,— мына не истемек керек, йигит!
Бизим динимиз бозгъунлыкъ дегиль де, бирликке, бири-биримизни анъламагъа чагъыра.
Анълайсынъмы?
Аллагъа шукюр, бизим байларымыз арасында инсаниетли, инсафлы, джумерт сойлары да бар.
Олар фукъарелерге зекяат берелер.
Байларгъа къаршы душманлыкъ — бу, медениетсизликтен келип чыкъкъан джанаварлыкътыр, къардашым!

Абдушукур чабик-чабик папиросыны якъты ве ачкозликнен чекти.

Елчы, кульген козьлерини бираз къымып, башыны саллады:

— Джумерт байлар!?— Йигит кулип йиберди.— Къайда олар?
Манъа ойле сойларынен корюшмек сыра кельмеди, молла ака.
Бельки, бир-эки дане тапылыр...
Тентеклер...
Лякин оларнынъ джумертлиги — денъизде бир тамчы...
Факъырларнынъ терилерини сыдырмагъа, беллери пек усталар, лякин бир эйлик япмагъа, оларнынъ беллери агъыра.
Зекяаткъа кельгенде, сиз буны, менден де яхшы билесинъиз.
Зекяатнен кунь кечирген бир аиле бармы?
Байларнынъ «къанун айнеджилиги» деген бир оюнлары бар.
Мен озь козюмнен корьдим, бойле масхаралыкъкъа аля бугунь шашып къалам: былтыр,ораза вакъытында, Мирзакаримбай Ярматкъа арабаны ектирди.
Сонъ, бизим джамимизнинъ софусыны чагъыртырды.
Софу кельди.
Мирзакаримбай онъа шойле дей: «Бу ат ве араба сизнинъ, буны зекяат боюнджа берем.
Къана, мининъде, бир айланып келинъ.— Софу, куле-куле, арабагъа минди.
Ярмат аткъа тийди, олар буюк ёл бою айланып, къайтып кельдилер.
Бай, софугъа кельди, о даа арабада отура эди, онъа он кумюшлик кягъыт акъчаны косьтерди ве яваштан: «атынъызны ве арабанъызны манъа сатасанъыз, мына сизге оларнынъ фияты»— дёди ве софунынъ джебине он кумюшни сокъту.
Мен, о вакъыт, бунынъ не олгъаныны анъламадым.
Акъикъатта, эсли-башлы адамларнынъ ишине бенъзей, лякин сонъу, бала шакъасынен бите.
Экинджи куню сабасы Ярмат акадан сорадым.
«Бу,— дей Ярмат,— зекяат бермек сайыла...
Эписини башындан сонъуна къадар анълатты.
«Ат-араба,— дей о,— беш бинъ кумюш.
Бай, джумерт корюльмек ичюн, оны софугъа берди ве сонъ, къайтарып, он кумюшке сатын алды.
Бунынънен берабер, бизим байымыз эки юз бинъ кумюш зенгинлигининъ зекяатындан къуртулды...» Корьдинъизми!
Эки юз бинь кумюшлик зенгинликтен он кумюш зекяат!
Байнынъ бутюн айнеджиликлерини бильген Ярмат биле, шашып-сейир этип къалды.
«Бай,— дей, зекяаттан эр вакъыт, мына бойле, чешит сой айнеджиликлернен къуртула.
Лякин бу йыл, эр йылнынъкъындан да айнеджи япты...»— Мен буны козюмнен корьмеген олсам, ишанмаз эдим.
Айдынъ, фарз этейик, байлар зекяатны догъру берелер.
Лякин бойле тиленип яшамакътан, ольмек бинъ кере хайырлы!
Байлар бутюн халкъны тиленчи япмакъ истейлер...— деп токъталды Ёлчы.

Абдушукур бир кереден джевап бермеди, бир-эки дакъкъа индемей отурды, Ёлчы тарафкъа бакъмамагъа тырышты.

— Эбет, бизим байларымыз арасында да инсаниетсиз, джариз сойлары бар,— деп разылашты о.— Оларнынъ да чокъусы даа озь борджларыны — вазифелерини бильмейлер.
Бойле сойларына, олар халкънынъ бабасы олгъанларыны анълатмакъ керек.
Лякин эсас меселе — бирликте, бири-бирлеримизнен анълашмакъта, къардашым.
Бозгъунлыкъ — фитне юрсетмек ярамай шей.
Эр кес озюнинъ бойнунынъ борджуны ве ерини бильмек керек.
Бизим дюньяда, къайда олса да, не олып кечкенини бильген, окъумуш адамларымыз бар.
Олар бизим яраларымызнынъ яхшы олмасы ичюн иляджлар, имкянлар къыдыралар.
Халкънынъ ихтияджы ве келеджеги акъкъында къайгъырмакъ керек.
Санъа не?
Сен озюнънинъ ишинънен огъраш.
Бильмеген адам, къаш якъам деп, козь чыкъара биле.
Бахтсыз Туркистанымызгъа алыш-веришчи адамлар кереклер!

Ёлчыны ачув къаплады: «анълашылгъанына коре, сенде, о окъумушларнынъ бириси оласынъ!»— деп айтып йибере язды.
Лякин озюни тутты.
Байдан чалышкъан акъкъыны алмакъ ичюн о, бу адамнен бир аз, акъыл-фикир танышмакъ истеди.
«Озю байларнынъ фикирлерини дагъыткъан-джайраткъан деллялнынъ бириси!»— деп тюшюнди Елчы.— Оныньчюнде олар оны ашатып-ичерелер...» «Байлар — халкънынъ бабасы» экен!
Манъа оларнынъ ишлерининъ онъ кетмесини истемек керек экен, айса!
Онынъ башы-башмы, ёкъса, бош чапчакъмы?..
Ёлчы турды, къыскъадан: —Яхшы, хайыр,— деп айтып ташлады.
О, бу «яхшыны» сагълыкълашмакъчюн айттымы, ёкъса, «яшармыз, корермиз, билирмиз» демек истедими, буны анъламакъ кучь эди.
Абдушукур мусафирни озгъармакъ ичюн еринден котерильди, лякин сонъ, къайтып, кене де, ерине отурды.

Акъшам якъынлашмакъта эди.
Ёлчы энди базаргъа кетмемекни къарарлаштырды.
Адам чокъ олгъан бир чайхана ичине кирди ве сет устюне котерильди, чайхананынъ дирегине таянып, болдургъан аякъларыны узата берип отурды ве чай истеди.

Чайхананынъ ортасында, узун бойлу, башында кенъ, къыйыш тёпели къалпагъы олгъан бир дервиш, козьлерини япа берип, янъгъыравукъ сеснен, Машрабнынь гъазеллерини созуп йырлай эди.
Кескин, дюльбер сеснен, он яшларында бир балачыкъ, онынънен берабер йырлай.
Бир къач капик бакъыр йыгъып, йырджылар гъаип олып кеттилер.

Ёлчы, сыджакъ чайны сабырсызлыкънен, кучюк ютюмнен, агъызыны якъа берип иче ве Абдушукур онъа не айткъаныны хатырлай, ичинден къайыл олмай, онъа къаршы кете эди.

Апансыздан, кимдир, онынъ аркъасындан тюрттю.
Ёлчы башыны котерди — чайханада отургъан адамлар, къолларыны кокюслерине къавуштырып отура, козьлеринде къоркъунч сезиле эди.
Ондан бир къач адым авлакъта мазаллы, сап-сары, мыйыкълары тамам эки къылыч киби юкъарыгъа айлангъан бир полицай тура.
Дерсинь, онынъ эки къылычкъа ошагъан мыйыгъы джинаетчининъ башы тёпесинде котерильген.

Дженк башлангъанындан берли, азиатлар топлангъан ерлерде, бойле копеклер апансыздан пейда олып башлагъан эдилер.
Олар озьлерининъ укюмдарлыкъларыны косьтерип-къоркъузып, кельгенлери киби де, чыкъып кете эдилер.

Ёлчы, приставнынъ залым бакъышыны корип, еринден турды, яваштан, отургъан тахта тапчанындан тюштю, лякин къолларыны кокюсине къачламады.
Полицай, бирден, Ёлчыгъа якъын адымлады.
Къалын, орьме къамчысыны котерип, Ёлчынынъ ачыкъ кокюсине бар къуветинен урды.
Къамчынынъ уджу, энъсесине япышты...
Дерсинъ, тенини дегиль, ичини-багърыны парчалады.
Онынъ юмрукълары сыкъылдылар.
Лякин, еринден тепренмеди.
Полицайнынъ козьлеринде учкъунлар ойнайды.
Боюны тартылды.
Юзю къызарды.
Шу арада, балабан чал сакъаллы, насылдыр бир къарт, къолларны кокюсине хачлап, озьбек ве рус сёзлерини къарыштырып, онынъ аякъларына эгилип, ялварды;

— Турам, тахсир, мен беноват.
Пажалиска, пажалиска.
Бала порядкани сапсем бильмейди...
Кечиринъ...— Къарт тынды ве озюнинъ къар киби, бем-беяз, сакъалыны косьтерди.
Дерсинъ, «меним яшыма мерамет эт» демек истеди...
Полицай яры русча, яры ерли тильде онынъ устюне де пек къаба багъырды.
Бу адисе Ёлчыны озюнден чыкъарды.

— Сагъ олынъ, баба,— деди о, беяз сакъаллы къарткъа айланып — лякин сени тишлеген зеэрли йылангъа теменна этип, озюнъни ашаламакъ яхшы шей дегиль!

— Афу исте, огълум, залымларнен чеккелешме!— деди къарт яваштан.

— Я мен не яптым?
Ашагъан къамчым ичюн афу истейимми?— деди Ёлчы, яваштан агъач тапчан устюне чыкъты ве кене де, башта отургъан ерине отурды.
Йигитнинъ баш эгмегенини корьген джанавар полицай, бир даа салмакълап, оны къамчынен урды.
Бу сефер, юзюне тийсин деп ынтылды.
Ёлчы къолларыны бир кереден ачты ве къамчынынъ уджуны тутты.
Полицай озьбекче ве русча энъ ашагъы сёгюничлерни ягъдырып, къамчыны тарткъалады.
О, чайхана ичинде отургъанларны ачувнен козьден кечирди, дерсинъ: «сизлер анълашмагъан экенсизми, бу йигитнинъ бойле япкъаныны коре турып, бир шей айтмай тургъанынъыз не экен»...
деп тюшюнди.

Ёлчы онынъ бу бакъышыны эслеп къалды.
О, чайхананынъ ичини бир козьден кечирди: чокъуларынынъ козьлеринде ачув, интикъам олсада, къоркъу да сезиле эди.
Къапугъа якъын отургъанлар исе, къачмагъа азыр киби эдилер.
«Менимчюн, ич бир къабааты олмагъан адамлар яна билелер»— деп тюшюнди Ёлчы.
Къамчынынъ тасмасыны йиберип, еринден котерильди.

Чайхананы сукунет басты.
Тек, чайхананынъ тёпесине асылгъан бёдениелер, къапкъанларында бармагъа ер тапалмай, уруна эдилер.
Оларнынъ къапкъанларындан полицайнынъ омузларына, мыйыкъларына бёдене къанатчыкълары ве кубреси тёкюле эди.
Полицай бир шей эслемеди.

Къолуны саллап, чайханадаки адамларгъа отурмаларыны эмир этти.
Сонъ, Ёлчыгъа бакъып, русча бир шейлер къычырды.
О, башыны саллап, бир шей анъламагъаныны бильдирди.
Полицайнынъ артында отургъан кичкене рутбеде миршаб, терджиме этип:

— Адынъны, бабанъны адыны, айт!..— деди.

Ёлчы джевап берген сонъ, полицай ве миршаб бири-бирлерине бакътылар.
Миршаб Ёлчыгъа атылды ве къолуна япышты.— Пек яхшы олды, къолгъа тюштинъ!
Меи сени учь куньден берли къыдырам!— деди миршаб.
Ёлчы себебини сорамады.— Топ агъызына къойып атынъ мени, къан ичиджилер!— деп къычырды.
Полицай чайханаджыгъа нелердир къычырып айтты, сёгюнди ве сонъ, Ёлчыны тюртип:

— Юрь, баштакъ адам!— деп къапугъа догърулды.

Ёлчы исе, артына, полицайгъа айланып, бутюн ачувынен:

— Сен адам дегиль, домузсынъ!— деп къычырды.
О, къамчысыны, Ёлчы исе, чокъмар киби юмругыны котердилер...

## XVI

### 1

Темиз, мавылыкънен яйылгъан тынч коктен, магърур турналар учып кечтилер.
Кене де баарь...
Кунь сайын кунеш даа зияде къыздыра.
Дам эвчиклернинъ тёпелери ем-ешиль, дерсинъ, ешиль отлардан халылар орюльгенлер.

Бир аз сонъ, ешилликте, отлар арасында лялелер, къан-алев тюсте янып башладылар.
Шакир-атанынъ кичик азбарчыгъы ичинде, къуру, къарт армут терегининъ устюнде, эки путакъ бем-беяз чечеклернен безендилер.

Къарт армут тереги олгъан бу кучюк азбарчыкъ ичинде, басыкъ эвчикте, Унсин, энди эки бучукъ айдан берли яшамакъта эди.
Къарт ве къартий онъа тувгъан къызлары киби алыштылар.
Оксюз къалгъан торунчыкълары да Унсинни севди ве онъа алышып къалдылар.
Къарт, хасталарны окъумагъа, эр кунь деген дайын кете, эв ишлери — балаларны бакъмакъ, аш пиширмек, эвни джыйыштырмакъ Унсинге къала.
Къарт, онынъ ишинен пек мемнун эди.
Унсин бу ишлерни къуванчнен япа.
Балаларны ювундыра, оларнынъ урбаларыны ямай, чамашырларыны юва.
Акъшам устю исе, атешни якъып, акъшамлыкъ къазан аса эди.
Пиширген ашларынынъ ичинде эт-ягъ олмаса да, леззетли, ишкир къартларны къувандыра эди.
Бунданда гъайры, о, къарткъа да ярдым эте эди.

Шакир-ата, шегиртсиз, бир афтада, бир къач месит тике эди.
Оларны сатып, акъчасына аякъкъап тюблери, ип, тери, туткъал ве башкъа шейлер — ишлемек ичюн не де керек олса, сатып ала эди.
Эвге исе, бир къач капик къала эди.
Чокъ керелер, базардан къайткъанда, эвге кельген сонъ, бош торбасыны ачувнен котерип ата, ачув ве яныкънен сёйлене эди:

— Терининъ фияты кене де котерильди.
Ич бир тюрлю анъламакънынъ чареси ёкъ.
Онынъ артындан етиштирмекнинъ чареси ёкъ.
Эвде исе — бир шей де!
Дегиль пиринч, я да маш, атта, тюй биле аламадым.
Алла бизге тюй боткъасыны да чокъусунса керек.
Бу дженк — бизим башымызгъа тек беля!
Гебергейди о германда, тюрк Султаны да!
Биз оны буюк халиф деп анъсакъда, о да гебергейди.
Акъ падишада чюрюгейди.
Аналарынынъ джиэзлерини болюшамадылармы, хасислер!

Мына къарткъа Унсин ярдым этмеге башлады.
Биринджи вакъытта ип ишледи.
Сонъ, меситлерни къалыпкъа къойып, оларны къурумнен бояламагъа, сонъ исе, къара лакнен йылтыратмагъа башлады.
Бундан сонъ, къарткъа ялвара-ялвара месит тикмесини огренди.
Шакир ата онъа бизни насыл тутмакъны ве эки иненен насыл ишлемек керек олгъаныны косьтерди.
Къызнынъ чебер эллери тикмеге чабик огрендилер.
Азбар ичинде, я да эвде, алчакъ курсючик устюне отурып, тизлерининъ арасына меситлерни къыстырып, ойле бир чабик ве усталыкънен тикмеге алыштыки, онъа къарт уста биле шашып къала эди.
Чалттан олар ишни болюштилер: къарт устаханеде меситлерни бичип кетире, Унсин исе, эвде оларны тике эди.
Ишлер тюзелип башлады.
Энди Шакир-ата шегиртине керек шейни азырлап бере, къалгъан вакъытыны исе, аякъкъап тамирине сарф эте эди.
Келир артып башлады.

Унсин эмек ве эзиетлер ичинде осьти, онынъ ичюнде, аякъкъап тикюв иши онъа асыл да агъырлыкъ этмеди.
Ах, эгерде, онынънен агъасы да олса!
Ёлчы акъкъында тюшюнджелер оны ич бир дакъкъа быракъмадылар.
Онынъ къоллары ишнен мешгъуль олсалар да, юреги агъыра, ачыкъ, шайлы юзюни тюшкюнлик, яныкъ къаплай эди.

Ёлчы аммал олгъанда, эр акъшам келе тургъан.
Унсиннинъ гонълюни ала, бир парча акъча ташлай эди.
Унсин исе, бу акъчаны эр вакъыт Шакир атагъа бере, оны къувандыра эди.
Я шимди онынъ севгили агъасы къайда?
Къайсы диарда?
Къайсы зинданда?

Ёлчынынъ бирден, бекленильмеден джойылып кетюви, Унсирге ве къартларгъа чокъ теляш ве яныкъ кетирди.

— Бу не демек ола, къызым?— дей эди къарт, башыны саллай-саллай.— Осмюр, акъыллы йигит озюнинъ кольгесини биле косьтермей!

Кимерде къызнынъ гонълюни алмакъ ичюн:

— Догърусыны айткъанда, йигитлер бойле бош олмайлар.
Бир аркъадашынен бахт къыдырмагъа ёнельсе керектир, баштакъ!— деп айтып ташлай эди.

Акъикъатны оларгъа, чокъ вакъыт кечкен сонъ, Къаратай айтты.

О вакъыттан берли Унсин агълай, Шакир-ата яна.

— Хынзырларнынъ залымлыгъындан сакъла оны, аллайым!— дей эди къарт.

Къаратай исе досту къаплагъан сонъ, ишининь ненен биткенини бильмек ичюн, шеэр ичинде чапкъалап юрмекте эди.

Унсин Мирзакаримбайнынъ эвинде яшагъанда агъасынынъ негедир раатсызлангъаныны, бир яныкъ-беля ичинде къалгъаныны дуя эди.
Сонъ, эр кунь, Гульнарнен лакъырды этип, о, яш, дюльбер къадынчыкъ ве Ёлчы бири-бирлерини севгенлерини анълай.
Лякин о, тамамыле Ёлчы ве Гульнарнынъ севгилери акъкъында яныкълы дестанны ялынъыз Шакир атада отургъанда, къартийден ишитти.
Къумри къартийнинъ икяеси оны пек эеджанландырды ве агъасы ичюн пек раатсызланды.
Энди, бунынъ устюне, онынъ полициягъа алынувы!
Унсин агълай ве тюшюне эди.
О, не ичюн бу къадар бахтсыз?
Ойле акъыллы, ойле сагълам, ойле дюльбер, яхшы ве инсаниетли адамны не ичюн чекиштирелер?

Къыз Мирзакаримбайны, онынъ огъулларыны ве полицияларны гедже-куньдюз къаргъай, оларгъа лянетлер ягъдыра эди.
Гульнарны исе, бутюн юрегинен севди.
О яш къадынчыкънынъ Ёлчы ичюн раатсызлангъаныны, онынъчюн янгъан ве куйгенини коре ве дуя эди.
Гульнарны озюде сагъына эди.
Лякин, Мирзакаримбайгъа къаршы олгъан ачувдан, бир маалледе яшасаларда, Гульнар оны дёрт козьнен беклегенини бильсе де, онъа пек сийрек бара эди.

Баарь кунешининъ нурлары кок денъизине сыгъмай таша эди.
Къарт-къувуш армут терегининъ чечеклери тийильмеген, беяз къар киби ялтырайлар.

Унсин азбарда кийизни тёшеп, онынъ устюне алчакъ курсюни къойгъан, месит тике эди.
Устаханеде исе Шакир ата ишлей эди.
Кьызнынъ къулагъына андан назик бир йырнынъ сеси учып келе эди.
Къарт къалтырагъан, нечар сеснен йырлай эди.
Кимерде бир, йыр болюне, дивар тарафындан «пуф», «пуф»,— деп териге сув пускюргени, сонъдан — дак-дук-дак-дук деп чекючнинъ ургъаны ишитиле эди.

Сонъ, бирден, йыр кене башлай эди.
Амма онынъ йыры, аджыныкълы, яныкълы, юрегининъ бир парчасыны тельчелеп-узюп алып кеткен киби, гъарип къартнынъ бахтсыз яшайышына бенъзей эди.
Бу йырда дегиль эди.
Бу, янъгъызлыкъта къалгъан, бахтсыз, энди олюм онынъ юрегининъ бир парчасыны узюп алгъан адамнынъ эеджанлы ынъранувы эди.
Унсин дикъкъатнен йырны динълеп, мына шу сатырларны хатрында къалдырды:

Корьмесейдим бу омюр сахрасыны,
Парча-парча ярды коксюмни кедер,
Сорагъан бармы гонълюмнинъ зарыны.

Къартий эвде ёкъ.
Балалар сокъакъта ойнамагъа чыкъып кеттилер.
Къайдадыр торгъайлар чивирильдийлер.
Унсин, месит устюне эгилип, аджыныкълы йырны динълей, парамакъларынынъ арасындан инелерни ойнатып, ипни бар къуветинен чекмекте...
О, биринджи вакъытларда, тикмеге огренгенде иненинъ бойле титис сеси биле оны ачувландыра эди, лякин шимди, алышты.

Берильген ишни битирип, Унсин белини догъурлатты, курсю устюнден турды, къомшуларнынъ дам эвчиликлернинъ тёпелерине бакъты.
Баарь кельгенден берли, анда къомшу къызлары, сыкъ-сыкъ корюле эдилер.
Манълайла ры устюне, сачларына, тал пытачыкъларыны такъаракъ, дамдан дамгъа кече, чокъ керелер Шакир атанынъ дамынынъ тёпесинде отура ве «акъыллы къывнен» чокъ вакъыт лакъырды эте, шакъалаша эдилер.
Бу кереси, дамлар устюнде кимсе ёкъ эди.
Унсин азбар ичинде, янъгъызлыкънынъ азабыны чекип, чокъ доланды.

Къартий къайтып кельди.
Унсиннинъ козьлеринде тюшкюнлик сезип, онъа бир аз кезип кельмесини, ачылмасыны теклиф этти.
Унсин фереджесини кийип чыкъты, лякин, къомшу къызларгъа дегиль де, Гульнаргъа, яныгъыны айтмагъа кетти.

Мирзакаримбайнынъ азбарынынъ эркеклер тарафында олгъан узун, къаранлыкъ, къапаныкъ тар кечитни кечип, ичерики къапунынъ аралыгъындан бакъты.
Артына къадар ачыкъ олган пенджерелерден кулькю ве шамата ишитильмекте эди.
Анда, зенгин кийинген насылдыр бир къадынларнен берабер, Хаким ве Салимбайваччанынъ къадынлары нелердир айтып кулюше эдилер.
Гульнарнынъ одасында ве софасында тынч эди.
Яхшы эслеп бакъкъан сонъ, Унсин, пенджереде Гульнарны корьди ве азбардан чабик-чабик кечип, онъа таба адымлады.

Яш къадын оны софада къаршылап алды.
Сёзсюз, юректен къуванчнен, йылтырагъан козьлеринен, Унсинни чокъ вакъыт къучакълап турды.
Одагъа кирген сонъ, къызгъа окюнчли-окюнчли шикяетленди:

— Билесизми, мен бу ерде насыл янгъызым, бу ерде, якъында, олсанъыз да, кельмейсиз, бир хабер алмайсыз бир хабер айтмайсыз...
Озюм сизге чыкъар эдим, амма, баралмайым.
Босагъаны атлап чыкъмагъа акъкъым ёкъ...

Унсин, «мен бу эвни кореджек козюм ёкъ» деп, Гульнарнынъ джаныны агъыртмагъа истемеди.
«Къартана балаларны ташлап, бир къач кунь бир ерге кетти, оларны ташлап чыкъмакънынъ чареси ёкъ эди», деп джевапланды.

Гульнар пенджере янына ёргъан тёшеди, къызны отуртты, сонъ, озю де, онынъ янына кечип отурды.
Унсин онынъ баштакинден зияде тюшкюд, яныкълы олгъаныны сезди, онынъчюн де, агъасынынъ талии акъкъында бир шей айтмайджакъ олды.
Лякин Гульнар, эр вакъыттакиси киби, башта Елчы акъкъында лакъырды этмеге башлады.

Бекленильмеден, софада кимнинъдир аякъ давушлары ишитильди, босагъада Салимбайваччанынъ къадыны Шарафат корюльди.
Одагъа кирмейип, япма, тайлы сеснсн, сёзлерини назик-назик созып:

— Гульнар-ай, юрьсенъ, мусафирлернинъ джанлары агъырта биле,— деп чагъырды.— Олар ялынъыз сизнинъ хатиринъиз ичюн кельгенлер.
Олар белли, сайгъылы адамлармынъ къадынлары.
Сиз оларны саймагъан киби корюле...

Гульнар еринден турды ве Шарафат тарафкъа бир къач адым атлады, сонъ, юмшакътан джевап берди:

— Мен оларнен корюшкен эдим.
Сизге анда менсиз де шенъ.
Корьгенинъиз киби, меним де мусафирим бар,— деди.

— Булар эписи маначыкъ,— деди Шарафат.— Амма да мусафир экен...
хах-ха-ха!
Сиз, кене де олса, киринъ, Гульнар.
Унсин бир шейлер япсын, чалышсын текаран...

Азгъана кечкен сонъ, Шарафат мыскъыллы кулюшнен де Гульнаргъа, де Унсинге бакъып:

— Унсин, баштакъ, къавгъаджы агъанъдан хабер бармы?
Баштакъ, рус хадимлерине онъа не керек эди тиймеге!
Факъыр, йыртыкъ чарыкъларынен юре бергейди, онъа чешит ишлернен огърашмагъа керек эдими?
Энди тюрьмеде чюрюр.
Онъа ойле де керек!— деп сёйленди.

Унсин башыны асын отурды.
Гульнар пенджере янына къайтты ве Унсиннинъ янына отурды.

— Яныкъланманъ, Унсин.
Агъанъыз тюрьмеден чыкъкъан сонъ, келир де, Шарафат дудуны утандырырсыз...

Гульнарнынъ сёзлери Унсинге джесюрлик бердилер.
Унсин башыны котерди ве козьлерини ачып, Шарафаткьа бакъты:

— Догъру, меним агъамны бир кимсенинъ бир шейини алгъаны ичюн, я да, бир кимсенинъ ёлуны баскъаны ичюн къапамадылар.
О, факъыр олсада, ашаланмагъа истемей.
Баш эгмей.
Оны акъикъат ичюн, джесюрлиги ичюн къападылар.

— Къараман экен!— Шарафат дудакъларыны къыйыштырды.— Сен койлю олсанъ да, арув макътанчакъсынъ...— деп айланып, башыны къабаджа котерип, чыкъып кетти.

Гульнар «ух» деп бир терен нефес алды ве:

— Корьдинъми?— деп Унсинге бакъып, дерсинъ: «коресизми, манъа бу эвде яшамакъ агъыр» демек истеди.

Гульнарнынъ тюшюнджесини анълагъан Унсин исе:

— Эбет, агъыр,— деди.

Гульнар устю зияфет толу дастарханны яйды.
Сонъ, азбаргъа чыкъып, бир чайник чай кетирди.
О, ашамакъ истемеседе, къызнынъ хатыры ичюн бир шейлер къапа ве бутюн вакъыт Унсинни сыйлады.
Лякин Унсин, бир пиала чай ичти ве дастарханны къатлады.

Гульнар, пенджереден азбаргъа козь атып, Унсинге якъынджа отурды.

— Унсин-ай,— деди о яваштан,— мен чокътан берли сизнен бир шей хусусында лакъырды этмеге, акъыл танышмагъа истей эдим...

Унсин Гульнаргъа меракънен бакъты.
Яш къадынчыкъ девам этти:

— Бизим вакъытымызда ким зенгин, оны динълейлер.
Билесизми, эгерде бу ишке байлардан бир кимсе къарышса, агъанъызны къуртармакъ енгиль олыр эди.
Эгер сиз Хакимаканен корюшсенъиз де, онъа ялварсанъыз, олмазмы экен?
Ёлчыны олмайджакъ бир шейчюн къапаткъанларыны, сиз бир озюнъиз ябаний ерде къалгъанынъызны айтынъ.
Бельки о, сизни аджыр...
Рус хадимлерине ялварып бакъар...
Мен тюшюндим, тюшюндим, лякин бундан гъайры башкъа чаре тапалмадым.
Насыл олса-олсын, не олса олсын, олар сизге сойлар.
Хакимбайвачча, гъалиба, бабасына, я да Салимге ошамаса керек.
Бельки, аджыныр.
Ялынъыз...— Эеджанлангъан Гульнар нефесини денъиштирди,— лякин мен къоркъам, Ёлчы ака буны дуйса, бизге дарылмазмы?
О, оларнынъ бирисини де севмей.
Лякин башкъа ёл ёкь.
Бизге кереги — тек оны къуртармакъ.
Хакимбайвачча шимди кетти, мында ёкъ.
Кельсинде...

Унсин башына къолуны саркъытып, чокъ вакъыт индемей отурды.
Ниает, къараргъа кельди:

— Яхшы, Гульнар апа,— деди о, яваштан.— Барсын о вакъыт агъам манъа дарылсын.
Мен онъа озюм тюшюнип таптым дерим...
Лякин бундан бир шей чыкъармы?
Олар, гъалиба, озьлери онынъ устюне полицайларны сыттырдылар...
Шакир ата айтты...

— Сыттырдылар?!— деди айретте къалып Гульнар.— Бильмейим.
Бельки, Салимбайвачча?
Агъанъыз оны котекледи...
Ишиттинъизми онынъ къадынынынъ айткъаныны?

Унсин башкъа шей айтмады, ялынъыз Мирзакаримбайнынъ буюк огълу чалттан келир экенми деген киби сёйледи.

— Хакимбайваччаны мен бир кере корьмедим.
О насыл адым — бильмейим!
О, не вакъыт келир?
Я мен дайыма ялварсам?
О менимнен эр вакъыт шайлы-шайлы лакъырды эте эди.
«Торунчыгъым» дей.
Бельки бу, ялынъыз, тильде...
Онъа ялварып бакъайым.
Сиз бунъа не дерсинъиз, Гульнар апа?

Гульнарнынъ юзюнден кольге келип кечти.
Эбет, Хакимбайваччаны беклемек узакъ меселе.
Лякин Гульнар, Унсининъ къарткъа мураджаат эткенини истемей эди.
Бутюн бахтсызлыкънынъ къабаатлысы къарт эди.
Елчыгъа энъ агъыр яраны о ачты, оларны айырды.
Бундан сонъ, Елчынынъ къардашы онъа барып ялвараджакъ...

Яш къадын ич бир тюрлю джевап бермеди.
О, къызнынъ башыны яваш, муляим сыйпады, сонъ, турды ве яваштан азбаргъа чыкъты.

Унсин озюнинъ теклифинен Гульнарнынъ джаныны агъырттырдым белледи ве айткъанына пешман этти.
Озь-озюне: «яхшы, Хакимбайваччагъа ялварырым, деди.
Барсын Гульнар апам айткъан киби олсун».

Оданынъ эр бир ери халларнен ортюльген.
Ерден тавангъа къадар олгъан дивар ичиндеки оюкъларда атлас ёргъан ве тёшеклер обалангъан.
Кичкене оюкъларда исе, сандыкълар, олар да рыкъма-рыкъ.
Рафларда чешит чиний савутлар.
Башкъа бир ерде бу къадар зенгинлик, бельки, Унсиннинъ козюне корюльмез эди.
Лякин мында, о шейлер оны ялынъыз баса ве хорлай эдилер.

Къыз энди къайтайым деп тедарикленгенде, софада Гульнар корюльди.
Яш къадын эвге кирди ве ерге отурмай лакъырды этмеге башлады:

— Сиз догърусыны айтасыз, Унсин, башкъа ёл ёкъ, къарткъа ялварынъ.
О шеэрде эр кесни таный ве эр шейни япа биле.
Мен къаршы эдим...
эбет, зарар ёкъ...
Ялварынъ.
Мен пек билем, агъанъыз бунъа ич бир вакъыт къайлы олмаз эди.
Я не япмалы?
Къуртулгъан сонъ, о оларнынъ эписинден интикъамны алыр.
Эгер мен оны корип олсам, онъа озюм, не керек олгъаныны айтырым.
Бугунь ялварынъыз, Унсин.
Мында, меним янымда.
Къарт не аджымакъ; не эйлик — бирисини севмей, лякин не де олса...
бир бакъайыкъ.

Мирзакаримбай акъшам намазындан бир аз эвельдже кельди.
Унсин турды, къолларыны кокюсине къачлап, онъа теманна этип, кенарчыкъкъа чекильди.
Бай халатыны, чалмасыны чыкъарып, къадынына берди.
Башына тахиесини кийди, ёргъангъа отурды ве ялынъыз бундам сонъ, Унсинге бакъты:

— Сен мындасынъмы, торунчыгъым?
Отыр, отыр...— деди, Унсиннинъ еринден котериледжек олгъаныны корип.

Къарт саатына бакъты, Гулънаргъа:

— Ашны тездже азырла!— деп къычырды.

Гульнар рафтан савут алмагъа чыкъкъанда, къызгъа козьлеринен «башланъыз, айтынъыз» деген киби ишарет этти.

Унсин керек сёзлерни бир кереден тапалмады.
Ниает, къалтырагъан сеснен айтып йиберди:

— Дайы, мен сизни аселеттен бекледим.

— Мени?— Къарт башыны котерди ве анъламагъан киби къызгъа бакъты.— Сен але даа о аякъкъапчыдасынъмы?..
Сенинъ агъанъ баштакъ, акъылсыз экен...
деп башлады.

— Яхшымы, ярамаймы, о сизнинъ тувгъанынъыз.
Эм о къадар йыл сизде чалышты...
Мен бир озюм къалдым, дайы, сизге ялвармагъа кельдим: агъамны къуртармагьа ярдым этинъ, даа...
Сизни эр кес сая.
Рус хадимлери сизни динълерлер.
Бир къач сёз айтмагъа ред этменъиз.
Бунынънен, анамызнынъ гонълюни къувандырырсыз, дайычыгъым!

Къыз сонъки сёзлерни зар-зоруна айтып етиштирди.
Оны козь яшлары богъдылар.

Бай бир дакъкъа индемей отурды.

— Сенинъ агъанъ баштакъ, акъылсыз йигит,— деп мыдырданды о.— Бизим начальниклернен ве хадимлернен шакъа этмеге олурмы?
Олар бизге эйлик истейлер, ялынъыз низам-интизам ве оларны сайгъанларыны истейлер.
Бунынъ ичюнде олар — девлет адамлары, биз оларнынъ ярдымджыларымыз.
Мен озюм эр бир начальникнинъ огюнде къолларымны кокюсиме хачлайым.
Ишитесинъми, мен озюм!
Я сенинъ агъанъ ким?
Чыплакь баджакъ!

— Ёлчы ака яшлыгъына барып япса керек.
Оны ынджытсалар, котермей...
Адети ойле...
Анамнынъ хатырасына, меним ичюн ярдым этинъ, дайы!

Къарт кулюмсиреди.

— Эскиден къалма къартлар лафы шойле дей, торунчыгъым: «Къузгъун джанавар олса да, онъа шаиннен тенъешмек мумкюн дегиль».
Сенинъ агъанъ ким?
Мында о не ве ким?
Койде, озь аркъадашлары арасында, о джесюр, бельки де онынъ япкъанлары джезасыз да кечип кетер эди...
Мында — буюк шеэр.
Бу Ташкент!..
Санъа, торунчыгъым, онынъ къуртулмасы ичюн чекишмеге керекмей.
О, бойле де кетер, дурулмаз.
Турьмеде яхшы эзильсе, молла минип юрген эшек киби бойнуны асып, бир кунь ола чыкъып келир.
Барсын, отурсын, торунчыгъым Унсин...

Къыз бойле муамелеге, зеэрли тилькиге къаршы насыл джевап береджегини бильмей, азапланды, къалтырады,—индемей агълады.
Байнынъ лафына софада къулакъ салып тургъан Гульнар даяналмады, одагъа кирди, Унсиннинь янына келип отурды ве джесюране сёйледи:

— Бу етим, бу гъарип къызнынъ козь яшларына аджынмайсызмы?
Сизден башкъа кими бар?
Эпинъизнинъ юреклеринъиз таштан да къатты экен.
Текаран джыллы, муляим лакъырды этип, онынъ гонълюни алсанъыз олмаймы?..

Мирзакаримбайнынъ чырайы ап-акъ кесильди.
Ачувындан тутукъланып, Гульнарнынъ устюне къычырды:

— Я сен де неге къарышасынъ?
А — акъмакъ!
Мен кимни аджымагьа борджлум?!
Онынъ озь достлары бар.
Олмайджакъ демирджи ве миз-миз Шакир.
Олар къуртарсынлар.
Сен экинджи кере бойле ишлерге киришме!

Гульнар секирип турды ве:

— Сизлер инсаниетликни бильмейсизлер!— деп къычырып, къалтырап софагъа чыкъып кетти.

Онынъ артындан Унсин де ашыкъты.
Босагъада токътады, артына айланды, эеджан ве ынджынувдан къалтырагъан сеснен:

— Агъамны не къадар йыл чалыштырдынъыз.
Лякин онынъ акъкъыны бермединъиз.
Энди турьмеде чюрютмек истейсиз!
Зарар ёкъ, заманы келир, сизни де алла джезалар!— деп къапудан чыкъты.

Къапу артында Гульнарны къучакълап опьти ве яваштан сёйледи:— Янманъыз, аптечигим.
Къара куньлер келип-кечип кетерлер.
Биз де кунеш корермиз.
Мен сизни унутмам...— О фереджесини кийди.
Азбарда козь яшларыны кимсе корьмемеси ичюн, бетини орьтти, «хайыр» деп, чапа-чапа къапугъа тараф кетти...

### 2

Бир ай кечти.
Бу ай — Гульнар ичюн энъ агъыр, янъгъызлыкъта азапланув айы олды.
О озюнинъ саделигине, кучьсюзлигине ачувлана эди.
Озь-озюне: «Озь-озюмни бильгенимден берли, байнынъ ве огъулларынынъ яманлыкъларыны корип бильдим.
Насыл олсада, мен оларгъа ишана биле эдим?
Олар озьлери оны къапаттыргъан олсалар, озьлери турьмеде чюрютмек истеселер, олар оны турьмеден чыкъармагъа ярдым этерлерми?
Бичаре, Унсин!..» Башта агъасынынъ тез куньде чыкъып кельмесини беклей эди.
Я шимди?
Байнынъ зеэрли сёзлери, осал ниетлери-тюшюнджелери онынъ юрегини чиль-парча эткен эдилер.
Гульнар Унсинни пек корьмек истей эди.
Амма, Унсин, бир даа корюнмеди.
Яш къадын анълай эди: Ёлчынынъ къардашы онъа ачувланмай, ачувланмакъ ичюн ич бир себеп ёкъ эди.
Ойле олса да, гонъюль агълай ве сагьына эди.

Бир ай ичинде Гульнар бутюн вакъыт сагълыгъыны осал дуйды.
Бу исе онъа маначыкъ олды: экимлер ерине о Шакир атаныиъ къартийини чагъыртыра эди.
Къартийнен бирге-бир къалгъанда, Унсин акъкъында сораштыра эди.
Бойле, лаф-лафтан чыкъкъанда, фукъареликтен кечинишлери агъыр олгъанындан, онынъ Шакир атагъа аякъкъап тикмеге ярдым эткенини анълады.
Гульнарнынъ юреги агъырды.
Ёлчынынъ къардашы ич бир кере яшайышларынынъ агъыр олгъаныны бир лафнен биле бильдирмеди, анъмады.
О да, агъасы киби намуслы-эдепли эди.

Къумри къарт кетмеге тедарик корьгенде, Гульнар явлукъ ичине учь антерлик атлас сарды да, фереджеси тюбюне, онынъ къолтугъына къыстырды:

— Масрафлыкъ, сатынъ къартана.
Ялынъыз, Унсинге бир шей айтманъ.
Дарылыр, джаны агъырыр,— деди.

Бир афтадан, Гульнар къартийни кенеде чагъыртырды ве сатмакъ ичюн онъа озюнинъ баягъы бир урбаларыны даа берип йиберди.

Куньлер кеткен сайын къыза, сыджакъ ола эдилер.
Эр бир тарафы эвлер ве башкъа къуруджылыкънен къаплангъан азбарда нефес алмакънынъ чареси ёкъ эди.
Хакимбайваччаларнынъ аилелери чокътан, багъчадаки язлыкъ эвлерине кочькен эдилер.
Бугунь Ярмат къызыны да алып кетмек ичюн арабаны шеэрге кетирди.

Мирзакаримбай, саба дюкянгъа кеткенде, оны беклемемелерини, акъшам иштен чыкъкъан сонъ, язлыкъ эвлерине фаэтоннен келеджегини тенби этип кеткен эди.
Балабан эвде Гульнардан гъайры кимсе къалмады.

Кочмеге азырланаракъ, яш къадын, бутюн аладжакъ шейлерини кенаргъа алып къойды.
Керекмеген шейлерни сандыкъларгъа толдырды.
Бу иш онъа иште де керекмеген, бош шей олып корюльди!
Болдурып, эвнинъ ичинден чыкъты ве ичерики азбарда бир озю доланды.

Бинъ-бир тюрлю тюшюнджелернен, долана-долана, азбарнынъ эркеклер тарафына кечкенини дуймай къалды.
Сокъакълары туланен тизильген эрлер тарафындаки дёрт коше азбар, кунешнинъ сыджагъы алтында юкълар киби, ята эди.
Къайдадыр тереклер къувушында торгъайлар чивильдей эдилер.
Сачакъларда гогерджинлернинъ «гу-гу», «гу-гу» лары ишитиле эди.
Эки мусафирханесининъде юксек къапулары ве пенджерелери агъыр ве къалын къапакъларнен къапалы эди.

Гульнар тюшюнип-далып юреркен, узакъ кошеде, басылып къалгъан, джарты ыргъат эвчиги козюне чарпты.
Индже, джарты къапучыкъ, парлангъан уфакъ пенджеречик артына къадар ачыкъ эдилер.
Гульнар ичериге кирди.
Ичериде дым сасыгъы онынъ бурунына урды.
Диварлар, таваны, кошелери сим-сия къурум...
Ичи бом-бош.
Ялынъыз, диваргъа къакъылгъан чуй устюнде, эски бир тахие асылы тура.

Гульнар тахиени алды.
Устюндеки тозыны къакъты.
Пенджере янына алып кельди.
Ёлчынынъ тахиеси.
О, ойле бир къувандыки, дерсинъ дюнья устюнде энъ кьыйметли шейни тапты.
Тахиени козьлерине тийдирди, сонъ, дудакъларына басты.
Яш къадыннынъ юреги сызлады.
Дерсинъ, ыргъат эвининъ ичи ярыкъланды, джанланды, хаялында исе, кечмиш пейда олды...

Бир дефа къыш геджеси...
дешетли къоркъу азабынен, о мында кирип, Ёлчынен лакъырды эткен эди.
Къаранлыкъта, олар, олгъан-оладжагъы, бир къач дакъкъа корюштилер...
Гульнарнынъ козю огюнде Ёлчы джанланды.
Бир ан онынъ къудретли нефес алувыны сезди, дудакъларында онынъ сыджакъ дудакъларынынъ атешини дуйды...

Гульнар пенджере янында, диваргъа таянды, бойле бир сааттен зияде турды.
Азбарда — чым-чырт.
Ялынъыз кимерде бир, кене де торгъайларнынъ шикяетли чивильдилери ве гогерджинлернинъ къыкъылдылары ишитиле эди…

Бирден, яш къадын абдырады-сескенди, онынъ къурсагъында недир тепренди...
онъ къабыргъасына урунды

Башынынъ айлангъаныны, аякъларынынъ къалтырагъаныны дуйып, пенджеренинъ первазына япышты ве козьлерини япты.
Онынъ хаялында бири-бирини бастырып, бири-бирине къарышып, бинъ-бир тюрлю шейлер келип кечти.

«Бахтсыз сабий!
Дюньягъа кельмек, къарт бабанынъ торунлары артындан етип, озып кечмек истейсинъми?
Эгер де сен Ёлчынынъ баласы олгъан олсанъ, мен онъа энди чокътан хабер этип, оны къувандырыр ве севгилимден муджде алыр эдим.
Сен, дюнья ярыгъы коргенинънинъ биринджи куню — бала сесинъ янъгъырап чыкъкъан куню, биз койде, саде кой къадынларыны эвде топлап, кичкене той япар эдик.
Лякин шимди...
Мында..: Мен сенинъ ананъым, лякин сени унуттым.
Сен озюнъ, къарт Мирзакаримбайнынъ баласы, сен озюнъ акъкъынъда хабер эттинъ.
Онынъ торунынынъ торунындан да яш олгъан сабий!..»

Ичерики эвнинъ азбарындан, Гульнар бабасынынъ сесини ишитти.
Къолтугъынынъ тюбюне тахиени сакълап, абына-сюрюне, козь яшларыны сюрте-сюрте, сес чыкъкъан тарафкъа чапты.

— Сен къайда гъаип олып кеттинъ?
Эвде о къадар мал-мульк, сенинъ къапуларынъ артынаджек ачыкъ.
Сен не къадар гъамсызсынъ, къызым!— деп Ярмат къызына дарылды.

Гульнар индемеди.
Одагъа кирди, сандыкълардан бирини ачып, энъ тюпке тахиени сакълады.

Ярмат, терлеп-пишип, юклерни азбаргъа ташып-юклеп башлады.
Эв ичинден оны-буны алып чыкъмагъа къызыны да меджбур этти.

Юклер юкленип биткен сонъ, Гульнар, бабасына, Шакир атадан Унсинни чагъырып кельмесини риджа этти.
Ярмат агъызындаки насыны тюкюрип, сакъалына сачыргъан тюкрюгини силип, онынъ устюне къычырды:

— Насыл Унсин?

— Бильмейсизми?
Билесиз... 

— A-а, анаву оксюз къыз...— деп истемей-истемей къапудан чыкъып кетти.

Бир аз вакъыттан сонъ, ичери Унсин чапып кирди.

Гульнар, софада сет устюнде, нелердир япып отургъанда, азбаргъа нефеси тутылып, чапып Унсиннинъ киргенини корьди.
О, тез-тез софадан азбаргъа чыкъты ве оны къучакълап алды.

— Мен сизнинъ кочкенинъизни ич бильмей эдим,— деди нефеси-нефесине етишмеген Унсин.
Бутюн шейлерни мен азырлап берир эдим.
Сизге ярдым этер эдим...

Гульнар къызны эвге алып кирди.
Эвнинъ ичинде, эр ерде, балабан-балабан, тенекенен къаплангъан сандыкълар, ящиклер, халы обалары, ёргъанлар, оба-оба ястыкълар, чешит тюрлю савут-саба бар эди.

— Буларнынъ эписини алып кетеджексизми?— деп шашты Унсин.

Гульнар кульди ве:— о къадар шей бир арабагъа сыгъармы?
Бабам, эвде 150 арабадан арткъач шей бар дей.
Тюневин беш араба шей алып кеттилер.
Мына, бугуньде, бир араба...
Яш къадын терен кокюс кечирди.— Лякин булар эписи арткъач, керекмеген шейлер, Унсин.
Манъа бир эски такие, бу шейлернинъ эписинден къыйметли...

Унсин Гульнарнынъ айткъан сонъки сёзлерини анъламады, фаркъына бармады, лякин сорамагъа да, ничюндир, утанды.
Гульнар исе, тапкъан тахиеси акъкъында бир шей айтмады, къызнынъ яраларыны бир даа сызлатмагъа истемеди.

Олар, сандыкъларнынъ бириси устюне ян-янаша отурдылар ве баштаки киби, яваш-яваш лакъырды эте эдилер.
Гульнар, эгер де Ёлчыдан бир хабер-тебер олса, я да апансыздан, озю турьмеден чыкъып къалса, онъа бильдирильмесини риджа этти.
О, чешит тюрлю маначыкънен анасыны шеэрге йиберип, олгъан хаберлерни онынънен анъламагъа тырышаджагъыны айтты.

Ярмат энди бир къач кере къычырып, къызыны чагъыргъаны ичюн, лафларыны кесмеге меджбур олдылар.
Олар, кучакълаштылар.
Гульнар джебинден къырмызы, саде ташлы кумюш юзюгини чыкъарды ве козь яшларыны зар-зорынен тутып:

— Буны манъа, мен даа яш къызчыкъ олгъанда анам сатып алгъан эди.
Эвленгенге къадар, оны бутюн вакъыт ташыдым.
Алынъыз...
Энди сизге берем...
Такъынъ...
Сонъ, агъанъыз чыкъкъан сонъ, онъа беринъ, сакъласын, мени унутмасын,— деди де, юзюкни онъа туттырды ве бир даа къучакълаштылар.

Сонъ, фереджелерини кийди, юзьлерини къапатты, сокъакъкъа чыкътылар.
Ярмат бутюн къапуларны килитледи, къызыны арабагъа отуртты, атымы айдады.
Унсин баягъы вакъыт араба артындан кетти.
Сонъ, кене де, токътады, артларындан бакъып къалды.







