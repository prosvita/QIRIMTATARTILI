# Мукъаддес къан

## I

### 1

Уйле вакъыты авгъан эди. Июль айынынъ кунеши эр тарафны алев селинен къаплагъан, ава къайнагъаи дереджеде къызгъан, тюссиз, козьге азгъана сезилир киби ялынлы. Бойле вакъытта, кенъ чёль ёлунда, ёлджуларны сийрек корерсинъ: кимерде, агъыр, могурдекли арабагъа екильген арыкъ, болдургъан атчыкънынъ эгеринде, башындаки джарты кийиз къалпагъыны та бурнунынъ устюне басып, атнынъ ёргъунлыкънен алгъан адымларына ошап, сабырлы-сабырлы, эгерде, саллана-саллана шеэрден къайткъан койлю кечип кете; я да, эшек устюнде, эки аягъынен онынъ къурсагъына тиреле берип, патлап-чатлап кеткен чыплакъ табанларынен эшекнинъ къурсагъына ура берип, битмез-тюкенмез «хых»~«хых»~лардан сеси къарылгъан, юзюм сатып къайткъан чал сачлы къартны корерсинъ... Кимерде исе, экши къатыкъларыны сатып, бош бардакъларыны омузларына асып, сыджакъкъа бакъмадан, тозлу ёл бою, тоз чанъгъытып, де кеткен арабанынъ артына салынып-асылып, де къуш юваларыны къыдыргъан киби, тереклерге козь ташлап кеткен эски ве кирли урбалы балалар корюлюр эдилер. Сыджакъ  даа зияде артты. Тынчыкъ, япракъ биле тепренмей. Арабанынъ котерген тозу авада чокъ вакъыт котерилип тура, демир учькунлары киби юзюнъе япыша, нефес алмакънынъ чареси ёкъ.
Сыджакъ, атта бу вакъытта ёлда кеткен мазаллы, кучлю йигитни де болдуртты. Сыфатына бакъкъанда, койлю эм сыджакъкъа, эм де сувукъкъа алышкъан, адымларыны салмакълы ала, балабан аякълары буламыкъ киби сыджакъ тознынъ ичине комюлип кетелер. Бараджакъ ерине ашыкъкъанындан, сийрек-сепелек келип кечкенлерден сабырсызлыкънен сорай бере:
«Топ-Къайрагъач»-къа даа узакъмы?
Баягьы даа бар. Копюрни кечкен сонъ, биринджи базарчыкъ.
Онынъ ачыкъ якъалы узун кольмеги ве сырлы-ёлакълы халаты сым-сылакъ эди. Герден тенине япышкъан кольмегининъ этегини тосат-тосат  саллай, котере, еллендире эди.
Керчектен де, биринджи копюрнинъ артындан Гузар корюнди. Ёлнынъ эр эки тарафында, бири-бирилерине къапа-къаршы эки чайхана, къасап тюкяны, онъа таянып тургъан киби абур-чубур саткъан тюкянчыкъ; сокъакъ чёплюкли, лякин, сувнен яхшы суварылгъан, анда-мында, тертипсиз, къыйыш-къунгъур осип кеткен талларнынъ талдасында салкъынджа.
Йигит ёлнынъ сол тарафындаки чайхананынъ тахтадан ясалгъан кенъ тапчаны устюне отурды. Терлеген тозлу юзюни халатынынъ этегинен сюртти, торбачыгъыны янына къойды ве чай истеди. Чайханаджы арыкъча юзлю, эти-териси кемиклерине япышкъан, узун бетли, сакъалсыз бир адам, бинъ-бир устанынъ элинден кечкен ве чокъ керелер тамир этильген, майышкъан-муюшкъан, лякин ич бир кере темизленмеген балабан самоварнынъ янында, арыкъ омузларыны энъсесине къыса берип отура. Чайханагъа кирип де бир чайник чай ичип кечкен мусафирлер оны аз меракъландыра эдилер. О, кирли, куеден-къурумдан къарарып къалгъан чулнен де самоварнынъ этрафыны, де пиалаларны ве чайниклерни сюртер, энди элли бинъ дефа элинден келип кечкен пиаланы элине алгъанда козьлерини акъайтыра, дерсинъ, оны биринджи кере коре, ве ачувланып мыдырдана: «Насыл олур да инсанларнынъ сабырына шашып къалмазсынъ! Энъ эйиси манъа самоварнынъ трубасы ичинде къалмакъ ве комюр ерине янмакъ! Сакъалсыз Джаббардан тек бир авуч куль къалгъайды! Бу не демек, бу насыл иш, бу омюрми? Мына бунынъ да кенарлары къопкъан. О бири де чайналгъан!...» — Эй, арабаджы яш! — деп багъырды о бирден, бир генчке.— Атынъны узакъча ал, ёкъса, бутюн кубрени джыйьп такъиенъ ичине толдурарым.
Ниает, чайханаджы, къырыкъ ве сумеги беяз тенекенен къаплангъан чайникни ве кенарлары къырылып, патлап-чатлап кеткен пиаланы тарс эттирип йигитнинъ огюне ташлады.
Чайханада халкъ аз эди. йигиттен азгъана авлакъча орта яшларында эки койлю отура. Олар, озь аралары зарзаватнынъ уджуз сатылгъаныны, ат-арабанынъ етишмегенине шикяетлене эдилер. Олардан бириси лафыны болип къамчысынынъ сапынен энъсесини къашып, дигери исе аягъындаки чокьтан берли кийильген, энди ипрангъан къыскъа, бир къарыш къонучлы, чызмасыны костерип шойле дей эди:-Я буны не вакъыт денъиштирирмиз? Сен ат-араба дейсинъ. Койлюнинъ бутюн мал-мулькюнден бир файда ёкъ. Койлюнинъ алы-такъаты, меджаль, къалмады!— Э-э, кьардашым, башынъ сагъ олгъанды, — деп къомшусы онь, тынчландырды. Чайхананынъ кошесинде, сыджакъкъа бакъмадан, устюнде къалын юнлы тонуна бурюнген диваргъа таянып юкъусырагьан къазах козьлерини аралыкъ этип, азгъана ачкъан олып къаба сеснен.
— Чилим бер!—дей. Чайханаджы ашыкъмай, ичинде ялынъыз кулю къалгъан чилимни алды, онъа къызаргъан къор парчасыны къойды ве къазахкъа узатты. — Ич, ич, — деди о кулип онъа,— акъча берген шейинъден бир тоз парчасы биле къалмасын!
Къазах чилимни бутюн кучюнен, буюк усталыкънен форсаланып терен нефес алып чекти, агъызындан тютюнни чыкъармай, бирден чайханаджыгъа таба айланды да ачувланып: — Тютюн биле чыкъмай! Инсаннынъ энъ ашагъы сою сен олсанъ керек, олмайджакъ. Сен бир вакъыт онъмазсынъ!.. деп мыдырданды.
Йигит пек араретленген, пиалагъа чайны сыкъ-сыкъ къойып, сыджакъ чайны чалт-чалт уфюрип иче. Бир чайникни бошаткъан сонъ, буюк мукъайтлыкънен бельбагъында сарылы тургъан акъчалардан бир къач капик чыкъарып, пиала ичине ташлады да, турды. Лякин, бир къач вакъыт арекетсиз къатып къалды: къайсы тарафкъа адым атаджагъыны бильмей эди. Сонъ, чайханаджынынъ бираз джариз олгъаныны дуйса да, онынъ янына барды.
— Мирзакаримбайнынъ багъы къайда, бильмейсинъизми?— деди муляйимликнен.
— Я о санъа не керек?
— Корюшмек истей эдим.
— Хм… Мирзакаримбайны тек бу ерлерде дегиль, атта Ташкентнинъ дёрт бир тарафында биле билелер. Чайханаджы сол къолуны узатып, аралыкълардан бирини косьтерди: анавы сокъакъкъа бурул, деди: «Узакътан корюнип тургъан балабандан-балабан араба къапулар. Айтувлы Искандар Зулкъарнай биле ойле араба къапулар яптырмагъан!» Сонъ, йигитке баштан аякъ козь кечирип, мыскъыллагъан киби:
— Сагълам, къуветли мученъ бар экен къардашым, беденинъден кучинъ корилип тура. Къайдансынъ, Сайрамлыкъсынъмы? Байгъа эр вакъыт юре!..— деп сейледи.
Чайхананынъ ичинде янгъырагъан бир сес чайханаджынынъ лафыны больди.
— Тюкюр! Козюнъ тиер, олмайджакъ! Сен манъа ойле деген олсанъ, мен сенинъ бутюн тишлеринъни урыптуширир здим!
— Эбет меним тишлерим олса, сенде де къувет олса, меджалсыз бичаре!— деп мыскъыллады чайханаджы.
Йигит оларнынъ лакъырдысына эмиет бермей, баладай нч бир элемсиз кулюмсиреди ве чайханадан чыкъты.
О, ешиль боянен боялангъан, орнекленип-кесилип ясалгъан, агъыр-салмакълы араба къапуларгъа якъынлашкъанда юреги чалт-чалт урып башлады. Къапунынъ бир тарафы ачыкъ эди. О, узакътан ичери бакъты: азбар ичинде, бол-сал япылгъан дюльбер беседка устюнде, юксек къарагъач терегининъ талдасында, явлугъынен еллене-еллене, къар киби бем-беяз кольмекли, кичкене, беяз сакъаллы къартнынъ отургъаныны эследи.
Юреги даа зияде дюкюльдеди. «Ташкент орталыкъларында намы кеткен бойле бир адамнынъ янына насыл этип бармалы?» О, утанчакъ бир йигит эди. Лякин оны кучь итегендай олды.
О араба къапыдан кирди, сунагъа он-он беш адым къалгъанда, къолларыны кокюсине къавуштырып, теменна этип: — Ассаломуалайкум!—деди. Лякин, утангъанындан нефеси кесильди, къалтырады, ве сеси зор-зоруна ишитильди. Къарт еринден къыбырдамады. Бир къолуны къашы устюне къояракъ, бир аз вакъыт, мусафирге бакъып турды, сонъ, яваштан:
— Кель, кель чырагъым. Насыл эйилик япа билем? — деп сёиледи.
Йигит супагъа якъын кельди, торбасыны ерге къойды, селямлашмакъчюн, ири, къуветли къолларыны къарткъа узатты. Сонъ, бир аз джесаретсиздже супанынъ кенарына отурды, башыны ашагъы асты: «Мен къайда тюштюм? Мирзакаримбай бу киши экенми? Бельки бу башкъа байдыр»… деп ойланды. 
Къарт бу ят йигитнинъ шашмалагъаныны-утангъаныны сезип, текрар сорады:
— Хош, огьлум, не арзынъ бар. Айт…
Йигит башыны котерди ве онъа тикилип бакъты, кулюмсериди.
— Мирзакаримбай сиз оласызмы?
Къарт башыны саллады. йигит сезюне девам этти:
— Мен Ходжикент къышлагъындан кельдим, тизенъизнинъ къызынынъ огълу олам...
— Э, Ходжикентден дейсинъми?
— Хушройбибининъ огълу олам.
— Э… — Мирзакаримбай бутюн кевдесинен берабер бир къыбырданып алды,— Хушройбибининъ огълум, дейсинъмы? Машалла, машалла санъа! Ёкълап кельгенинъ ичюн сагь ол, торуным. Насыл, ананъ сагъ-селяметми? Къайда олса олсун, сагъ ве селямет олсун. Сенинъ адынъ не, торуным?
— Адым Ёлчы. Анам, Аллагъа шукюр, сагъ-селямет. Сизге селям сёйледи.
— Я бабанъ, э-э... Шерали насыл, сагъ-селяметми?
— Бабам ольди, энди эки йылны кечти. 
Мирзакаримбай къолларынен енъгильден сакъалыны сыйпап алды, дерсииъ, мерхумге бир ясин окъугъан киби олды.
— Байгъуш чокъ яхшы адам эди; инсаниетли, инсафлы. Бир вакъытлар келип-кетер эди. Бабанъ бу ердеки ве эм де, шеэрдеки эвимизде де олгъан эди. Я сен ич кельген эдинъми?
— Яш вакъытымда бабам, анам сизге бир алып кельгенлери хатиремде бар....
Энди къарт кечмишини хатырлады. Ёлчы исе, анасындан юз кере ишиткен икяелерини айтып башлады; байнынъ буюк аптеси ольген сонъ, ондан къалгъан эки оксюз къыз баланынъ бириси буюк сою Хушрой, бабасынен къалгъаныны, кичкене сою — Аимбибини исе Мирзакаримбай озь янына алып осьтюргенини ве сонъ, тойы арфесинде апансыздан олин кеткенини, Хушройбибининъ талии де аджыныкълы олгъаныны, бабасы ольген сонъ, эмджеси оны къышлакъкъа Шералиге акъайгъа бергенини хатырлады. Буларнынъ эписини энди Ёлчы анасындан юз кере ишиткен эди. Сонъ, къарт сукунет ичинде къалды, кичкене лякин, аля тири козьлерини яваштан юмды. О шимди, къышлакъны, Хушройбибини ве эм де, онынъ олип кеткен акъайыны, ве шимди апансыздан онынъ огюнде пейда олгъан арслан къуветли ве сагьлам торуныны да унуткъан эди. Шимди онынъ фикири бинъ-бир ерде додана эди. Банк тешкиляты вастасынен озь куньдешлерине къаршы куреш ёлларыны, онъа борджу олгъан адамларнен насыл муамелерде олмакъ кереклигини ойлай эди.
О борджлу адамларны учьке боле эди. Биринджилеринен алыш-вериш мунасибетни эвелькиси киби девам эттирмек, чюнки, оларнынъ «къоллары узун», келирлери-зенгинликлери чокъ. Бир кунь келир олардан, аз бир шей ичюн чокъ шей сыдырыр. Дигерлерини къоркъузур, озюнде алынмай-сатыдмай яткъан басмаларны оларгъа юксек къыйметнен сатар. Учюнджилерини... исе къуйрукъларындан яхшы басып-эзер ве маймунлар киби дериль-дериль ойнатыр. Сонъ, буюк огълу Хакимбайваччанынъ рус фирмаларынен япкъан памукъ алыш-вериши шартнамесини хатырлады, хаялланды, тюшюнди-ташынды ве бу ишлеринден зарар кельмейип, ялынъыз кяр келеджегине бир даа эмин олгъан бай, даа буюк мемнуниетликнен козьлерини юмды.
Эльбетте, бойле бир лафазан дайысынынъ бирден, козьлерини юмып, терен тюшюнджеге далгъанынынъ себебини, табий, Ёлчы анъламады. «Кельгеним онъа ярашмаса керек», деген киби тюшюнджеге далды. Лякин о, энди, башыны котерип, къарткъа ве этрафкъа джиддийликнен бакъып башлады.
Мирзакаримбай, бою алчакъ, кичкене ве къоллары инджечик олгъанына бакъмадан, даа тендирист ве сагълам корюле эди. О, пек семиз дегиль, пек арыкъ та дегиль. Уфакъ ве айнеджи юзю, къоразнынъ кекириги киби, аллы-гюллю ренкли. Беяз сакъалы ве мыйыкълары темиз ве таралгъанлар...
Бир десатинеден зияде азбарнынъ эр бир кошеси йигитнинъ фикирини джельп этти. Азбарнынъ ортасында топчан ве голь. Гольнинъ устюнде эки къолнен къапланып алынмайджакъ киби къалын къарагъач тереги. Онынъ гурь япракълары арасындан атта кунеш шавлелери биле кечамайлар. Гольнинъ тёгерегинде бири-бирине якъын-якъын сачылгъан, пытакълары бири-бирни къучакълап алгъан учь алма терегининъ бирисининъ устюнде энди алмалар сарарып башлагьаплар... Дигерининъ устюнде исе юмрукъ киби балабан-балабан алмалар олсалар да даа ем сшиль. Оларгъа бакъкъанда биле тишлеринъ къамаша ве агъызын сувлана. Учюнджи терекнинъ пытакълары исе, къырмызы алманынъ онълугъындан та гольнинъ устюне букленгенэгильден, салынгъанлар. Гольнинъ сувунда бир къач алма ялдай, оларнынъ къырмызы янакълары кунешнинъ шавлесинде зумруд-якъут киби ялкъылдайлар... Гольден йигирми адым авлакъда дёрт тарафы ачыкъ, кескин ренкли боялангъан, колонналы, ерден адам боюнджа котерильген беседка котерильмекте. Онынъ этрафы чичеклик. Кунеш шавлелери тюбюнде, тыныкъ джильвеленген чешит ренкли кичкене чичеклер арасында, къырмызы гуль хатемлер алев парчалары киби корюнелер.
Ёлчы этрафны даа сейир этеркен, ичерики азбарнынъ кичкене къапысындан, шенъ-шаматанен гюрюльдеп, чувулдашып чыкъкъан бир сюри огълан ве къыз балаларны эследи. Оларнынъ кииимлери янъы ве темиз эди.
Зейтун тюслю тахиеси олгъан докъуз-он яшларында, дюльбер бала — оларнынъ арасында энъ буюги эди. О, ичине балабан счавлы тюшкен къапкъанны ерге къойды ве къапкъаннынъ къапагъыны ачты. Семиз счавлы шу арада тышкъа атылды, агъыр-агъыр сычырай-сычырай араба къапугъа тараф къачты. Балалар зый-чув олып, онынъ артындан къувып чапыштылар. «Устюне газ тёкши якъамыз!» деп къычырыштылар. Балаларнынъ адденашыр къуванчлы багъырувлары къартнынъ козьлерини ачты... О, торунларына пармагъыны саллап къоркъузды ве — Эй, серникнен ойнаманъ!— деп къычырды. Сонъ, энди янында тургъан торунына этибарсызлыгъынынъ устюни орьтеджек олып муляимликнен онъа айланды ве:
— Айса, насылда олса, бизни тапып кельдинъ, эбет, торун Сорай-сорай Меккени тапкъанлар, дейлер. Эй, Ойниса, къартананъны чагъыр!— деп къычырды о, балалардан азгъана кенарда тургъан беяз, хастаджан юзлю къызчыкъкъа.
Тезден кичкене къапы тарафтан къадын сеси ишитильди:
— Не олды? 
Къарт къолуны котерип:—Кель мында! – деп чагъырды.
— Анда ят киши бар да, я...
— Тувгъан... Хушройнынъ огълу, — деп анълатты къарт.
— Къайсы Хушрой. Эсимде ич екъ… койденми?
Орта бойлу, толу, лякин кенъ ве терен юзюнинъ этлери салланып бурюшкен, элли секиз яшларында къадын, яваш-яваш оларгъа таба адымлады. О тапчангъа якъынлаша яткъанда, Ёлчы еринден турды, эгилип селям берди ве анасынынъ селямыны бильдирди. Амма киббар къадын, онынъ сёзюни динълемеден, акъайына бакъып:
— Койдеки торунынъызнынъ огълумы? Къая киби балабан олгъан-оськен. Яшлыгъында да мазаллы бала эди... Козюм алдында, хатырлайым,— деди.
Мирзакаримбай къадынына дастарханны алып чыкъмасыны буюргъандан сонъ, япма муляимликнен юрегинде бинъ тюрлю хынзырлыкъ олса да, хатыр ичюн, козь бояв, анасынынъ ве къардашларынынъ ал-эвалларыны, сагълыкъларыны сорады.
Бай исе, сыкъ-сыкъ уфулдап, сыджакъкъа шикяетленип, сёйлемеге башлады. Бираз кечкен сонъ, байнынъ къадыны табакънен емек ве бир чайник чай алып чыкъты. Табакъта дёрт къалач, эки салкъым къырмызы ве энди къушлар баягъы чёплеген, бир салкъым эрте пишкен юзюм бар эди. Ёлчы койден кетирген торбасыны къартанайгъа  ватты.
— Анам йиберди, къурт...
— Ах шайлым, сенинъ ичюн къурбан кетейим,— лякин къартанай къолунен торбагъа биле тиеджеги кельмей, джиренчлик пармакъларынынъ уджуларынен торбаны тутты...— Озюни тап бу къадар раатсызламагъа не кереги бар эди, бичаре,— деди.
Балалар торбада къурт олгъаныны ишитип, къартанайнынъ аякълары арасында къарышты ве:
— Манъа бир дане, къартана!— Манъа чокъча бер, къартана!— деп багьырдылар.
Къартанай торунларынынь устюне къычырып къоркъузаджакъ олса да, торбаны ачмагъа меджбур олды:
— Ах, сизни, улачыкълар! Агъызынъызда ирип кеткен сюзме къатыкъ берсем ашамайсыз, лякин, бу таш киби къатыкъ парчачыкъларына чапкъыласынъыз. Мына, коресизми, таш киби къаттылар. Тишлеринъизни сындырырсыз... ичеклеринъизни-къурсакъларынъызны тешер. Вай -вай, бу балалар мени ашайджакълар!
Мусафирнинъ къызаргъаныны корьген бай, къадынынынъ мусафир огюнде япкъан къолайсыз лафларына ачувланып, юзюми четке чевирди ве къадынына шаматанынъ артыны кесмесипи бильдирди:
— Эй, етер, ичери кир, сенинъ сёйленгенинъден къулакъларым сасыды энди...
Ёлчы башыны ашагъы асып къалды. Онынъ джаны агъырды. Къурт алып кельгенине бинъ пешман олды. О, анасынынъ къапу-къапудан, къомшу-къомшудан истепджыйгъан къуртуны яхшы-яман олгъанына бакъмадан, къувана-къувана, зенгин дайысына алып кельгенине бинъ пешман олды.
Бай табакъ устюнде тургъан къалачлардан бирини парчалады, табакъны Ёлчынынъ огюне сюрди.
— Ал, торун, ёл юрип кельдинъ, ачыкъкъандырсынъ.— Бай бираз токъталды.— Хатырлайым, сизнинъ бир парча еринъиз бар деп ишиткен эдим, къолунъыздамы?
— Ёкъ,— деп джевап берди Ёлчы, табакъ устюнден бир парча къалачны джесаретсиз аларакъ.— Ер чокътан сатылды.
Мирзакаримбай ерге пек ач козь адам эди. Ерли койлюлерден аз-бучыкъ топрагъы олгъан адамлардан ким олса-олсын бир де бир себеплерден агъыр, зор вазиетке къалса, о, я озю, я да башкъа бир кимселерни ортагъа къояр, о топракъларны тездже эльге кечирмеге тырыша эди. Атта, топрагъыны сатмакъ хаялына кельмеген адамларнынъ ерлери, онынъ ерлерине сынъырдаш олса, озюнкине къошмакъ ичюн бир шей огюнде токъталмай, ич бир тюрлю видждансызлыкътан, намуссызлыкътан чекинмей, озюнинъ истегини ерине кетире эди. Амма, Ёлчынынъ чокътан сатылгъан бир парча топрагъы оны энди, ич бир тюрлю меракъландырмай. Онынъ ичюн де, бош-богъазлыкъкъа насиат окъумагъа башлады:
— Яхшы олмады, торун. Ерни саткъан акъай дегиль. Акъай ерини ич бир вакъыт сатмаз. Насыл бир алгъа къалса-къалсын. Бу сёзлернинъ манасыны анъла... Ер саткъанларнынъ чокъусыны корьдик. Ахыры-сонъу, эрте-кеч олар тиленчи олып къалалар. Догъру, олар ерни парагъа саталар, параларны шатыр-шатыр сайып алалар. Пара эр шейнинъ бабасы. Пара — бельге къувет бере, башкъа тадж кийдире. Паралы адам — къанатлы адам. Бу къанатларнен куньбатыдан куньдогъушкъа учсанъ, эр ерде, озюнъе аркъадаш, дост-эш тапарсынъ. Паралы адам — Москвагъа да, Варшавагъа да бара биле. Парасыз адам — еринден кочеджек олып бакъсынчы! Ба! Пара ойле бир азиз шейдир, торун! Лякин, параны пек макътап йибердим, шашма, ашыкъма ерде эм, хасиет чокъ. Ер де догъура биле. Ерге бир ашламаны тыкъып къойсанъ, бир вакъытларда, эки къолунънен къучакълап алып оламагъан терек пейда ола. Парамы? Пара эм догъура, пек чокъ догъура. Пек чабик.— Хусусан шимдики вакъытларда, пара пек махсулдарлы олып кетти. Амма, параны тутмакъ къыйын. Ашап, ичип йибермек бир шей дегиль. Пара, къанатлы къушкъа ошай. Бираз бошча туттынъмы,— къолунъдан учты-кетти. Ер эм догъура, эм де парагъа аркъан ола. Ери олгъан къалынлаша — зенгинлеше, семире, ер саткъан фукъарелеше, арыкълай — аза. Эвеля 6у сёзлернинъ манасыны анъла, торун!
— Екъсузлыкъ, дайы,— деди де Ёлчы, сувгъан чайны эки ютумдан ичип, пиаланы бошатты.— Бабам бир йыл тёшекте хаста ятты, эгинимиз яхшы олмады. Къолунъ къыскъа олгъандан сонъ, къайда узатырсынъ?..
Ёлчы даа лакъырдысыны битирмеген эди, лякин Мирзакаримбай оны больди:
— Бир теринииъ ичинде къой къач кере азып къач кере семире,— деди салмакъланып бай.— Инсаннынъ башына яман куньлер де келе, лякин даянмакъ керек. Бундан отуз беш йыл эвельси, ильки дефа мен алыш-вериш артындан тюшип тюкян ачкъан заманымда, меним де башыма бир мушкюль ал тюшкен эди. Базы вакъытта алыш-веришчилерде агъыр алгъа тюше биле, сен буны анъламайсынъ. Манъа пара керек, къайдан алайым! «Ракат» деген ерде бабамдан къалгъан учь десатине ер бар эди. Оны ишлемеге берер эдик. Базы сой-сопларымыз ве достларымыз о ерни сат, деп манъа чокъ керелер айттылар. Акълынъда тут, торун, кереккенде, къолтугъынъа кирип, достларынъ сени чамур ичинден тартып чыкъармазлар. Мен достларгъа ич бир вакъыт ишанмайым. Огютлемеге, акъыл огретмеге олар эр вакъыт азырлар. Я не ичюн десенъ, акъыл огретмек эр шейден къолай, тек тиль ойнай, весселям. Мен оларгъа къулакъ салмадым. Башымны о якъкъа урдым, бу якъкъа урдым, ахыр сонъу, ёлны таптым, торун. Сандыкътан къадынымнынъ кийимлерини чыкъардым, эв ичиндеки керексиз яткъан эшьяларны топладым, эписини сатып пара яптым. Сен билесинъ, къадынлар озь чул-чубурларыны, сандыкъларыны аллагъа биле ишанмайлар. О агълады. Такъмакълады. «Ерде яткъан кубренинъ биле ерге файдасы бар, сандыкъта чюрип яткъанындан не фаида, акъмакъ», дедим онъа. Къадын — эркекнинъ эсиридиркъулудыр. Къадыннынъ акъылынен иш туткъан эркек — акъай дегильдир, торун. Ишим догърулды, ёлуна минди, ерим де озюмде къалды.
— Дайы, башкъа чаремиз ёкъ эдн. Мына сизде нелердир бир шейдер бар экен, саткъансыз, бизде бир парча ерден башкъа, козьге корюнген ич бир шей ёкъ эди... Мен къолларымны къашлап отурмадым. Ат бакътым. Анам ашлыкъ башакълары джыйды. Койде кечинмек пек агъыр. Ачлыкъкъа-чыплакълыкъкъа даянып яшадыкъ, лякин бир шей бизни бутюн вакъыт раатсызлай эди: бабамнынъ энъсесинде бордж бар экен. Азгъана. Отуз кумюшке биле бармай. Бабамнынъ хасталыгъы агъырлашкъандан сонъ, о раатсызлана башлады. «Козьлерим юмулмаздан эвель бордждан къуртулсам, къабиримде тынч ятар эдим. Ёлчы мал-мулькке саип оладымы-оламайдымы, къоранта бакъып, эм борджну берип олурмы» деди анама. Эбет, еримиз пек уджуз кетти. Кишининъ борджундан къуртулгъанымьгзгъа биз пек къуванып къалдыкъ.
— А, а, шойле де.— Мирзакаримбай аякъларыны халы устюне узатты, оларны сыйпады-уфкъалады ве лакъырдысыны девам этти:— Бу энди башкъа лаф. Бордж ярамай шей, торун. Бордждан къуртулмакъ ичюн дегиль ерини, атта инсан озюни биле къул этип сатмакъ керек. Адамнынъ айван сойы кишининъ акъкъындан къоркъмай, аксине онынъ малына козь тике. Ойле адамлар барки, озьлеринде ич бир шей ёкъ, башкъасынынъ малына къаст эте, кореджек козю олмай. Факъырлыкъкъа бойсунмай да, яхшы ашамакъны, яхшы киймекни арзулай. Торун, акъылынъ олса, кишининъ бир капигине хыянетлик япма. Бир капик де пара, юз бинъ кумюш де пара. Сен эр шейни алладан исте, о берсе,— яхшы, бермесе — ачувланма, дарылма, такъдирге шукюр эт, намуслы факъыр ол. О бир дюньяда файдасыны корерсинъ. Къана, отьмек ал, юзюмден аша...
Ёлчынынъ къарыны пек ач эди. О гедженинъ салкъындан файдаланып, токътамай юрип, бутюн бу ёл девамында белине гюшу ичине байлангъан бир питеден башкъа ич бир шей ашамагъан эди. Лякин Мирзакаримбай алыш-веришчилигинденми, ёкъса адети нокътаи назарынданмы, отьмекни пек кучюк парчаларгъа больген эди. Ёлчы бир парчасыны алып агъызына тыкъса, джакъынынъ бир тарафында джойылып кетер эди. Табакъкъа сыкъ-сыкъ къол узатмагъа утаныр эди. Саде кой йигити шеэр адетлерини яхшы бильмесе де, анасынынъ намус-эдеп акъкъында чокътан-чокъ япкъан насиятларыны унутмай, зенгин дайысынынъ янында озюни яхшы алып бармасы керек олгъаныны хатырлап, табакъ устюндеки дастарханны чабик джыйыштырып, чай ичмеге башлады.
Мирзакаримбай койден кельген торунынен лакъырдысыны битирсе де, фикири йигитни огренмеге, онынъ кельгенининъ акъыкъый себебини бильмеге тырыша эди. О ичинден шойле ойлана эди: «Къардашларымнынъ алыэвалы яман, яшайышлары агъыр. Ерсиз, ат-арабасыз койде яшамакъ, кунь кечирмек олюм азабы. Анасынынъ узакълашып кеткен тувгъанына орта ерден, торун къыдырып келир эдими? Екъ, менден урба-мурба, пара-мара алув умюдинен кельген. Оны, анасы йиберген, эльбетде. Къадынларнынъ адетлери ве хусуслары малюм. Учь-дёрт къомшу къадын арасында лакъырды сырасы «шеэрде байдан-бай дайым бар, къапусыны ель ачып, ель япа деп макътанса керек. Яхшы ки озю кельмеди... Алсызлыгъыны хатырлап, не къадар козь яшлар тёке, не къадар лафлар эте эди... Бу акъыллы йигит корюле, эм корюнюши бар, эм де сагълам...»
Мирзакаримбай «йыланнынъ ягъыны ашагъан» адам дей тургъанлар. О да эписи байлар киби, айнеджи, джариз, инсанларны алдавда теджрибели, къоркъакъ дегиль, лякин, мукъайт, бутюн ишлерде артына-огюне бакъкъан адам эди. Мына арекетлерининъ усталыгъы ве айнеджилигинен, яшлыгъында кичкене бойлы Карим Читтак лагъабыны алгъан уфакъ бир алыш-веришнинъ огълу, чабик осьтю, шимди исе Мирзакаримбай азретлери деп чагъырыла... О Ташкентнинъ энъ буюк байларындан: Ташкентнинъ эски ве янъы шеэрлеринде эки басма-мал дюкяны, Туркестан улькесининъ тюрлю шеэрлеринде буюк-кучюк башкъа шейлер саткъан дюкянлары, Ташкент дживарларында, тюрлю ерлерде топракълары ве багъ-багъчалары да бар. Бунданда башкъа, онынъ буюк огълу Хакимбайвачча буюк памукъ алыш-веришинен огъраша.
Бай озь омюринде чокъ шей корьген, тюрлю шеэрлерде булунгъан ве тюрлю адамларнен муамеледе олгъан, онынъ къолу астындан чокъ белли адамлар, хызметкярлар, ишчилер ве факъырлар келип-кечкенлер. Онынъчюнде баи адамны тез таный, оны не демек истегенини тез анълаи ве оныиъчюн базы вакъыт, адамлар огюнде макътанувны севмесе де, макътаныр, ферахланыр эди. Мына, шимди де шай. Онынъ къаршысында торуны тура. Онынънен тюрлю шейлер акъкъында чокъ субетлешти, лякин йигирми учь яшындаки огъланнынъ акъылында ич бир нукъсанлыкъ сезмеди. Онынъ арсландай сагълам кевдеси, кенъ манълайы, терен самимийлиги ве темизликнен толгъан, ири, акъыллы козьлери, тозлангъан халатындан котерилип тургъан кенъ кокреги, мускуллы-къуветли къоллары, сёзлерининъ койлюдже саделиги ве догърулыгъы (бай, бу хасиетлерни факъырларда буюк бир барлыкъ деп сая эди.) онъа пек ярашты. Пек бегенди. «Сагълам йигит, онъа берильген аш-сув зая кетмез» деп ойланды бай. Лякин шунынънен берабер, Мирзакаримбай Ёлчынынъ бутюн сымасында буюк джесарет ве гъурур сезди. Бу сыфат онъа пек ярашмады. Сонъ, «сыналмагъан атнынъ артындан кечме»— деген халкъ сёзлерини хатырлады, эгер Ёлчы онда ишлемеге къалса, оны бираз вакъыт сынап бакъмакъ истеди: «Керчектен де яхшы олса,— къолумдан къачырмам, тенбель ве къолунда яманлыкъ олса, къуварым» деп ойланды.
-Торун,— мукъайтлыкнен мураджаат этти Мирзакаримбай,— ойланып бакъсам, ал-эвалынъыз агъыргъа ошай. Не япмакъны тюшюнесинъ, кене койге къайтаджакъсынъмы?
Байнынъ суалине Ёлчы насыл джевап береджегини бирден бильмей къалды. Койден чыкъаркен бай дайысындан, эльбетде, бир хызмет истемекни анасы онъа насиат эткен эди. Энди «къайтам» десе, ярын о бир кунь койге къайтмасы керек, о вакъыт анасы дарыладжакъ: «Ойле балабан эвден ер тапалмай къолунъны бурунынъа сокъуп къайтып кельдинъми, олмайджакъ?!» дейджек. «Къалмакъ истейим, манъа насылдыр бир иш тапып беринъ» демеге гъуруры ёл бермеди. Къарт текрар бир даа сорагъанджек, о:
— Ташкентте иш тапсам, бельким къалырым — джевап берди.
Мирзакаримбай сакъалынынъ уджуны пармакъларынен яваштан сыйпап, кулюмсиреди:— Шеэрде къайдан иш тапарсынъ? Бизде чалышта тур. Отьмек-ниметинъ, хысметинъ бизде олса, къалырсынъ, олмаса, коюнъеми, ёкъса, башкъа тарафкъамы ёнерсинъ. Хысметинъни алла-талля къайда сачкъаныны биз къайдан билирмиз?
— Яхшы, сизнинъ ихтиярынъыздан,— деди Ёлчы, башыны ашагъы асып.
Мирзакаримбай яваштан отургъан еринден котерильди... «Ярас улулла» деп мыдырдады, супадан тюштю, даа санки бугунь дюкяндан алынып келинген киби, адден ашыр ялтыравукъ ве юшмакъ меситлерине аякъларыны усталыкънен сокъту, къарт олса да, оларны гъычылдата берии хоразланып, ичерики азбаргъа таба ёнельди. Шу арада балабан къара сыгъыр араба къапу артындан бир кишини сюйреп къаталакълап, кирди. Бай къоркъып-шашмалап кенаргъа чекильди. Адам, эки аягъынен ерге къатты басты, бутюн вуджудынен тирелип, сыгъырны чекип токътатты:
— О... бу явур кимсеге баш этмез — деп, байгъа тараф бакъты. Сонъ, бирден, Ёлчыны корип къалды, козьлеринде «о ким экен» деген суаль олгъан киби, Ёлчыгъа бакъып къалгъанда, бай кулюмсиреп сёйледи: «Ярмат, бу бала меним торуным ола. Таныш ол, онъа иш косьтер!»— деди. О, индемеди, сыгъырны узакъта, дивар тарафтаки бир терекке байлап къайткъан сонъ, Ёлчынен корюшюр-корюшмез ичери кирген бай, кичкене къапудан бакъты да:
— Ярмат, шеэрге ат-араба тез алып тюш, Хакимджан беклеп турмасын, бугунь мусафирлер келеджеклер...— деди.
— Осле олса, пичен чалмакъ керек эди де, я — деп Ярмат энъсесини къашыды.
— Энди кеч олды.
— Пиченни мен чаларым, косьтеринъ, къайдан?— деп сорады Ёлчы, Ярматкъа бакъып.
Мирзакаримбай торунынынъ ишке азыр олгъаныны корьгени киби кульди де, индемезден, ичери кирип кетти.
— Мусафирни ишлетир экенмиз да-а,— деди, Ёлчыны алып кеткен Ярмат,— къарт кельсе ашкъа, яш кельсе ишке — дейлер.
Ярмат Ёлчынен ян-янаша юрип, эски таныш киби, андан-мындан онъа бир шейлер айта берди. О къыркъкъыркъ беш яшларында, узун бойлу, сагълам мучели адам, юзюнде чичек хасталыгъынынъ изи къалгъан, чубарджа, сакъалына, мыйыгъына баягъы чал тюшкен. Бель багъы та янбашлары устюне тюшюрилип байлангъан, юрюши эм бираз башкъа, онынъ бутюн истеги, бутюн такълид эткени озюнинъ акъикъатта факъыр адам олгъаныны унутып, башкъа олып костермек эди.
Олар азгъана юрип, дёрт-беш десатине ерни къапат-къан пиченлик ерге кельдилер.
— Мына меним пиченлигим!— деди къолуны белине тиреп, козинен узакъкъа ишмар этип, Ярмат.— Авеслигинъиз олса боденени мында тутынъ...
— Пиченлик сизнинъ озюнъизинкими? Гурь ве сыкъ! Яхшы пичен! — деди Ярматкъа бакъып Ёлчы.
— Хах-хах-хах...— деп Ярмат, кульди де, оракъны Ёлчыгъа туттырып, сёйледи:— Мирзакаримбай атада мен он алты йылдан берли ишлейим, йигитим. Ойле олгъан сонъ, «сизнинъки, бизнинъки» демеге ер къаламы? Бу пиченликте аз терим тёкильмеди, эх-хе! Байнынъ чокъ ерлерини мен ялынъыз озь кучюмнен ишледим. Сонъ косьтеририм. Къана, мынавы тарафтан ора беринъ. Бир араба къадар керек олыр. Бугунь джума акъшамы. Хакимбайваччанынъ мусафирлери келеджеклер. Эгер даа къардашы Салимбайвачча озь олетлеринен келеджек олса, о вакъыт, сиз тойны корерсиз: бутюн азбар атларнен толып къалыр, о вакъыт пиченни бер де бер!
Ёлчы оракъкъа дикъкъатнен бакъты ве эгилип орып башлады. Озюни энъ гузель оракъчылардан сайгъан Ярмат Ёлчынынъ ишлегенинден бир эксиклик тапып, озь усталыгъыны онъа косьтермек умюдинен, бир талай вакъыт, бакъып турды. Лякин онынъ теджрибели козю Ёлчынынъ ишинде ич бир эксиклик корип оламады. Базы дежэттен, меселя, чабикликте, озюнден устюнлик корьди. Башкъаларынынъ эксикликлерини косьтермеге севген, «эр шейни мен билем» деген Ярмат, бу сефер:
— Яхшы, берабер башны тыраш эткен киби къырар экенсиз—деп къайлы олмагъа меджбур олды. Мен кеттим.
Пиченликте пек тынчыкъ, гуя кунешнинъ бутюн алеви, сыджакъ-тынчыкъ ава онынъ юзюне ура. Ёлчы къан-джан терлерине батып, ич бир тарафкъа башыны котермей, ишлей берди. Оракъ кескин эди. Сыкъ ве базы ерлерде ерге яткъан пиченни орагъы «шар-шар» этип къыра, баргъан сайын озю де зевкълана.
Шимди онынъ гонълю котерильди: «Бай дайым инсафлы адам олса керек. Мына янъычыкъ бу ерде олгъан адам, Ярмат, о къадар йыл, ишлеп кельген. Хызмет эткен адам, къул дегиль, файдалы олмаса, отурыр эдими? Лафына бакъкъанда мемнун олгъангъа ошай. Койде чокъ адамларгъа ишледим, айды, бу ерде ишлейим. Яхшы ишлесем, эльбетте, манъа яман олмаз. Не олса да, олар меним тувгъанларым, башкъаларыны «джулкъасадар да» манъа тиймезлер... Дайым не къадар меннем лаф этти. Не къадар насиат япты. Энди ишим онъгъа кетсе керек. Энди анам, эр ве къыз къардашларым чекишмезлер. Лякин меселе яхшы ишлешде..»
Бойле тюшюнджелернен ойлангъан Ёлчы пиченни чокъ орды. Сонъ, эллерине сыгъгъанына къадар, къучакъ-къучакъ алып, баинынъ тышарыдаки азбарына ташымагъа башлады.
Кунеш энди къонса да, даа къаранлыкъ чекмеген эди. Акъшамнынъ шенълиги ялынъыз этрафтан сыгъыр ве бузавларнынъ сесинен, я да андан-мындан чыкъкъан къушларнынъ сесинен бозула эди. Орталыкъта эр шей болдургъан, юкъламагъа башлагъан киби... Дерсинъ, гъарип бир акъшам....
Байнынъ тыштаки азбарында Ёлчыдан гъайры кимсе ёкъ. Бу ерде шимдичик ойнап юрген эки огълан балачыкъ Ёлчыны корьгенлери киби, ондан урькип, ичери къачып кеттилер. О, тапчаннынъ четине отурды, башыны ашагъы асты ве факъыр кой эвинде къалгъан урьметли анасы, севимли огълан ве къыз къардашлары козь огюне кельди дегенде, ёлда-сокъакъта ат аякъларынынъ давушларыны ишитти, секирип турды, ёл къапугъа чапты. Дюльбер, кок атнынъ чылбырындан тутып атлынынъ ерге тюшмесине ярдым этти. Бу — йипек кольмегининъ устюнде бекъасам тон кийген, орта бойлу, балабан башлы, къара, къувурчыкъ мыйыкълы, къаверенки кескин козьлю ве чабик, яшы къыркъларгъа якъын бир адам эди. О, Мирзакаримбайнынъ буюк огълу — Хакимбайвачча эди. Хакимбайвачча аттан секирди, сонъ, ичери киреджекте, Ёлчыгъа бакъмадан, шашып-шашмалап мыдырданды:
— Ярмат манъа сен акъкъында айтты, торун. Бугунь бизге мусафирлер келеджеклер. Атларны яхшы бакъ, къардашым!
Халатынынъ этеклеринен чызмаларынынъ устюндеки тозны сюртер киби арекет этип, ичериге кирди.
Онынъ артындан мусафирлер келип башладылар.
Ёлчы мусафирлернинъ атларыны тереклерге ве диварларгъа къакъылгъан махсус демир алкъаларгъа багълады. Бир къач данесини ат аранына алып кирди. Сонъ, азбарнен эвнинъ къапусы арасында тикиджи макъасынынъ агъызы ойнагъандай, къатнап-алып отурды: де, мусафирлер ичюн донатылгъан табакъларны алып кетмек, де чаи — ташымакъ. Гек бир къокъусы, онынъ ач къурсагъыны дельме-тешик этеджек киби табакъ-табакъ мантылар, балабан касаларда шорба ташып-алып отурды. Ярмат шеэрден джаяв къайтып, ёрулып кельгени ичюн, атларны бакьмакъ да Ёлчыгъа къалды. Энди къаранлыкълашкъан сонъ, мусафирлерден бирининъ арабаджысы Джурабайнен берабер, мусафирлерден къалгъан аштан ашадыда, Ярмат тапып берген бир эски ёргъан парчасыны ерге тёшеди, башы тюбюне бир авуч пичен къойып, юкълап къалды.

### 2

Яз геджеси къыскъа. Ёлчы бир чырым алгъанджек, козьлерини ачкъанда, энди ярыкълашмагъа башлагъан — танъ аткъан эди. Ава салкъын, тазе. Анда-мында къушлар сайрайлар. Ёлчы яткъан еринден турды, арыкъта эль-бетини ювды, сонъ, азбар ичинде бир аз о якъ — бу якъ юрьди.
Мусафирлер, беседкада, йипек, къадифе ёргъанлар тюбюнде комюлип, башларыны ап-акъ юмшакъ ястыкъларгъа ташлап, юкълай эдилер. Базылары пышылдай, кене  биревлери исе, хурулдай, кимиси яваштан бурунунен къавал чалар киби, сызгъыра... Олар бири-бирлеринен мусабакъалашкъан киби, де бириси, де дигери, даа зияде хурулдай, сызгъыра, пышнай, бири токътай, дигери башлай эди.
Санки, серин танъ ельчиги чешит тюс къокъулу гюллернен ойнар киби, оларны саллай, тазе, мис къокъуларны орталыкъкъа сача эди. Ёлчы бу гузель ноль багъчасындан узакълашаджагъы кельмесе де, хурулдавларны ишитмеге истемегени ичюн, бу ерден кетти. Азбарнынъ ортасында, арабанынъ янъы-йымшакъ тёшемеси устюнде, эки къатланып, узун къамчысыны къолтугъы тюбюне къыстыра берип, азбарда Джурабай юкълай эди.
Ёлчы ат ахырына кирди. Атлар чокътан пиченлерини ашап битирген ве энди аякъларыны ерге урып, фышнай эдилер. Ёлчы оларгъа бир аз пичен даа ташлады. Сонъ, курек ве сипиркини алып, ат араныны темизлемеге башлады.
О, балалыкътан ат севе, яхшы атларны бакъмакъ онынъ ичюн бир зевкъ эди. Бу ердеки атлар исе, тюрлю-тюрлю тюсте, тюрлю бичимде олып, дюльбер корюмлю атлар эди. Халкъ ойле атларгъа «булутларгъа учаджакъ атлар» дей эди. Ёлчы эписи атларны айры-айры чёткюледи-къашагъалады, сыйпап-сыйпап темизледи, пармакъларынен ялынларыны тарады Сонъ, оларны бирер-бирер козьден кечирди, аякъларына, боюнларына, башларына, дикъкъат этти... Темизленген, семиз атларнынъ кевделери даа зияде йылтырады, дерсинъ, оларны сувнен ювдулар, олар даа зияде дюльберлештилер.
Мына, Джурабай да турып кельди. Озюнинъ махсус ерге байлангъан атына якъынлашып: «Э-э, тувгъаным, яхшысынъмы? Гонълюнъ не истей? Сенинъ къара козьлеринъден айланайым!» деген сёзлеринен атыны эркелеп башлады.
— Юкълап тойдунъызмы, Джура ака? —деп сорады Ёлчы.
— Э-э, сен ве мен киби арабаджылар ве хызметкярлар бир вакъыт юкъугъа тоярлармы къардашым?— деп ог тишлери тюшкен агъызыны ачты, эснеп алды,— ольген сонъ бельким...
— Догъру айтасыз!
— Сен эм ат севгенге ошайсынъ, шаймы?
— Шай олмайып,— деди кулюмсиреп Ёлчы,— ат энъ яхшы айван, оны пек севем.
— Севгенинъден олар сенинъ олсалар да, яхшы олур эди амма,— деди, терен ах чекип Джурабай.
— Э-э-э,— деп къайлы олды. Ёлчы.— Лякин, яхшы киет — яры мал, дейлер. Бир кунь озь атымны эгерлерим. Бельким о булутларгъа котерильмез, бельким о джуйрик олмаз — улакъ курешине ярамаз, лякин, бельким, меним ярдымджым — ишке ярагъан ат олур.
Джура омузларыны къысып, къолларыны саллады, дерсинъ, о мен энди ич умют этмейим, деген киби атнынъ янбашына япышкъан бир «копек чибинини» тутып, чызмасынынъ табаны тюбюне къойды, басты, сёгюне-сёгюне, эзип ташлады. Сонъ, енълерини чермеди, ишке башлады ве бир шейлер йырлар киби мыдырданып озь-озюне кулюмсиреди:

... Севем, севем Мамаджан, севем Мамаджан,
Стакандан чай ичкен, наяды Мамаджан...

Ёлчы Джурабайнынъ атына бакъаракъ, Джурабай буны сезди. О башкъа атларгъа козь ташлап шойле деди: «Хозяиннинъ чал аты да яхшы, эгер де сен ат танысанъ мына бу масалларда айтылгъан атлардандыр. Пек аджаип.
— Я сизинъки?— деди Ёлчы кулип.
Джура аты акъкъында айтмагъа пек севе эди. Тили бир кереден ойнамагъа башлады.
— О акъкъында айтмакънынъ кереклиги де екъ,— деп гъурурнен сёйленип башлады Джура,— о олгъаны бир дане. Онъа ошагъан къошагъы екъ. Сен онынъ чапкъаныны коресинъ! Яш-къартнынъ, бутюн джемаатнынъ козю онда. Та узакътан эслей ве козьден къарасы джойылгъангъа къадар артындан бакъып къалалар. Адамларнынъ козьлери яман ола экен, козъ тие экен, къардашым. Бир кунь, Эски Джувада байны беклеп тура эдим. Базар купи. Адам пек чокъ. Эр кес козьлерини аткъа акъайткъан. Токъта, токъта, сени чибин талаймы, атчыгъым, шимди биз оны о бир дюньягъа ийберейик де, деп, ат чибинни ольдюрген сонъ, кепе сёзюне девам этти Джура. Шу ерде бир чал сакъаллы къарт пейда олды ве аткъа тикилип бакъып къалды. Озю эвелиси арабаджы экен. «Маллахандан берли яшайым, балам, нидже-нидже ханларнынъ, нидже-нидже байларнынъ атларыны корьдим, нидже-нидже атлар эм озюмнинъ къолумдан келип кечтилер. Амма, бу атларнынъ — атыпашасы экен! — Къайсы байнынъ? Фияты не къадар?»— деди.
— Атымны ашадынъ!— дедим ичимден онъа. «Башкъасы олса, къамчынен урып — айдар эдим, лякин сакъалынънынъ чалына урьмет этем», дедим...— Не дерсиз? Экинджи куни ат хасталанмасынмы. Ичимден джаным чыкъып кеткен киби олды. Яхшы ки буны менден башкъа ич кимсе фаркъламады. Меним саибим аттан, бир буртюк арпа къадар биле анъламай... Кишининъ малыны беслемек, бакъмакъ пек агъыр иш, къардашым. Бир шей олса, я да олип кетсе, мен белягъа къаладжагъым. Байым пек шаматаджы адам. Юваш адам биле озю хозяин олгъан сонъ, къычыравукъ, шаматаджы олгъаныны дуймай къала, оларны эписини корьгенмиз. Хусусан ыргъатларнынъхызметкярларнынъ устюне багъырмай, кимлернинъ устюне багъыраджакълар! Не япмалы? Башым айлана. Бирден акълыма келип, моллагъа чаптым. Нефеси шифалы деп ишиткен эдим.— Туф, туф... Шимди мен сени, къыйметлим, ойле бир темизлерим, сен атта амамдан чыкъкъан тер-темиз къызгъа ошап йылтырарсынъ...— Не деген эдим шу? А, сонъ, моллагъа чаптым, онъа эвимизде бир бичаре хаста бар, козь тийген, дейим... Юрсенъ, бир аз окъусанъ, шифалы нефесинъизден, бельким, файда олур, дейим.— Яхшы — деп молла пешимден тюштю. Кельдик! Атхапагьа кирдик. «Тахсыр, мына бизим хастамыз», дедим. Молла кульди. «Ич бир тюрлю айыбы ёкъ дей о, тюневин мен сыгъыргъа да шифа окъудым». Молла бир шейлер мыдырдады — дуа окъуды, шифалады. Кене бир шейлер даа пысырданды. Чет-буджакъкъа тюкюрди... «Козь тийген» деди, «бир чул парчасынен тютетирсинъ» деди. Молланынъ къушагъына озюмнинъ парамдан бир кумюш къыстырдым, кетти. Лякин козюме юкъу кирмеди. Тамам яры геджеде анама чаптым. Дар-дюньяда тек, бирден бир анам бар, къардашым, башкъа ич кимсем ёкъ. Яшым къыркъкъа кирди. Не къадын, не бала-чагъа, дюньядан бекяр кечип кеттим. Анам да дуалар окъумагъа, о якъкъа-бу якъкъа шифалап тюкюрмеге яхшы биле. Къартны уяттым: «тур, унеринъни косьтер» дедим. Онъа олып кечкен шейни айттым, анълаттым. Анамнен ёлгъа тюштюк. Къыш геджеси. Сувукъ. Ер джамдай, буз, тайгъакъ. Анам, гъарип, къач кере тайып йыкъылды. Насыл олса да, нефеси-нефесине етмей, ахыр сонъу келип чыкътыкъ. Танъ аткъандже гъарип анам атны окъуды. Ырымлар япты. Бильмейим, не файда этти, къардашым. Лякин саба энди ат яхшы олгъан эди. Мына, шай къардашым,— деп Джурабай икяесини битирди.— Догърусыны айтаджакъ олсанъ, бизге ат бакъыджыларгъа-арабаджыларгъа керчектен де къыйын, пек къыйын... Айды бираз кенаргъа таба чекиль, мелегим, къурсагъынъны тюбюни азгъана темизлейим,— деди Джура атына айланып.
Кунеш баягъы котерильген эди. Энди мусафирлер ерлеринден турып, кийинип, гуллер этрафында озь аралары лакъырды этип, кулишип юре эдилер. Ёлчыгъа дегиль оларнынъ лафларыны динълемек, кулюше-кулеше юрьгенлерини эслемек, атта узакътан оларгъа тараф бакъмагъа биле утаныр эди. Джура озь ишини битирген сонъ, мусафирлер олгъан тарафкъа сербестликнен ёл алды, атта базы мусафирлернен селямлашты, лакъырды этти ве байдан ызын алып, азбардан чыкъып кетти. Ёлчы исе, мусафирлерден авлакъта, арыкъ кенарында терек тюбюнде тизлери устюне чонъкъайып отура эди.
Эвнинъ экинджи ярысынынъ къапучыгъындан Мирзакаримбай чыкъты. Ёлчы еринден турып, селям берди.  Бай онъа бакъмадан «ваалейкум» деп кечип кетти. Бир ав кечкен сонъ, мусафирлер янындан къайтып кельди де:
— Бу якъкъа юр-чи, торун,— деди.
Бай арыкътан енъгильден атлап кечти, алддан юрди. Онынъ янъы, лаклы, юмшакъ меситлери гъырч-гъырч эте, енъгиль, шаи халаты ельпирей, кунешнинъ шавлесинден чешит ренкте балкъылдай ве козьлерни къамаштыра эди. О, кичкене къапучыкътан багъчанынъ ичине кирди. Ёлчынынъ козю огюне «дженнет» багъчасы киби манзара ачылды. О, сейир этип дайысынынъ артындан кете берди. Багъча балабан эди. Эки десатинадан чокъ ерини багълыкъ сарып алгъан. Онынъ юксекке кокке котирилип кеткен могурдеклерининъ тюбюнден, эки копчекли балабан коканд арабасы бир шейсиз кече биледжек. Юзюмнинъ ешиль япракълары ельчиктен ельпирей, саба кунешининъ шавлелеринден ялтырай эдилер. Багънынъ дёрт бир тарафыны сарып алгъан юксек диварларнынъ этрафындан шефтали тереклери оселер. Чокъларына чатал къоюлгъан олса да, мейванынъ онълугъындан путакълары сынып, ерге тийип яталар. Багънынъ артындан буюк алма багъчасы башлай. Ёлчы айретте къалды. Бутюн тереклер, не якъкъа бакъсанъ-бакъ, эписи, сыра-сыра дос-догъру, бири-бирлеринден айни бир месафеде туралар. Тереклер алчакъ, алмалары ешиль, даа пишмеген олсаларда, ирилер. Бундан да башкъа, багъчанынъ дигер ерлеринде тюрлю-тюрлю мейва — армут, къайсы, айва, джида ве эрик тереклери бар. .
Мирзакаримбай багъчаны айланып чыкъты ве сонъ, токътады, кулюмсиреп:
— Ишлемеге юрегинъ бармы, торун?— деди.
— Ишке алышкъанмыз да,— деп джевап берди Ёлчы.
— Айса, яхшы, багъчанынъ эки тарафындаки арыкъларны темизлерсинъ, юзюмлернинъ отларыны алыр-чапаларсынъ. Бу, сёз сырасы. Башта япыладжакъ башкъа иш бар. Юр, оны косьтерейим.
Олар багъчадан чыкъкъан вакъытта, Ёлчыгъа таныш олмагъан бир яш адамнен къаршы-къаршыгъа раст келиштилер. Ёлчы он дайысынынъ кучюк огълу Салимбайвачча олгъаныны къарарлаштырды. О, индже ап-акъ юзлю, къысыкъ козлю. Тар манълайыны, къалын къашлары къаплагъанлар. Яшы йигирми бешлерден зияде олмаса да, бети оны къарт косьтере эди. Онынъ башында яп-янъы тахие, устюнде джеблери олгъан къайтарма якъалы узун, бем-беяз йипек камзолы ве аякъларында исе, янъы чызмалар бар эди. О токътап:
— Баба, бу йигит торунынъызмы?— деп сорады. Сонъ, Ёлчыгъа айланып:— Насылсынъыз аман-эсенсинъизми? Яхшы-яхшы келип чыкътынъызмы?.. Яхшы, яхшы...— Киббарлыкънен кулюмсиреди, къолларынынъ пармакъларынынъ уджларыны берип Ёлчынен селямлашты ве бир ан ичинде багъча ичинде гъаип олып кетти.
Мирзакаримбай тюневин Ёлчы оргъан пиченликнинъ янына келип токъталды.
— Бу кутюклерни коресинъми?— деди о Ёлчыгъа бакъып. Бу ер тереклик эди. Къарагъачлыкъ ве сельбилик. Кечкен йыл эписини кесип алдыкъ. Энди сен ишке тюшип, бу ерлерни бир темизле...
— Башта бу кутюклерни чыкъарайыммы?— деп, Ёлчы кутюклерни косьтерип, байдан сорады.
— Бугуньден башла къой. Бу пек зарур иш. Биринджиден, ер ачылыр. Бу аз ер дегиль. Бир десатине ерге бир черик етишмей. Сонъ, яхшы эттирип къазарсынъ. Ярысына марковь, ярысына къартоп сачарсынъ. Бойлеликнен, къышлыгъымыз азырланыр. Коресинъми бу ерде не къадар да одун бар? Бутюн кутюклер чыкъарылып, тамырлары джыйылып, кесилип-парчаланса, къышлыкъ одун да азыр олур. Озюнъ билесинъ, одунсыз бир атеш янмай, бир къазан къайнамай, чырагъым. Эр шейни базардан аладжакъ олсанъ пара етмез, Сулейманнынъ хазинеси биле етишмез, торун. Эв-баркъны чевирювни бильмек керек. Яхшы къаз, ерде бир тамыр парчасы биле къалмасын. Анъладынъмы?
Ёлчы башыны, эйи, яхшы деген киби саллады. Шу арада, сабалыкъ емегинден сонъ, бир балта ве бир де кетмен кетирип ишке башлады. О, чешит тюрлю агъыр ишлерни япса да, даа бугуньге кельгенге къадар, кутюк чыкъармагъан эди. Кутюклер пек чокъ ве бири-бирлерине пек якъын эдилер. Ер исе — таш-демир. Къарагъач тереклерининъ тамырлары эр бири ерге терен санчылгъанлар. Ёлчы ишке насыл башлайджагъыны башта къарарлашты рып, тюшюнип-ташынды. О, эвеля балабан кутюклернинъ тюблерини къазып-чанакъламагъа башлады.
Кетмен ерге урулгъан сайын, ташкъа урып къалкъкъан киби къалкъа, сеслене. Ер парчаланып, таш парчасы киби, парча-парча анда-мында сачрап кетелер. О, башта бу ерге суп йиберип, юмшатып, сонъ къазмакъ кереклигини анъласа да, бильсе де, вакъытны гъаип этмек ве дайысынынъ сёзюнден чыкъмамакъ ичюн, къатты ерни эп кетменлей берди.
Топракъ азгъана юшмакълашты. О яваш-яваш алышты, терен къазгъан сайын топракъ юмшакълашып башлады. Онынъ богъазы къурый, арыкъкъа ята, сув иче. Сонъ, кене де кетменге япыша. Чалттан о, терден сым-сылакъ олгъан кольмегини де чыкъарып ташлады. Биринджи балабан кутюкнинъ тамырлары ачылды. Ёлчы балтаны алды ве къалын тамырларны кесип, оларны ерден чыкъарып башлады. Бирисини къопаргъандан-чыкъаргъандан сонъ, ишнинъ къолайыны алып башлады. Бу арада, къалын-узун тамырларны балтанен кесип-сындырып топракътан чыкъаргъан арада, ондан он-онбеш адым авлагъында, пиченлик тарафта, янына къопкъасыны къойып, гизлиликнен онъа бакъып тургъан бир къыз онынъ козюне чалынды. Устюнде эски, лякин темиз антерчик. Башында фередже ерине, эски бир буджачыкъ. Аякъларында джарты-эски калошлар.
Ёлчы ишинден бир дакъкъа биле токътамады. Лякин балта урмакъ ичюн эр сефер догърулгъанда, истер-истемез, козьлери пиченлик тарафкъа — къызгъа чеврилер эдилер. Гуя, онынъ бакъышына эмиет бермеген олып, къыз, кенаргъа таба айлангъан олды... «Бу кимнинъ къызы, къайдан кельди, къайда кете экен, онынъ корьгенини сездими, ёкъмы?»—Ёлчы бильмеди, лякин онынъ гюзеллигини биринджи корьгенде ис этти. Къыз даа яш олса да, дюльбер. Юксек бойлу. Индже — назик ве яш тал путагъына ошар эди. Манълайына ве къашлары устюне яйылып тюшкен сачларында кунешнинъ нурлары ойнар эдилер. Бем-беяз юзю кунештен ойле корюле эди ки, дерсинъ о кунеш нурундан яратылгъан. Ниает, Ёлчы балтаны ташлап, манълайындан терини сильди де, къызгъа тараф бакъты. Лякин къыз утанып бирден юзюни чевирди. Бир къач дакъкъа къайдадыр бакъып отурды, сонъ, къопкъасыны котерип, пиченликни бойлап, юкъарыгъа, байнынъ багъчасы тарафкъа ёнельди. Ёлчы къозълерини къыздан алмай бакъып къалды. Къыз бираз авлакълагъан сонъ, артына бир айланып бакъты. Йигит онынъ козьлеринден, юзюнден насылдыр теббесюм сезди. Къыз пиченликтен отип, сол тарафтаки тереклер ичинде гъаип олып кеткен сонъ, Ёлчы терен ах чекти ве юрексизликнен янындаки кутюклерге козьлерини тикти ве кене де чалышмагъа башлады.
Кунеш та ерге эгильген киби эди. Ава ялынлап яна. Ёлчынынъ ялангъыч энъсесини ве аркъасыны кунеш якъа, къыздыра. Копеклер биле афурмайлар. Къушлар биле учмайлар, сайрамайлар. Бутюн джанлы варлыкъ талдада сакълангъан, юкъсурай. Лякин Ёлчы ернинъ таш багъырыны сёкип-акътарып кутюк чыкъармакъта. Къарыны ачыкъкъанмы, ёкъса болдургъанынданмы, энди юреги чалкъанып-буланып башлады. Не чайдан, не де, отьмектен хабер бар. «Мусафирлернен огърашып, мени унутсалар керек».. деп ойланды йигит.
Тамам уйле вакъыты Ярмат чай ве отьмек алып кельди. О элиндеки шейлерни ерге къоймаздан, узакътан Ёлчыгъа къычырды:
— Тез ишни ташла! Куннинъ сыджагъыны сезмейсинъми?! Бойле сыджакъта янмакъ мумкюн! — Ёлчынынъ япкъан ишине козь ташлап, озь-озюне: «Къуветли йигит экен» деди.
Олар терек астында, салкъында отурдылар. Ярмат отьмекни парчалап, обалап, Ёлчыгъа чай удатты, джиддийлик ве самимиетликнен:
— Ишнинъ энъ агъыры мына, бу. Кишини якъып яндырыр,— деди.
— Догъру, амма йигит, сагълам ве яш адамгъа бу ич бир шей дегиль,— деп джевап берди Ёлчы.
Ярмат ешиль отлар устюне яхшы керилип созулды, «уф» деди ве халатынынъ этегинен кокюсюни еллемеге башлады.
— Мусафирлерге итибар этип болдургангъа ошайсыз, Ярмат ака — деди кулюмсиреп Ёлчы.
— Э-э, мусафирлер не...— деди Ярмат,— не къадар мусафир олса-олсын оларнен озьлери огърашалар. Мен бугунь энди не къадар иш япып кельдим! Бир араба кубре юклеп, энъ эсас участкагъа алып барып бошаттым. Бир къазахнынъ бизге бинъ басым пичен борджу бар эди, къайткъанда ондан бир араба пичен юклеп кельдим. Я акъшам салкъынынен, я да сабалайын оны шеэрдеки азбарымызгъа алып кетерим. Я пичен де насыл пичен! Эр бир басымыны къучакълап аламазсынъ. Къазах элал ишлей. Пиченнинъ гюзеллигини, бай, тап эрте баарьде сезген эди, шарт этип, тап о вакъыт, парасыны берди. Дерсинъ бес-бедавагъа отурды.
— Парасы олгъан эр шейни эртеден алып азырлайлар. Биз киби факъырлар исе, бойле япалмаймыз, онынъ-чюнде керек шейни керек вакъытта, эки къат фияткъа алалар — деди Ёлчы.
— Догъру, айткъанынъыз акъикъат.
— Дайымызнынъ даа башкъа ерлери бармы? Къайда? — деп сорады Елчы.
— Бу язда раатлангъан ерлери. Эсас ерлери — юкъарыда, дагъгъа якъын, бу ерден, бир саатлик ёл. Памукъ тарлалары анда. Анда хызметкярлар, ыргъатлар ишлейлер. Э-э, сен даа бир шей бильмеисинъ! Памукънен, эсасен, байнынъ буюк огълу огъраша. О, бу иштен пек анълай. О, ялынъыз памукъ алыш-веришинен огъраша. Ташкенттен, Фергъанадан чокъ памукъ сатып-ала. Бу ишлернинъ эписинден хабердарым. Тюневин айттым да санъа, он алты йылдан берли бу ерде хызмет этем. Бу ерге кельген йылым, алла бир къыз берген эди. Шимди, мына, бою етишкен къыз олды. Башкъа балам ёкъ Алла омюр ве бахт-сеадет берсин онъа, мен ольген сонъ, чырагъымны о якъсын...
Ёлчынынъ хаялына, даа демичик корюльген къыз: «Онынъ къызы дегиль экенми?» деген фикир кельди. О, пиалагъа чайны тёкип, Ярматнынъ огюне къойды ве:
— Ичинъ. Сиз Ташкентлисизми? — деп сорады Ёлчы.
Ярмат башыны котерди, бир къолуны ерге тиреп янбашлады. Чайдан бир-эки ютум ичти, сёзге башлады:
— Мен Самаркъанд тарафтан, бир койденим. Яш вакъытымда оксюз къалдым. Хырсызлыкътан башкъа эр шейни яптым. Сонъ, самаркъандлы бир байгъа къаравуллыкъа кирдим. О киши дайынъыз иле дост экен. Бай самаркъандкъа барса, догъру бизге келип къалыр эди. Учь-дёрт йыл ишлеген сонъ, саибимнинъ омюри къыскъа экен, ольди. Мал-мульки яш балаларгъа къалды. Арада чокъ ортакълар даа пейда олдулар. Бар варлыкъны, дерсинъ, сув ювду. Шу вакъытларда сизнинъ дайынъыз келип къалды. Ташкентке къайткъанда, мениде озюнен берабер алып кетти. Чюнки, яхшылыгъымны, догъру, элял ишлегенимни билир эди. Омюр, арыкътаки сувдан тез акъар экен. О къадар йыл отип-кетти, лякин манъа, бутюн олып кечкен вакъиалар, санки тюневин олып кечкен киби келе.
Елчы дикъкъатнен динъледи. Ярмат пиаланы бошатып кене девам этти.
Бу аиледе насыл бир сыр олса-олсун манъа эписи белли. Эм къуванчынен эм де яныгъынен, эписинен болюшем. Эм мусафирлерини ве эм де тувгъанларны да, эписини таныйым. Байнынъ бутюн зенгинлиги де манъа белли. Дайынъыз белли бай. Хусусан бу сонъки беш-алты йыл ичинде байлыгъы зиядесинен артты. Алла таля азретлерининъ истеги ойледир даа, ана ишлер шай экен, къардашым. Мен бу эвнинъ озь адамыман. Бабанъызны эм таныйым. Бир-эки кере корюшкен, лакъырды эткен эдим, бугунь эсиме тюшти.
— Сиз, байдан йыллыкъ акъкъынъызны яхшы алсанъыз керек — деп, Ёлчы Ярматнынъ агъызына бакъып къалды.
Ярмат бир нефес алды. Тынчланды. Бу суальге насыл джевап береджегини бильмеген киби, ерге бакъып, къабакътан ясалгъан тютюн къутусыны элинде фырлан-дыра берип тюшюнип къалды. Сонъ, яваштан, сабырнен сёйленип башлады.
— Алла бойнумы урсын, хызметиме бир шей беринъ, деп, ич бир вакъыт, истемедим. Инсафнен, бир кунь тёккен эмегимнинъ акъкъыны тёлерлер деп, тюшюнем. Къышны, байнынъ эви янында, кумеске ошагъан уфакъ бир одачыкъ ичинде, язны исе—багъчанынъ артында, бир ачыкъ чалашта кечиремиз. Озь къазанымызны къайнатамыз. Кимерде бир байнынъ къазанындан да тие... Лякин ягъсыз, этсиз олса да, озь къазанынъ яхшы. Къадыным язда ве къышта байнынъ эви ичинде чалыша. Чамашыр юва. Уйни сипире. Отьмек пишире. Ёргъантёшек тике. Э-э, дюнья устюнде иштен чокъ шей бармы! Бар олса — бар, ёкъ олса ёкъ. Мына бойле кунь кечиремиз. Омюр келип-кечип отура. Яшайыш агъыр, къардашым. Бир вакъытлар, ёлларда, деве джевизлер тёшелип ятар эди, шимди исе, козьге илядж ерине биле корюльмей. Отьмек тапалмай сокъакъларда тиленип юргенлер, азмы, къардашым? Алла бетеринден сакъласын...
Ярмат агъызына насыны атты, тынчланды. Ёлчы да башыны ашагъы салындырып раатлана башлады.
Сыджакътан алевленген аваны, тынчлыкъны бозып, къайдандыр бирден йыр сеси ишитильди. Йырнынъ гузеллиги, йырджынынъ аэнкли дюльбер сеси Ёлчынынъ юрегине баарь къокъуларыны кетирди. О, козьлерини сюзип, йыр чыкъкъан тарафкъа бакъты. Йыр узакътан, байнынъ эвинден учып келе эди. О, йырнынъ татлылыгъыны бозмамакъ ичюн, Ярматдан бир шей биле сорама-лакъырды этти, де эркек, де къадын сесинен, де бала агълагъан киби «инга» «инга...» Ёлчы тааджипленип Ярматкъа бакъты.
— Бу «Абдулла фокусчы» деген буюк шакъаджы адамдыр. Шимди грамафонда шакъалар айта — деди Ярмат.
Ёлчы «тевбе» деп еринден турды, кетменини алып, ишке тюшти. Ярмат исе, чайник ве пиалаларны джыйыштырып алып-кетеяткъанда, къычырды:
— Башынъ сагъ олса, хысмет олса, Ташкентте даа чокъ аджаип шейлер корерсинъ, йигит!..

### 3

Мусафирлер аджаип усталыкънен пиширильген къавурма этни буюк мадденен ашап, онынъ устюнден бирер чанакъ «къабуль» шорбасынынъ сувундан ичип, агъырагъыр, пышнай-пышнай нефес ала эдилер. Ярмат азбарнынъ ичини яхшы сувлагъан сонъ, мусафирлер тапчан устюне, къарагъач тюбюне, талдагъа авуштылар. Олар, халнынъ устюне тёшельген къырмызы тюс юшмакъ ергъанларгъа ясланып, пуф ястыкъларгъа таянып, чай ичип кейфлене эдилер. Сыджакънынъ ве ягълы ашларнынъ енгиллешмеси ичюн, оларнынъ къоллары пиалалардан, чайниктен бошамай эди. Къурсакъларынынъ токълугъындан, куннинъ сыджакълыгъындан себеп, энъ агъыр вазиетке къалгъан мусафирлер семиз къурсакълы сойлары эдилер. Семиз мусафирлернинъ ичинде ойлелеринден эки адам бир эди. Бири якъында зенгин бай олгъан, пек семирген, памукъ заводынынъ саиби Джамалбай, экинджиси бабадедесинден «бай къалгъан», мал туткъан буюк бай Султанбек эди. Олар тапчаннынъ эки тарафында, бири-бирлерине къапа-къаршы яткъан, бири-бирлерининъ семизликлерини достча кулип-шакъа этип, вакъыт кечирелер. Мусафирлернинъ чокъусы орта яшларда — отуз-къыркънынъ арасындаки адамлар эди. Олар кескин чайны иче берип, алыш-вериш акъкъында, къадынлар акъкъында, банк операциялары акъкъында мушавере этер эдилер. Мушаверенинъ меркези нокътасы ташкентли белли бир байнынъ хасислиги, саранлыгъы акъкъында къулакъларны тындыргъан дереджеде айтылгъан латифалардан ибарет эди. Бу ерде топлангъанлар исе, озьлерини алидженап ве пек джумерт адамлар, эфсаневий «танти» ве «Хатамтой»лар деп беллер эдилер.
Азбарнынъ ичери тарафындан Мирзакаримбай чыкъты. Мусафирлерге:
— Джанынъыз сыкъылмаймы? Мемнунсызмы?— деп тапчаннынъ бир четине отурды. Къартны урьмет этип, мусафирлер аякъларына джыйылып-къатлап отураджакъ олдулар.
— Сербест, истегенинъиз киби, джайылып отурынъыз. Яз вакъытында, сыджакъта, шеэрден авлакъта сербест джайылып ятмакъ энъ яхшы раатлыкътыр,— деди бай.
Лафлар бири-бирини тутмадылар: къарт кельгенинен; онынъ огюнде къадынлар акъкъында лаф кетмеди. Анаву бай акъкъындаки айтылгъан латифелер эм кесильди, битти. Султанбек пышылдай-пышылдай юкъусырап башлады.
— Молла Абдушукур,— деди Мирзакаримбай мусафирлерден бирине мураджаат этип,— алемде не хаберлер бар, сёйлечи. Чокътан берли, сизнен, субетлешмеге сыра кельмеди...
Абдушукур — арыкъча, отуз беш яшларында, козьлюклю, къуру, этсиз ве къараджа юзлю, козь къапакълары азгъана салынгъан, уфакъ мыйыкълары ойле бир усталыкънен бурулгъан ки, дерсинъ мыйыгъыны уджлары бурунынынъ тешиклерине кирип кетеджек кибилер. Устюнде къыскъа камзол. Моданынъ сонъки къылыкъларынен кийинген.
Ташкент тюбюнде «Аския» деген ерде бабасынынъ бир парча ери бар эди. Бутюн аилеси бу ерге помидор, согъан, редиска, къапуста, морковь ве башкъа сабзаватлар сача эдилер. Бабасы мумкюн олгъан дереджеде базаргъа малны эр кестен эвель чыкъармагъа ве паалыджа сатмагъа тырышар эди. Абдушукур бу ёлдан кетмеди. Маалледеки мектепни битирип, медресеге кирди. Бутюн вакъыт мухтаджлыкънен яшаса, окъуса да дёрт йылны кечирди. Сонъ, медресе илимлерине юреги ятмай башлады. Чюнки имам олмакъ оны къызыштырмады. Эм де медресе хатимлерннен узлашып олмады. Тасилини битирмей медреседен кетти. "Гасиль ичюн Истамбул я да Мысыргъа кетюв арзусы, пара ёкълугъындан, амельге кечирильмеди. Бир къач вакъыт бош юрьди. Сонь, «иш чевирмеге бильген» дайысынынъ ярдымынен, ниает, бир байгъа язув-сызув ишине кирди ве онынънен Токъмакъ шеэрине кетти. Анда бир татар алыш-веришчисинииъ янына авушып Къазангъа кетти. Къазанда учь йыл яшады .Татар алыш-веришчилери арасында айланып-юрип, алыш-веришчилернинъ огъулларынен таныш олды, оларнен багъланды, газета ве журналлар окъумагъа алышты. Ташкентке къайткъан сонъ, о озюни энъ «кози ачыкъ» ве «янъы фикирли» мусульманлардан исаблап, «яъны усулда» мектеплер ачылмасына тешвикъат юрсетип башлады. Шаирлик истидадындан бусь-бутюн марум олгъанына бакъмадан, о «миллетни уятмакъ» ичюн зайыф, фикири олмагъан, бир шейге ошамагъан шиирлер язды. Татар руханийлеринден Мусабегиевни ве Ризаиддин Фахритдинлерни буюк алимлер деп биле эди. Тюрк эдиби Ахмад Мидхатны екяне илим ве фен заты деп танып онъа теменна этер эди. Русча окъумагъа яхшы бильмесе де, сёйлемеге кемалатлы эди. О буны балалыкъ чагъында бабасынен янъы шеэрде зарзават сатып юргенде огренген эди. Абдушукурны базылары «къанунджы»— адвокат, базылары исе, «алласыз» деп билир эдилер. Бугунь де-бугунь Джамалбайнынъ приказчиги, досты ве сырдашы... Тюневин о озь байынен берабер арабагъа минип, бу ерге мусафир кельди. О, папирос къутусынынъ устюне «Роза» деп язылгъан къутуны алды, серник чертмезден эвель Мирзакаримбайны къанаатлендирмеге тырышты.
— Тахсир, алемде чокъ шей бар... Ер юзюнде олгъан вакъиаларнынъ эписини газеталар язып туралар,— деди ве энъ сонъки хаберлернен эски хаберлерни къарыштырып, бираз малюмат берди. О, Балканларда олгъан дженк акъкъында сёйлемеге башлагъанда, дженк хаберини динълемеге севген Мирзакаримбай онынъ сёзюни бирден кести:
— Къайсы падишалыкъ, къайсы падишалыкънен дженк эте?
Бу зенгин адамнынъ бойле джиддий вакъиалардан хабери олмагъанына Абдушукур ичинден яныкъланса да, онъа дуйдурмай, эвелькиси киби, лакъырдысыны девам эттирди. Бу урушларда къайсы девлетлер иштиракъ эткенлерини ве дженкнинъ акъибетини бильдирди.
— Болгъар ве Юнан девлетлери дейсизми? Не къадар кучь адлары бар экен!—деп бир алыш-веришчи сёзге къошулды.
Абдушукур девам этип:
— Бутюн мусульманлыкънынъ халифаты Султан азретлери бу урушда ялынъыз эдилер, аскерлери дармадагъын этильдилер. Мусульманларнынъ бирликсизлиги, бири-бирлерининъ алларындан хаберлери олмагъан нетиджесинде мусульманлыкъ буюк фаджиа огюнде къалды, исламнынъ эмиети тюштю... Хусусан биз, Туркистан мусульманлары гъафлетте къалдылар. Эгер биз, мусульманлар, озюмизни басып тургъан эммалыкътан азат этмесек, бу батакълыкътан илерилев ёлуна чыкъмасакъ, башкъа мусульман мемлекетлеринен бирлешип, юртумызны къавилештирмесек, якъын вакъытларда мусульманларнынъ мукъаддес ерлерини, бизни эм, динсизлер басып алырлар, Азиз Мекке ве Мединени де топ атешине тутмагъа чекинмезлер.
— Бир шейни эвельден, къарарнен чезмек догъру олмаз, Абдушукур,— деди салмакълыкънен Мирзакаримбай,— эр бир иш алланынъ ирадесинен япыла.
«Бурунындан тутып тартсанъ йыкъыладжакъ», киби къуветсиз, ничар сатуванджы Абдухаликбай деген киши сёз къатты:
— Сиз акънен къараны айыргъан адамсыз, Абдушукур. Бир шейни асыл акъылдан чыкъармакъ Каабеге ич бир кяфирнинъ адымы якъынлашамаз, иншалла, дегиль ки, даа оны кяфирлер запт этип алсынлар, дегиль ки, даа, топ атешине тутсунлар! Ничюн десенъиз, эр бир мусуль мангъа малум ки, Мухаммад-Али-Селимимизнинъ къабристаны шу ерде. Ондан да гъайры, анда даа нидже азиз-эвлиялар ятмакъталар. О ерни алланынъ озю сакълай-къорчалай. Мен бир адий адамым, лякин акъылгъа яткъан шейни сёйлейим.
— Алланынъ эвине кяфирнинъ топы тушерми?!— деп сёзге къарышты, чиний савутлар алыш-веришини япкъан Таджыханбайвачча. Кечкен йыл эмджем аджылыкътан кельди. Онынъ айткъанына бакъкъанда, пейгъамберлеримизнинъ къабирлери устюнден атта гогерджинлер биле учуп кечмеге джесарт этмез, эмиш. Учып келир экенлерде, сонъ, теменна берип, кенардан учып кетер экенлер, эмиш.
— Алланынъ къудретлилигине ве инсаниетлилигине шек къалдырмакъ, пек буюк айып демектир,— деп мыдырданды Мирзакаримбай.
Къалын этли дудакъларыны яваш-яваш къыбырдатып, Султанбек сёзге башлады:
Догърусыны сёйлейджек олсанъ, шимди бизим заманда, чокъ тюрлю шейлер айталар. Лякин ич бирисининъ манасы ёкъ, ич биринде лезет, дам ёкъ. Эписи бош лафлар. О лафлардан адамнынъ тап башы айлана. Бильмейим, бельким энди ахыр-заман якъынлашкъандыр, бельким эджуз-меджузлар кельгендирлер?— деп, Султанбек этрафтакилерге бир козь ташлады. Сонъ, бурунынынъ тешиклерини темизлей бере, зар-зоруна нефес алып, фышнай-фышнай, сёзюни девам эттирди.— Чешит сой молокосослар-пезевенклер пейда олдулар. Абдушукур оларны яхшы таный,— мыскъыллайыджы кулюмсюревнен о Абдушукурге таба бакъты,— олар эр адымда олмайджакъ насиатларнен эр ерге, эр ишке бурун сокъалар. Якъынларда достларымнен отургъанда, тойлар акъкъында лаф ачылды. Бу йыл, хысмет олса, огълума суннет той япаджагъымны айттым да оларнынъ фикирлерини бильмек истедим. Яхшы фикирлер айттылар. Лякин бизим маалемизде бир тентек бар, о да бутюн вакъыт газета окъуп юре... О не деди, ишиттинъизми? «Султанбек ака, сиз шериатнынъ косьтергени киби «мевлюд тойы» япынъ, бутюн халкъкъа ибрет олсун. Мен исе... «Айтувлы ве зенгин Султанбек огълума суннет тоюны «мевлюд-тойы» нен берабер япты — деп газетагъа язарым — дей... «Я, къардашым, о той насыл той?» — деп сорайым. О манъа: «Йигирми-отуз адам чагъырынъ, пейгъамберимиз догъгъанда окъулгъан мевлюдни окъутынъ, иште сизге «мевлюд-тойы», бу, шериатча той сайылыр,— дей. Меним устюмден къайнагъан сув тёкюльген киби олды. «Мен дженазе ашы бермейим, той япам, огълумнынъ суннет тойыны япам, дейим. Учь бие, йигирми бир дане къой соям, карнай-сурнайнен чалдырып, учь кунь аш-сув берем. Бабадеделер афталарнен зияфет бергенлер, дейим. Я асыл бу тентенклер бир кимсенинъ япаджакъ тоюна не къарышалар, бурунларыны не сокъалар? Газетанъы окъуда юр, фелян эттигимнинъ баласы, дедим. Мен балабан той япсам, огълумнынъ тоюны япам, озь парамны сарф этем. Менде де истек ве арзу-авеслик бар. Эгер де шериатымыз мевлюд тоюны къабул эткен олса, ничюн бизим ильмий адамларымыз бир шей демейлер? Медресе азбарына аякъ басмагъан бу тентек, шериатнынъ къанунларыны къайдан бильген? Мен шунъа да шашам, бизим базы бир байларымыз, алыш-веришнен огърашкъан салмакълы адамларымыз, бойлелерине инана ве оларнен иш туталар. Мен айретте къалам. Мына Азимходжанынъ огълу Турсунбайвачча янъы мектеп ачмакъ ичюн арекет эте. Тюневин келип, манъа да тешвикъат япа. «Бир огълум къарыханда — башлангъыч мектепте окъуй, бир огълумны Хадрада рус мектебинде окъутам. Манъа ете!» — деп кестим. Султанбек бойле узундан-узун нутукътан сонъ, болдургъан киби, озюни ястыкъкъа даа агъырлыкънен ташлап, къып-къызыл къалын бойнундан ве таблагъа ошагъан юзюнден терини силип башлады.
— Хадрадаки мектеп бизим балаларымыз ичюн етерлик, даа насыл мектеп керек экен?— деп, алыш-веришчилерден бири Султанбекке къошулды.
Янъы тойлар, ильмий адамлар, шериат ве мектеплер акъкъында чокъ шейлер айтмакъ ичюн Абдушукурнынъ тили къашынып тургъанда, сёзге Хакимбайвачча къошулды.
О янъы мектеплерге къаршы бир шей айтмады. Лякин янъы мектеплерде «урьметли къуран» ве башкъа диний окъувларгъа чокъча вакъыт айрылмасыны теклиф этти. Тойлар акъкъында шойле деди: «Шериатда керекли-керексиз чокъ масраф япмакъ косьтерильмеген, деп ишитем. Амма, тойлар акъкъында улемаларымыз бир шей айтмагъандже, яшларнынъ лафларына бакъмакъ, итибар этмек олмаз. Халкънынъ бабасы, шериатнынъ бекчилери, ялынъыз улемаларымыздыр. Яшларымыз «янъы фикир», «эски фикир» деген лафларыны ташлап улемаларымызнен берабер, къолма-къол ишлемелери, улемалар огюнде эдеплерини сакъламакъ кереклер. Улемалардан гъайры башкъаларына шериат ишлерине къарышмакъ — шериатнен халкънынъ арасыны бозмакъ, разысызлыкъ догъурмакъ демектир. Бунынъ сонъу, эльбет де, яхшы дегиль. Улемаларгъа ич бир вакъыт илишменъиз, тиль къайтарманъыз, Абдушукур!»
Абдушукур бир шейлер айтмагъа азырланып тургъан олса да, Хакимбайваччадан сонъ, сусмакъны лязим корьди. Факъат Хакимбайваччагъа бакъып кулюмсиреди, ве онынъле разы олгъаныны бильдирген киби олды.
Бир дакъкъалыкъ тынчлыкъны Салимбайвачча бозды.
— Улемаларымызнынъ да айыбы пек чокъ,— деди о, агъасына бакъып.— Чешит-ярамай шейлерни ёкъ этеджеклери ерине, оларны корьмей кечелер... Устюни орьтелер. Той-джыйынларда керекли-керексиз масрафларнынъ огюни алмайлар, аксине, озьлери той-тойдан юрьмеге, йипек халатларны ельпирете берип кейфленмеге севелер. «Байдар тойларгъа сарф эткен параларыны алыш-веришке масраф этсинлер, театр ишлерине берсинлер» дей яшларымыз. Бу догъру фикир. Улемаларымыз окъугъан адамларны эм «кяфир» деп исаплайлар, бу джаилликтен башкъа шей дегильдир.
Мусафирлер онынъ лафларына буюк эмиет бермеселер де, итибар япмасалар да, Мирзакаримбай огълунынъ айткъанларына разы олмай, къашларыны сытып, башыны ашагъы аскъаныны эр кес сезди.
— Къардашымыз Салим,— деди Хакимбайвачча,— агъызына не кельсе, оны айта йибере. Онынъ да аркъадашлары шу газета окъуп юрген тентеклерденлер...
Салим индемеди, саатининъ алтын зынджырчыгъыны пармакъларынен келиши гузель сыйпап, баштаки, отургъаны киби, отура берди.
— Чай сатыджы Садриддинбайвачча Абдушукургъа айланып: Асыл да театр дегени не шу? Ат оюнымы. Циркми? — деп сорады.
— Ёкъ, бу бусь-бутюн башкъа шей, Садриддин ака! Сиз бир кере оны барып корьсениз, сиз онынъ эр кес ичюн акъикъий бир мектеп олгъаныны анъларсыз,— деди, Абдушукур.
— Мен театрни корьдим,— уфулдап, пышылдап сёзге киришти памукъчы Джамалбай.— Абдушукур къызыштыргъан эди, барсам-барайым дедим... Сиз оны мектеп дейсиз, Абдушукур, о насыл ола да мектеп ола, э? Оджа къайда?— Талебе къайда? Мен корьген театримде бир джаиль, яланаякъ, факъыр баланынъ ёллар ичинде шашмалап юргенин косьтердилер... Мына эписи шу... Бутюн театри.
— Мектеп дегиль, унер-ибрет косьтерильген ер,— дел кимдир сесленди.
Манъа коре о ич бир шей дегиль,— деп девам этти Джамалбай,— шу куню Абдушукур эм ойнады. Энъ аджаип ери шу олды ки, мен оны бир кереден танымай къалдым. Устюне бир ошаметли халат кийген, сакъалы узун, бильмейим, имаммы, ёкъса, эшанмы олып чыкъкъан. Сесинден де танымадым. Сесинъизни тап бойле денъиштирмекни сиз къайдан огрендинъиз, Абдушукур? Дерсинъ, бам-башкъа адам. Лякин догърусыны айтаджакъ олсам, цирк, ат оюны эписинден сейирли. Оларнынъ ойнагъанларыны сонъунаджек бакъкъангъа къадар бездим-тюкендим. Бош лаф. Да билетине беш кумюш бердим. Бир кере корьдим. Энди бир даа, елькемни корьгенде корейим.
Джамалбай, чевре-этрафкъа — эр кеске бир бакъып «хахх-хаха»лап кульди.  
— Эвельден байрам куньлери Комир сарайда «Чадирхаял» деген эгленджелер ола эди. Онъа ошап, энди адыны башкъа къойсалар керек. Сагъ олгъан алланынъ къулы, омрюнде чешит шейлерни коре-бере экен... — деди Мирзакаримбай, манълайыны къашып. 
— Бизим театр даа яш — янъы. Исдидатлы, уста оюнджылар даа ёкъ,— деп айтып башлады Абдушукур,— медениети юксек мемлекетлерде театр белли ерде тура. О мемлекетлерде театрге буюк къыймет кесиле, эмиш. Якъынларда бир рус адвокатынен лакъырды эттим. Москва, Петербург театрлери акъкъында айткъанда, меним агъызым ачылып къалды...
— Москвагъа, Петербургкъа чокъ керелер бардым. Бир дефа биле о театрлерге бармадым, корьмедим,— деди отургъан мусафирлерден бири.
— О ерлер башкъа, Петербург акъ падишахнынъ пайтахты. Анда не къадар аджайип шейлер олса, ярашыр,— деди Хакимбайвачча.
— Падишахны озю эм театрге бара экенми?— деп Абдушукурден кимдир сорады,.
— Эльбетде, эльбетде бара.
Отургъан мусафирлерден учь-беш данеси:
— А, ха!— деген давушнен озьлерининъ эеджанларыны бильдирдилер.
Абдушукур тюшюнде биле корьмеген театрлерини макътамагъа башлайджакъ олып азырлангъан арада, Ярмат дастарханны кетирип, нарын азыр олгъаныны бильдирди. Мусафирлер ерлеринден турып, керилип, къатлап отурувдан къатып къалгъан аякъ ве къолларыны язып, кими къол ювмагъа, кими къайдадыр, озь ишинен айланды.

### 4

Ёлчы ат аранынынъ бир кошесинде обаланып, сасыпчюрип къалгъан кубрени, памукъ тарлаларына алып кетмек ичюн арабагъа юклемеге башлагъан эди. Йигитнинъ бу ерге келъгенине энди учь афта олды... Байнынъ бутюн буюргьан ишлерини яхшы, намуснен япмакъ, эм дегиль тек япмакъ, япкъан ишлерини билип япкъаныны корьген бай дайысы, онъа энъ буюк участкаларына — памукъ тарлаларына чыкъмагъа ишке ызын берди, ве айда кетмесини теклиф этти.
Ёлчы бир чувал кубрени толдырды, арабагъа чыкъарып тёкейим дегенде, Ярмат узакътан къычырып оны токътатты.
— Бугунь кетмейджек киби олдыкъ.
— Не ичюн?
— Дайынъызнынъ къадыны келинлеринен къудаларына кетеджек экен. Араба керек.
— Я бай ачувланмаз экенми?
— Джевабыны барсын къадыны версии. Байгъуш къадынлар да бир елленип кельсинлер де. Биз ярын кетермиз.
Ёлчы чувалны диваргъа таяндырып койъды, къапы янындаки кичкене тапчангъа отурды. Ярмат исе, къопкъанен арабагъа бир къач къопкъа сув септи. Ювды. Сонъ, яхшы этип сипирди. Арабаны азырлагъан сонь, аткъа айланды. Аткъа пуллы-муллы шейлер такъты, ялыныны къырмызы лентанен орьди, арабагъа екти, сонь, этрафыны доланып, эр шей сырасында экенми, деген киби козьден кечирди. Атны еккен сонъ, арабанынъ устюне къалын кийиз тёшеди, онынъ устюни ёргъаннен орьтди. Онынъ эр бир арекети, къадынлар ичюн мумкюн олгъан дереджеде уйгъун, яхшы ер азырламакъ истегенини косьтермекте эди. Байнынъ къадыныны, келин ве бала-чагъаларны арабагъа юклеп, мусафирликке алып юрмекни пек севсе керек, онынъ ичюнде, шимди шад ве гъурурлы эди. Лякин о, янъы хызметчи огюнде шадлыгъыны бильдирмейджек олып, атта къашларыны биле тююмлер эди. Ёлчы буларнынъ эписини сезип-анълап кулюмсирей берди. Араба азыр олгъан сонъ, Ярмат недир бир шейни унуткъан киби, къайдадыр джувурып кетти ве элинде кичкене мердивенчикнен къайтып кельди, оны арабанынъ артына таяндырды. Сонъ, къолларыны белине къашлап, озю де, бу ерде, беклеп къатып къалды.
Къадынлар баягъы кечикип чыкътылар. Биринджиде арабагъа паалы йипек фереджесини япынгъан, мыдырдаймыдырдай, фышнай-фышнай мердивеннинъ эр басамагъына аягъыны баскъан сайын, «бисмиляу» деп бинъ кере текрарлап, Мирзакаримбайнынъ къадыны минип отурды. Онынъ артындан бири мавы, дигери — мор посте къадифе фереджелеринен эки келини — Хаким ве Салимбайваччаларнынъ къадынлары минип отурдылар. Азбар джильвели къадын ве балаларнынъ шаматалы сеслеринен толды. Ёлчы балаларны бирер-бирер котерип, къадынларнынъ арасына ерлештирди. Ярмат исе, эвден бир къач сепет алма, пиширильген емеклер — пите ве дастархангъа сарылгъан, къокъусы бурунны яргъан, пляв толу бир савутны алыпчыкъып арабагъа ерлештирди. Араба топма-толу олды. Ярмат арабанынъ чевре этрафыны бир даа козьден кечирген сонъ, аткъа минди. Дерсинъ онъа арабаджылыкъны биринджи кере ышангъанлар, къоморозланып, елькесини къыйыштыра берип, бурунуны котерип отурды. Сонъ, «но» деп аткъа къамчыны урды да, Ёлчыгъа бакъмай:
— Эй, йигит! Тюневин чапаламагъа башлагъан еримизни битиринъ!— деп къычырды.
Ёлчы, ер чапаламагъа чыкъмаздан эвель, баш-сачыны алдырмакъ ичюн базаргъа чыкъты. Къарт бербер, чайхананынъ онъ тарафында, ёл кенарында берберханеде ерлешкен. О, Ёлчыны эски, мына-мына йыкъылайым деп отургъан курсиге отуртып, бойнуны эски-кирли явлукънен сарды, башыны арыкъ сувунен сылатыр-сылатмаз, кемикли арыкъ эллерининъ узун пармакъларынен уфкъаламагъа башлады. Этрафта зый-чув шамата. Балабан-балабан чибинлер вызылдайлар. О, кемикли пармакъларынен онынъ башыны чокъ уфкъалап отурды. Чибинлер исе, бурунынынъ тешиклерине, къулакъларына сокъулалар, къолларыны, аякъларыны тишлейлер. Къуртулмакънынъ чареси ёкъ... Ёлчы сачларыны алдыргъандже атешлер ичинде къалды. Еринден тургъан сонъ, бир «ах» деп терен нефес алды, енгиллешти. Къарт бербернинъ явлугъы устюне ярым капик ташлап, чайхана тарафкъа отти.
Чайханаджы элли яшларында томалакъ, арекетчен бир адам. Чайханада адам чокъ. Ортада багъдаш къурып сыранен йигитлер отуралар. Бирисининъ къолунда бодене, лафта бодене акъкъында кете.
Ёлчы безди. Чай сорамай, азбаргъа чыкъты. Чайханадан бир аз авлакъта, арыкъ янында чюрюк тахта, къамбыр кошор устюнде къавун юклю арабанынъ токътагъаныны ве койлюнииъ чекишип отургъаныны корьди. Арабаджы омузуны анъгъычкъа тиреп итесе де, атнынъ аягъы ерге мыкълангъан киби, еринден къыбырдамаз эди. Ярдым этмек макъсадынен Ёлчы чапып барды. Атнынъ чылбырындан тартты, арабаджы исе, арабанынъ копчегинден итеди. Ат кене де еринден тепренмеди. Ат къарт ве арыкъ эди. Къыбырдамагъа да чареси ёкъ эди. Башыны ашагъы эгильтип, чылпыкълы козьлеринен аджыныкълыаджыныкълы бакъар эди.
Араба джарты. Энди чокъ керелер тамир этильген копчеклернинъ къыршавлары парча-кесек, теллернен байлангъан. Кегевлернинъ де ярысы бар, ярысы ёкъ.
Ёлчы башыны саллап:
— Койдеш, мукъайт олунъ, арабанъыз пек джарты экен,— деди.        .
— Билем, къардашым, лякин не япайым, шеэрге бармакъ керек,— деди койлю, арабанынъ артындан.
Ёлчы атнынъ чылбырыны бир балагъа туттырып, озю де бир копчекке япышты. Экинджи тарафта исе, койлю. Ёлчы:
— Айдынъ, койдешим, итенъ! — деди де, бутюн кучю иле тырышты ве аткъа: «кя, кя!» деп къычырды. Арттан ительген къуветнен ат алдкъа ынтылды, тырыша-тырыша арабаны копюр устюнден алып чыкъты. Лякин шу вакъыт недир «гъырст» этти. Ат токътады. Ёлчы арабанынь къайсы ери сынгъаныны анълап оламай, бакъып тургъанда, арабанынъ тюбюнден койлюнинъ аджыныкълы сеси чыкъты:
— Кочер сынгъан, иш масал...
Койлю тоз-топракъкъа булгъаланып, араба тюбюнден чыкъты. Козюне басылып тюшкен балабан къалпагъыны манълайына котерди. Эски чапанынынъ этегинен бурюшкен манълайынынъ терини сильди. Ёлчы онынъ батып кеткен козьлеринде мешакъат, къасевет ве яныкъ корьди. Кунештен янгъан арыкъ юзюнден акъкъан тамчылар тер эдими, ёкъса козь яшлары эдими, анъламакъ кучь эди.
— Яныкъланманъ, ака — деди койлюнинъ омузундан таптап Ёлчы. Бу буюк хаза дегиль. Фелякетте дегиль. Араба сынады да, ясалады да...
Ат-араба озюмнинъки олса, ярдан ашагъы кетсе де бир шей дегиль. Башкъасынки, къардашым. Озюмде бир шей ёкъ. Къавуным пишип-чюрип кетти... Комшумдан ат-арабаны бир куньге истеп алгъан эдим. Ич олмагъанда бир къач кавунны сатар да, бала-чагъамгъа киймеге бир шейлер алырым деп, акълыма кельген эди. Балалар чыр-чыплакълар... Эх... бахтсызлыкъ меним артымдан юрер экен.
Этрафта адам топланды. Базылары аджынды. Базылары сейир эттилер. Мына шу арада базарнынъ бир тюкянджысы да етип кельди. Ачкозьдай къавунларны козьден кечирди.
— Къана, койлю ака, бельким анълашып олурмыз? Къолунъызны беринъ... Къавунларны сатынъ... Атынъызнынъ къуйругъы тюбюнден бакъсанъ, йылдызлар корюле... Араба десенъ, о да джарты, онынъ озюне де, парлангъан. Шу атнен, шу арабанен шеэрге барып чыкъаджакъ оласынъызмы? Шеэр къайда? Текаран тюшюнмейсиз де. Къач кумюш берейим? — деп дюканджы койлюнинъ къолуна япышты. Башына тюшкен яныкъ ве мешакъаттан даа озь-озюне кельмеген койлю къалды. Сонъ, терен кокюс кечирди ве яваштан:
— Он дёрт кумюш берирсиз...— деди.
— Он дёрт кумюш? Ээ... Сиз янъы юкъудан уянсанъыз керек, тюшюнъизни сувгъа айтынъ.
— Шеэрде он секизге бир лафсыз алырлар. Вазиетнинъ агъырлыгъындан сатам, коресинъ де. Къавунларгъа бакъ. Эр бири девенинъ башы киби. Эр бири бирер-бирер сайлангъан.
— Шеэрге барамайсынъ, — деди къабаджа дюнкянтджы,— къавунынъда корьдим, орта. Мен озюм ашамайым. Эгер яхшы чыкъса, халкъ мемнун
къалыр, сизни де алгъышлар. Асыл да ким биле, бир тарлада чешит сой къавун осе. Койлю олмасакъ да, буны биз фаркълаймыз. Учь кумюш берем, къана... Олды денъ..!
— — Сексен къавунгъамы? Учь кумюш! — Койлю тап абдырады, дюкянджыдан кенаргъа чекильди.
— Инсаф этинъ, дюкянджы-ака! — деп къычырды Ёлчы.

Бир къач адамлар даа Ёлчынынъ айткъаныны тасдыкъладылар. «Догъру, инсаф этинъ даа!» Дюкянджы айтылгъан сёзлерни ишитмеген олып, кене озь авасыны чала берди:
— Мен сизнинъ файданъызгъа олсун дейим. Араба башкъасынынъкими? Къавунны шу ерде бошатып алырьш. Анаву ерде демирджи дюкяны Ташпулат уста бар, билесиз. Араба ишинден пек анълай! Къавунынъызнынъ парасына арабаны яптырырсынъыз. Араба саибининъ джаны агьырмаз. Мумкюн олса, олгъан алны онъа айтманъ, юзьлеп юрьмез Деве корьдинъми? Ёкъ. Весселям...
Чаресиз къалгъан койлю не япаджагъыны бильмеген сонъ, фиятны яваш-яваш эксильте берди ве тап сонъу еди кумюшке тюшти. Дюкянджы исе, бир муштери даа келип къалыр телюкесинен, о да бирер капик арттырып башлады. Лафнен койлюнинъ башыны айландырып, ниает дёрт кумюш элли капикке къандырды...

* * * 

Ёлчы ер чапаламагъа тюштю. Кунешнинъ сыджагъын да кетменини ура берсе де, хаялы-фикири койлюде эди... «Аджаип дюнья экен! Койлюнинъ иши эр ерде яман. Топрагъы олса, сюрьмеге айваны ёкъ, айваны олса — топрагъы ёкъ... Чокъусунда не о, не бу. Мына, мен!.. Шимди къайда бакъсанъ-бакъ, эписи манъа ошайлар... Я да анаву къавунджы койлю. Не къадар эмек сарф этти, не къадар мешакъат корьди! Ялынъыз озю дегиль, бутюн бала-чагъасынен тер тёккен, эбет. Дерсинъ бутюн барлыгъы — сувгъа акъып кетти. Ёкъ, сувгъа акъызгъанындан да бинъ бетер олды. Он беш кумюш тутаджакъ шейни дюкянджы дёрт кумюш элли капикке алды. Оны да биревнинъ арабасыны тюзетмеге береджек. Файданы тильки дюкянджы корьди. Не къадар юзсюз, видждансыз экен! Мен бойле айнеджи эрифни ич бир вакъыт корьмеген эдим... Энди бабасынынъ шеэрден келеджегини дёрт козьнен беклеген балаларынынъ козьлерине насыл корюнсин? Оларгъа не айтаджакъ? Чырлакъ-чыплакъ балалар, «къана урбалар» деселер, гъарип койлю не дейджек, не косътереджек? Той ерине, дженазе!..
Сонъ, Ёлчы койде къалгъан озь хорантасыны хатырлады. «Мен чыкъкъанда эвде ич бир шей ёкъ эди: не бир авуч ун, не бир къашыкъ ягъ. Не иле кечинелер? Кузьде дайымдан бир парча пара алырым да, оларгъа ёлларым,— деп тюшюнди Ёлчы. Лякин тувгъанларым чыкъымсыз адамларгъа ошайлар, гъалиба. Къызгъанмагъайдылар. Алдатмагъайдылар!..
Чапалав ишини битирип, Ёлчы байнынъ азбарына кирди ве тапчаннынъ устюне бираз созулып ятты. Ёлчынынъ кельгенини дуйып, Хакимбайваччанынъ докъуз-он яшларындаки огълу Рафик онъа пите кетирди. Бир къадын, ичерики азбарнынъ къапысыны аралыкъ этип, юзюни сакълап, бир чайник чай узатты. Ёлчы оны дайысынынъ къызы олгъаныны анълады.
Йигит тапчанда чай ичеркен, онынъ янына Рафикджан кельди. Бу баданы энъ буюк бала деп эвде къалдырып кеткен эдилер. Онъа мында ойнамагъа кимсе ёкъ, не япаджагъыны бильмей, джаны сыкъыла. Буны дуйгъаи Ёлчы, нидже, яш бир тал путагъыны кести, ве онъа бир сызгъыравукъ ясады да:
— Ма, чалда бакъ, Миршабларнынъ сызгъыравукъларындан да яхшы олды,— деди.
Рафик сызгъыравукъны дудакъларына якъын кетирди, уфюрди. Кене бир сес чыкъты. Бала хошнутлыгъындан, къувангъанындан тап кулип йиберди.
Оны даа зияде къувандырмакъ ичюн, Ёлчы бир къамыш алды, ичини темизледи, бир къарыш къадар узунлукъта кесип алды, сонъ, онъа нохут сыгъаджакъ киби бир къач тешик тешти де: «Мына бу — къавал»,— деди. Къавал даа зияде яхшы сес чыкъарды. Лякин Рафик оны бир кереден сындырып ташлады.
— Эвде даа яхшы къавалым бар,— деп макътанды Рафик, балаларгъа аит олгъан макътанчакълыкънен.
— Керчекми? Алып чыкъ, корейим.
Рафик ичкериге джувурды, бир дакъкъадан сонъ къавалны алып чыкъты.
Къавал, керчектенде, дюльбер къавал эди. Буюк усталыкънен япылгъан, устю кумюшнен къаплангъан эди.
— Буны санъа бабанъ сатып алдымы? Паалы олса керек,— къач кумюш, билесинъми? — деп сорады Ёлчы.
— Ёкъ, сатып алмады, бир кере бизге дутарджылар кельдилер. Акъшамы бу ерде чалдылар. Сонъ, кеткенде, бириси манъа бу къавалны берип кетти. Чалмагъа бильмейим. Къартбабам: — Чалма, сен къавалджы оладжакъсынъмы, мен севмейим»,— деди.
— Мен чалып косьтерейимми? — деди Ёлчы,
— Билесизми?
— Азгъана.
Ёлчы къавалны дудакълары арасына сыкъты, чалмагъа башлады. Къавалнынъ седасы, тер-темиз авада, толкъунлар киби далгъаланды, гуя орталыкъ уянды, кульди.
Айретден Рафикнинъ козьлери парылдадылар: «бу ыргъат насыл яхшы чала экен!» деп хаялланды, гъалиба.
Ёлчы та яшлыкътан къавал чалмагъа билир эди. Яхшы да чалар эди. Яшлыкъта койде чобан юрьгенде, къамыштан, чешит сой агъач пытакъларындан къавал ясар ве къулан чёллерде, ве байырлар алеминде, сувлар-озеньлер боюнда, кимерде тиз чёкип, кимерде исе, бир таш-къая тюбюнде ятып чалар ве вакъыт кечирир эди. О, яхшы къавал чалгъан, сонъ козьлери кормеген ве уйден чыкъмай яшагъан бир койдешинден огренген эди.
Ёлчы бир аваны чалып битирген сонъ, «насыл, яхшымы?»—деп сорар киби Рафикке кулюмсиреп бакъкъанда, эвден бир къыз сеси янгъырады:
— Рафик, къавалны ким чалды?
— Ёлчы агъам.
— А-a! Керчекми? Алдама!
— Керчек. Мына, бакъынъ, мында бизден гъайры ич кимсе ёкъда я.
Къыз бир аздан сонъ, башыны эки-учь кере къапыдан чыкъарып гизленип бакъты, ве бир аз вакъыт кечкен сонъ, буюк муляимликнен.
— Айт, кене чалсын...— деп ялварды.
Ёлчы бир аз тюшюнджеге далды, не чаладжагъыны бильмеди. Сонъ, бир кой йырыны чалды да, къавалны балагъа берди.
Къолларыны башы тюбюне койып тапчан устюне созулды. Кельгенинден 
берли Ёлчы бир кере юкъусуна тоймады, тойгъанджа юкъламады. Саба танъ аткъанда ишке башлар, кеч-къаранлыкъ олгъанджек ишледи. Мына, шимди де, янъы козьлерини юмды дегендже, кене де, узакътан шу къызнынъ сеси янгъырады:
— Эй, багъчагъа сув ташкъан! Чапынъыз, чабик сувны къапатынъыз!
— Шимди, шимди...— Ёлчы еринден секирип турды ве кетменни алып, багъча тарафкъа чапты.
— Рафик, тапчанда отур! Келип-кечкен кимсе бир шей алып кетмесин!— деген къызнынъ сесини ишитип къалды Ёлчы, багъча къапусына якъынлашкъанда.
Ёлчы багъчанынъ ичини доланды, бутюн арыкъларны ве агъызлыкъларны, бакъты, лякин ич бир ерде ташкъан сув корьмеди. Кеткен сайын даа зияде эеджанланып, багъча ичинде чапкъалагъанда, юзюмликлер арасындан бир шейлер тасырдады-шатырдады ве сонъ, якъын бир ерден къызнынъ кулькулю эеджанлы сеси ишитильди:
— Ана, шефтали тереги тюбюнде!
— Бумы?— деп кульди Ёлчы.— Зарары ёкъ. Бу къоркъунчлы дегиль, къардашчыгъым. О, шырыл-шырыл акъа... Бу ташкъынмы?

Ёлчы багъчадан чыкъмакъ ичюн бир къач адым юрген сонъ, огюнде, юзюм тереги тюбюнде, чатал къазыкъкъа таянып тургъан къызны эследи. Утангъанындан бир анде къызарып-бузарып кетти. Кетмениии омузуна урып, къыз олгъан тарафкъа бакъмай, адымларыны тезлештирди.

—   Ёлчыбай-ака, къайда къачасынъыз, ялынъызлыкътан джанынъыз сыкъылмаймы?

Ёлчынынъ юреги сыкъ-сыкъ урып башлады. Токъталды, лякин артына айланып бакъмады.

—   Манъ, мынавы юзюмни алынъ... пек яхшы пишкен, къолумны къайтарманъ!— деди де, йигитлернинъ юреклерини патлатаджакъ бир кулишнен шакъылдап кульди.

Ёлчы бу сёзлерни ишитсе де, озь къулакъларына инанмады. О, этрафкъа эеджаннен бакъып, раатсызлыкънен тюшюнди: «Амма да къыз, эй! Онынъ ырыз-намусы бармы? Бу керчектен де дайымнынъ къызымы, ёкъса башкъасынынъмы? Тевбе!» Ниает, ичиндеки белли олмагъан бир къувет оны артына, къызгъа таба айланмасыны меджбур этти ве истер-истемез, о къуветке табиий олып, къыз чагъыргъан тарафкъа яваш-яваш адымлады. Аякъларында меджал къалмагъан киби истемей-истемей адымларыны атлап, къызнынъ янына кельди, балабан бир салкъым къара юзюмни алды. Къызарып-бузарып, тез къачмакъ истесе де, недир оны бу ерде тутты. О, не айтаджагъыны бильмей, де къолундаки юзюмге, де утана-утана, къызгъа бакъты.

Къыз он еди-он секизге кирген, орта бойлу, кенъ ве толу кокюслю, къара, кичкене козьлю, кенъ бетли. Буруны азачыкъ ялпакъча олса  да, о онынъ юзюни ичте де чиркин косьтермей, аксине, даа да дюльберлештире эди. Узун кирпиклери астындаки кичкене къара козьлери насылдыр бир наз ве анълашылмагъан, къоркъутуджы атешнен яна эдилер. Устюнде къатмерлетилип тикильген беяз йипек антер. Антернинъ енълери тирсегине къадар чермевли. Индже дюльбер эллеринде йылан башлы эки алтын би-лезлик балкъылдар эди. Эки къара къалын орюльген узун сачлары кокюслери устюнден, та белине къадар саркъкъан, юзюмлернинъ арасындан ургъан кунешнинъ шавлелери онынъ йипек антери устюнде ойнай, сачлары, билезликлери устюнде йылтырайдар.
Ёлчы юзюмден бир къач данесини агъызына алды, койлюдже, саделикиен, манълайындан тамчы-тамчы акъкъан терни енъининъ уджунен сильди, сонъ, къызгъа башыны котерип бакъмагъа джесарет этмей, ерге бакъып къалды.

Юзюм агъачына таянып, йигиттен козь алмай бакъып  тургьан къыз, оны бу агъыр вазиеттен чыкъармакъ ичюн, лакъырды этип башлады. Койдеки «алапчесининъ» алэвалыны, яшайышларыны, койде не ишнен магъул олгъаныны, бу ердеки адамларнынъ ве ишнинъ Ёлчыгъа келишип-келишмегенини, мында не къадар отураджагъыны сораштыра берди.
Ёлчы козьлерини вакъыт-вакъыт ерден котерип, къызнынъ берген суаллерине къыскъа-къыскъа джевап берди. Къызнынъ сесинден, нефес алувындан, кокюслерининъ титрегенинден онынъ ичинде нелердир сакълы олгъаныны корип, «не де ойнакъ къыз экен» деп утанды. Сонь, оны бир кереден къоркъу алды. Гуя тереклер артындан онъа балабан козьлеринен кимселер бакъалар Кетмек ичюн айлангъан арада, къыз онынъ къолуны яваштан тутты, сонъ, бирден аякъларынынъ уджунен котерильди ве онынъ дудакъларындан опьти.
Ёлчы неге огърагъаныны бильмей арткъа чевирильди, бутюн вуджудунда алевленип кеткен атештен къоркъты. О къарыкъ бир сеснен:

— Етер, къардашым! Манъа ишлемек керек... Эм бу яхшы дегиль...— деп, багъчадан чыкъып кетти.

## II

### 1

Мирзакаримбайнынъ къызы Нуринисанынъ табиатында енгилликнен джаризлик бири-бирилеринен сыгъынып яшай эди. Буны анъламагъан базы къадынлар онынъ енгиллигини корип: «Бир чувал джевиз киби шалдур-шулдур шаматаджы, шенъ къыз экен» деселер де, Нуринисаны якъындан бильгенлер, онынънен эр вакъыт мукъайтча муамиледе олур эдилер. Бабасынынъ зенгинлиги, анасы тарафындан косьтерильген эркелик, бу къызда буюк гъурур, джаризлик, оппалыкъ, менлик ве юксеклик ашлады. Баба ве агъалары огюнде озюни тегин тутса да, олар олмагъанда, озюни «эвде буюк» сая, эр ерде дегенини яптырмагъа тырыша, къараны беяз деп идалаша, келинлерини ызгъыштыра, къавгъа эте, атта, кимерде анасынен биле идалаша эди. Онынъ къарарсыз шенълиги кимерде корюльмез, даянылмаз ачувгъа айлана эди.
Нуриниса кийинмеге севе эди. Алтын, кумюш юзюклер, билезликлер, купелер, сачларына такъмакъ ичюн чешит оюнджакълар, учь коше медальонлар онда къуту-къуту эди. Эр бир байрам куню, тюзенип-кийинип, агъырлыгъы бир пудкъа якъын бу джиджийлерни такъар, ойле-бойле бай аилелернинъ къызларыны тааджиплендирир, факъыр ве атта орта дередже яшагъан аилелернинъ къызларыны исе, мыскъыллай, аякъ астына ала, келин корюльген ерлерде юре эди.
Къызыны ерге-кокке ишанмагъан, онынъ бутюн нукъсанлыкъларыны бильген анасы Лутфиниса, акъайынынъ зенгинлигинден мумкюн олгъаны къадар чокъча къопарып, севимли кенджесининъ кийимлерине сарф этмек ичюн тырышыр, бу къызыны акъайгъа, зенгин ве буюк бир кимсеге, озьлерине ошагъан аиленинъ къолуна тюшмесини арзулай ве онъа азырлыкъ коре эди. Онынъ ичюн чокъ йыллардан берли, онынъ  эсас иши, тюшюнджеси къызгъа келинлик урба ве эв эшьяларыны азырламакъ, чешит-чешит джиджийлер тапмакъ, янъы-янъы антерлер тиктирмек эди. Нуринисанынъ сандыкълары онларнен паалы сузанелер, нагъышлангъан тёшек, ёргъанлар, чаршафлар, халлар ве башкъа шейлернен толып, инълеп турсалар да, учъ-дёрт эвни донатмагъа етишсе де, Лутфинисагъа ве Нуринисагъа буларда аз корюле, оларны къанаатлендирмей эди.
Нуринисанынъ иши-гуджи, бутюн тюшюнджеси, акъайгъа чыкъмакъ эди. О, энди эки-учь йылдан берли озюнинъ тоюны беклер эди. Бу акъта эвде, къадынлар арасында, эр кунъ лаф кетер эди, гуя ярын, я да о бир кунь ника къыйыладжакъ, той оладжакъ. Келинлер эр кунь деген киби Нуринисагъа хабер айталар: «Атабай адам йиберген, сени озюнинъ кучюк огълуна алмакъ истей экен». Я да: «Мусабеклерден якъында къуда келеджек экен. Салим агъанъыз айтты, йигит пек дюльбер экен!..» Нуриниса озюни бу лафларгъа къулакъ асмагъан олып косьтере эди: «Анамнынъ багърында отурмакъ манъа даа яхшы. Той ичюн ашыкъмасалар да мумкюн». Лякин юреги севинчтен патлая билир эди. Онъа энди карнай-сурнайларнынъ сеси, къадын ве къызларнынъ шакъылдылары ишитиле эди. Геджелери чокъута-чокъ ойланып, татлы хаял къанатларынен учар, юрегини охшагъан ислер ичинде къала эди. Факъат, бу къуванчлы хаберлер, татлы хаяллар бир къач кунь девам эте, сонъ, Мирзакаримбайнынъ зенгин ве айтувлы адам олгъанына бакъмадан, къудалар кельмей эдилер. Кене, бир къач кунь даа кечкен сонъ, келинлер бир шейлер даа тюшюнип чыкъара ве къайсыдыр, «дюльбер байваччадан» къуда келеджегини айта эдилер.
Мирзакаримбай къызыны севсе де, илам-дюлла мусульман ве акъикъий баба олгъаны ичюн, онынънен чокъ лакъырды этмез, «девечигим-балачыгъым» деп бир шейлер буюрыр эди. Къызны он учь, он дёрт яшына кельгенде акъайгъа бермек, эр бир акъикъий мусульман баба ичюн фарз олгъаныны яхшы билир, бунынъчюн де къызнынъ яшы он секизге кельгенинден базы вакъыт гонълю татар ве онъа мукъайт олувны тенбилер эди. О, киевнинъ зенгин хорантадан, сайгъылы-айтувлы аиледен, ве эм де, акъыллы, иш бильген, яхшы тербиялы олмасыны истер эди. Чокъ керелер ойле де олды. Киев онынъ юрегине яраша, лякин Хаким ве Салим бегенмейлер. Аксине, огъуллары бегенген киевни исе, Мирзакаримбай бегенмез, оларда бир де бир хусур тапа эди. Нуриниса гизлиден бакъмакъны, гизлиден айтылгъан шейлерни динълемекни пек север эди. Агъаларынынъ достлары, я да башкъалары мусафирликке кельселер, Нуриниса я исарлар артындан, я да аралыкъ къалгъан къапулар, я да тереклер артындан, къайда бир тешик корьсе, андан бакъар ве айтылгъан лафларны динълей эди. Бу онынъ энъ севген адети эди. Ёлчы оларнынъ азбарларында пейда олгьандан берли о чокъ керелер онынъ артындан бакъты, динъледи. Онынъ юрегинде бу мазаллы, сагълам, дюльбер йигитке догърулгъан насылдыр бир дуйгъы пейда олды. О, онынънен гизлиден корюшмеге къарар берди. Бу арзу онда куньденкуньге артса да, бир келишикли вакъытныфурсатны бекледи. Ниает, эвде ялынъыз къалгъан куню о буны пек усталыкънен япты.
Нуриниса багъчада, юзюмликде Ёлчынен корюшип, онынъ кучлю къолларына бир салкъым юзюм ташлап, къучакъламагъа, опьмеге утангъан саде койлю йигитнинъ кокюсине атылып, онынъ дудакъларындан опькен сонъ, Нуринисанынъ хаялы, факъыр, унутулгъан кой тувгъанларындан бирининъ огълуны багълады. Лякин корюшювни текрарлав мумкюн олмады. Чюнки, экинджи куню, Ёлчы оларнынъ эсас участкаларына — памукъ сачылгъан ерлерине кетти. Мына, энди эки афтадан берли Нуриниса севдалыкъ чеке. Ёлчынынъ якъын куньлерде къайтмайджагъыны биле. Озюне исе, анда кетмеге ич бир тюрлю чаре ёкъ. О, базылары, анасына:— Ана, байгъуш алапчемнинъ огълуны бабам хызметкярлар, эвсиз-баркъсыз кимселер арасына къошып къойды. Бабамда асыл инсаф деген шей ёкъ. Озюнинъ тувгъаныны мында да, къалдыра биле эди... Иш мында да богъаздан... дей эди.
Къызынынъ юрегинде не олгъаныны, насыл макъсад олгъаныны бильмеген ана исе:— Мен не япайым? Озь тувгъаны, къайда ишлетсе, ишлетсин, бабанъ озю биле, балам. Я да, «бойле тувгъанларны текеран узакъча тутсанъ, даа яхшы. Онынъ башкъалардан не айырдалыгъы бар? Ишлемеге кельдими, ишлесин...»— дей эди.
Ёлчы памукъ тарлаларына кельген кунинден башлап, ыргъатларнен бир кереден таныш олып, достлашты. О, муляим табиаты, саделиги ве лакъырды этмеге бильгенинен, кучю-къуветинен адамларгъа озюни бегендирди. Ярмат исе, Ёлчыны озь къолтугъына алып, башкъаларына къаршы къоймакъ истей эди. Чюнки бу ерде хызметкярлар ве ыргъатларнен яхшы анълашып оламай эди. Ярмат оларнен бирге яшап, бирге ашап, бирге ишлесе де, оларгъа къаба муамле япа, озюни байнынъ садыкъ векили косьтергенинден, эр кеске ят корюнир эди. Олар, Ярматнынъ козю огюнде, онъа бир шей айтмасалар да, артындан айтыр, атта: «Байнынъ азбар копеги! Буруныны бир къарыш котергенини коресинъми?..»—деп сёгер эдилер.
Ярмат бу ерде даима яшамаз эди. Учь-дёрт кунь ишлеп, чыкъып кете, сонъ, бир къач куньден кене къайтып келе эди. О, аш-сувнен берабер, байдан чешит косьтеришлер кетирир эди. Косьтеришлернинъ чокъусыны Ярматнынъ озю уйдурып чыкъаргъаныны хызметкярлар ве ыргъатлар дуя эдилер.
Ёлчы озь аркъадашларынен бирге танъ аткъанда ишке башлай, кунеш къонгъанда ашыны ашай ве къаранлыкъ чёккенге къадар кене де ишлей эди. Базы вакъыт, сув арув вакъытларында, геджелери биле тынчлыкъ олмаз, сувны узакътан йиберип кельмек керек ола эди. Ёлчы базы вакъыт, ялынъыз бир озю, базы вакъыт янына бир де бир хызметчини алыр, чокътан чокъ ерлерде арыкъларны темизлеп, ачып, сувны кетире эди.
Сув ич бир вакъыт къолайлыкънен кельмей эди. Онынъ ёлунда пек чокъ къавгъалар, котеклер, сёгюшлер чыкъа эди. Сув устюнде адамлар атеш киби яна, башкъа вакъытларда энъ сакин, муляим олгъан адамлар, сув башында къавгъа чыкъса, кимерде юмрукъ ве кетменини котермеге де джесарет эте эдилер. Лякин Ёлчы сув къавгъасыны пек яман коре эди. Бир кунь о, сувны фукъаре койлюге берип, озю гедже сувармагъа къарар берип къайтаяткъанда, Ярмат оны адамлар огюнде ит масхарасы этип сёгди:
— Йигит,— деди о,— джесюр дегенинден къайтмагъан адам олмакъ керек, ерге йыкъылса тишлеринен кемерип турмакъ керек. Бу не, агъызынъдаки ашны бир кимсеге алдырмакъ? Бурундай ерге шей сачкъан адамгъа сувунъны бермек?.. Памугъымызгъа не къадар пара масраф олды, оны анъламакъ керексинъ!
Ёлчы мукъайт ве адеттеки киби юшмакъ джевапланды:
— Койлю — сачы-сакъалы агъаргъан адам, факъыр. Онынъ бир парча сачылгъан еринден башкъа ич бир шейи ёкъ. О, эки афтадан берли сув аламай. Не къадар чекишти, факъыр, онынъчюн де мен онъа сувны бердим, онынъ тешеккюрини къазандым.
— Аферин! Чокъ яхшы! — деди мыскъылнен кулип, Ярмат. Алтын алма, тешеккюр ал, деген аталар сёзю бар дейлер. Лякин бир тешеккюр ичюн хызметинъе зарар кетирмек олурмы?
— Биз бир аз сонъ суварсакъ къыямет къопармы? —  деди дарылгъан киби Ёлчы.— Бир шей олмаз! Лякин о факъырнынъ бутюн сачувы янып-гъайып ола биле. Факъыр бутюн хорантасынен берекетни беклей, лякин даа корюнген шей ёкъ. Эгер берекет олмаса, бала-чагъасынен берабер ач, чыплакъ къаладжакълар... Бизге сув эр вакъыт бар, етер, лякин факъыр койлюнинъ онъа  ихтияджы пек буюк, буюк...
Лякин Ярмат тынмады, теслим олмады:
— Бугуньки куньде сув тансыкъ, азгъана эвельдже суваргъанымыз яхшы, сув аз. Бай агъам бу ерге чокъ пара тёкти.
Ёлчы индемеди, бир шей айтмады, кусюк чырайнен юзюни кенаргъа чевирди.
Факъат, хызметчи къашкъарлы Алиахун чыдаялмай,  агъызына янъы аткъан насыны чыкъарып-тюкюрип, тюк рюклерини сакъалындан сыйпап-сыйпап, ачувнен Ярматкъа шойле деди:
— Сизни бай агъам, гъалиба, яхшы толдургъан. Сув — Алланынъ барлыгъы. Оны бутюн халкъ бир ольчюде алмакъ керек. Мен беллесем, байнынъ памугъы сувны эр кеснинъкинден зияде ичип турмакъта.
— Аферин, Алиахун, сёзюньде бир янълышлыкъ олса, мени Алла урсын! — деп къычырды башкъа бир хызметчи.
Инат Ярмат теслим олмагъа истемеди, мыдырдана, сёйлене берди. Бутюн вакъыт башыны асып, тынч отургъап ыргъат Шакъасым бирден мучесини догъуртты ве Ярматкъа тикиле берип-бакъып къалтырагъан сеснеи сёйлемеге башлады:
— Мирзакаримбай бизден ич бир вакъыт зарар корьгени ёкъ. Памукъ берекети йыл-йылдан арта, къазанычы да ашып-ташып тура. Ойле олмаса, бай памукъ сачувны кеткен сайын арттырмаз эди. Мына, Хакимбайвачча бутюн джиангъа нам бере. Не ичюн? Инсафнен айткъанда, Ярмат ака, бизге ошагъан хызметкярларнынъ кемиклери чыкъып къалды. Бутюн нам ве пара бизим кучюмизнен къазаныла. Озюнъиз билесиз, мен дёрт йылдан берли мында ишлейим, раатлыкъ недир, бильмейим, башымы иштен котермеге чарем ёкъ. Лякин аля даа бир чапаным-халатым эки дане олмады. Аля даа яз-къыш бир чифит чарыкъ кийем. Мына къадыным тёшекте ятып къалды, ястыкътан башыны котермеге чареси ёкъ. Джебимде де десенъ, бир татлы аш даа ёкъ, алып агъызына бир шейлер къаптырмагъа. Эбет, бай берир, лякин борджкъа... Амма биз энди онынъ борджынынъ дадыны билемиз... Эр шейни сынадыкъ... Борджкъа баткъанджек, ач-чыплакъ тургъанынъ яхшы... Къадынымны да агъыр иш йыкъты, факъырлыкъ йыкъты. Лаф эткенде, Ярмат ака, буларны козьге алмакъ керек.
Эр кес бир нефес сусты. Эр кес озюнинъ ярасынынъ агъырысыны дуйгъан киби олды. Шакъасым еринден турды, халатынынъ этегиндеки тозны къакъып, кетменини омузына атып, артына айланып бакъмай озь чалашына догъру адымлады. Ярмат да бир аз, онынъ сёзлеринден тесирленген киби олды. Шакъасымнынъ артындан бакъып къалды ве:
— Эр алда ынъранмакъ ве азапланмакъ яхшы дегиль, эр барлыкъ-инсан башына язылгъаныны сабырнен корьмек-кечирмек керек. Юкъарыдан ойле язылгъан. Дюнья ойле яратылгъан...— деди.
Бу Ярматнынъ эр вакъыт айткъан ве кутькен къаидеси эди. Бу къаиде оны акъикъий омюрге къайтарды. О, созулды, тютюн къутусына узанды ве эр вакъыткъысы киби, эмир этиджи сеснен, шойле деди:
— Ёлчы, чырагъым, давран, сувны тезлештир!

### 2

Язнынъ къувети-кучи кетип, ава бир аз салкъынлашса да, ельсиз куньлерде кунеш ойле къыздыра эди ки, аля даа инсаннынъ башындан коктен алев тёкюльген киби ола эди. Манълайыны-башыны явлукънен багълап, белине къадар чыплакъ алда кетменини алмакълы-салмакълы котерип-урып чалышкъан Ёлчынен ян-янаша ишлеген Алиахун, тёгерек-кенъ къара юзюндеки терини сюртип, терен нефес алды ве:
— Къурсакъта бир шей къалмады! Артыкъ къуветим битти, бус-бутюн кесильдим, Ёлчы—пельван! Ярмат, гъалиба, бизни ачлыкътан ольдюрмек истей,— деп сёйленди.
— Даа баягъы вакъыт бар, Ахун.
— Ёкъ, вакъыт отди, къурсагъымнынъ озю, яхты саат, эр вакъыт догъру костерип тура.
Ярым саат даа чалышкъан сонъ, Ёлчы Ахуннен берабер кене кетменлерини омузларына урып, тарладан чыкътылар.
Бай топракъларынынъ усть тарафында юксек бир оба— байыр бар эди. Онда джида тереклери осе. Мына бу ер, хызметчилернинъ ве ыргъатларнынъ яшагъан ери эди. Бу ерден байнынъ бутюн памукъ тарлалары корюле. Беш джида тереги бу ерде яхшы талдалыкъ япа, куннинъ не къадар сыджакъ вакъыты олса-олсун, агъыр кетмен ишинден сонъ, янып-пишип, болдурып-талып бу ерге кельген хызметчилерге ве ыргъатларгъа озь салкъыныны берир эди.
Алиахун эм ёргъаны, эм де халаты олгъан бир чул парчасыны джида путакълары арасындан алды, отлар устюне тёшеди, аякъларыны узата берип, къолларыны — ястыкъ ерине башыны тюбюне къойып, созулды. Бир къач дакъкъадан сонъ турып, кирленген, ягъланып къалгъан тахиеси ичиндеки тийрельген инесини алды, къайдандыр ип тапып инеге кечирди ве ямавлардан бир ери корюльмеген кольмегини кенеде ямамагъа башлады. Ёлчы онынъ янында тизлери устюне чёкип, «чебер устанынъ» япкъанына бакъып сейир этти. Чалттан оларнынъ янына къыргъыз йигити Ораз ве башкъа хызметчилер ве ыргъатлар да топландылар. Эписи анда-мында созулып яттылар. Базыларынынъ бир лаф айтмагъа чарелери къалмагъан, болдурып, юхусырап ята эдилер. Ораз эр куньки киби, боюнджа джида терегине таянып озю ясагъан кичкене сазыны чалмагъа башлады. Ёлчы эр кестен зияде бу къыргъызны севе эди, онынъ саз чалгъаныны зевкъланып динълей, эксери геджелери онынънен субетлеше эди.
Бундан секиз йыл эвель, о, он еди яшында бир осмюр экен. «Къаркъарапгъа къатнагъан бир бай йыллыгъына секиз кумюш берип, Ташкентке алып кельген. Байда учь йыл ишлеген. Эр бир тюрлю эзиетлерге къатлангъан олса да, онынъ котегине даянып олмагъан, ватанына къайтмагъа бир йыл вакъыт даа къалгъанда, ондан кеткен ве зенгин бир топракъ саибине ыргъатлыкъкъа кирген. Бу зенгинде де эки йыл ишлеп, кене кетмеге меджбур олгъан. Сонъ, кене башкъа байларда ишлеп юрген. Ватанына къайтмагъа имкян тапалмагъанындан, ниает, кечкен сене, Мирзакаримбайгъа ыргъатлыкъкъа кирген. Устю-башы кир, йыртыкъ-мыртыкъ олгъанына бакъмадан, озю дюльбер, шенъ ве адам север бир яш эди. О, озьбекче ойле бир темиз лаф этер эди ки, эгер онынъ козьлери къысыкъ, кичкене олмаса, ич бир кимсе оны къыргъыз беллемез эди.
О, Алиахуннен шакъа этмеге пек севе эди. Сазыны чертип-чертип, бир шейлер айтып, ташлай эди.
— Алиахун, эпимизге къартийчик керек эди, яхшы олды, озюмизнинъ ичимизден чыкъты. Меним штанымны да ямап берирсиз да-а!— деди шакъанен къыргъыз.
Кетмен тутмагъа алышкъан къаба къоллар, инени тутмагъа алышмагъанындан, о инени анда-мында санчый, балабан-балабан коклей ве Оразнынъ шакъасына къыскъакъыскъа джевап берип ташлай.
Сен даа къундакъ баласысынъ, штансыз, бир кольмекнен юребер...— къашкъарлы ямавны бир уджуны къатлады ве кене девам этти: — Ямамасанъ кольмегинънен сагълыкълашаджакъсынъ, факъырлыкъ-ёкъсузлыкъ инсанны мемлекеттен-мемлекетке айдай... Бездим энди бу кочювлерден, бойле омюрден! Тунъульдим! Беш-он кумюш топлар да, усть-башымны чырмарда, юртума къайтырым, деп тюшюнген эдим. Лякин аля даа ниетимден узакътам. Гъарип, факъыр олсам да, озь юртумда элиме ине тутмагъан эдим! Ич бир вакъыт валлаи-билляи! Анда меним гульге ошагъан къадыным къалды... Эй, вах, меним къазалы, хаталы, белялы башым! Къызыл гульдай...— Алиахун манълайына таре деп шамарларынен урды, сонъ кене девам этти:— Эгер хатрыма кетирсем, юрегим къанлар ичинде къала... Я Ораз бай, сени чёллерден бу ерге насыл еллер алып кельдилер? Анда кимлеринъ къалды?
Ораз шакъылдап кульди де:
— Керчектенде, сенинъ къадынынъ бармы? Ёкъса, бу, тек уфюртмеми? — деди Ораз Алиахунге:
Алиахун: «Мен ялан айтаджакъ адамгъа ошайдырым даа»— деген киби, дудакъларыны къыйыштырды да Оразгъа бакъып:    
— Айтдым да мен санъа, шашкъын, къырмызы гуль киби..! Къашгар къызларынынъ ве яшларынынъ эписи пишкен, ал-янакъ алмалар кибилер. А—а! сен бу шейлерден не анълайсынъ, чёль баласы...
Ораз кене де кульди.
— Меним чёлюм сенинъ бинъ шеэринъден яхшы, Ахун! Бизим къызларымыз да джильвели, шенъ ве назиклер! Къыргъыз къызлары назлы сёзнен, джильвенен, кулишлеринен йигитнинъ кокрегинде атеш якъалар, юреклерини ирителер. Мен чёльде эр кунь къызлар, келинлер арасында юре эдим. Яш олсам да, севген къызым да бар эди. Пек дюльбер къыз эди! Йырлай эди! Энди бельким акъайгъа чыкъкъандыр, бала-чагъа саиби олгъандыр... Мен аулдан кетеджек акъшамы чёльге чыкътыкъ, экимиз танъ аткъанджек анда къучакълашып отурдыкъ. О агълады. Мен де агъладым. Къалмагъа мумкюн дегиль эди, энди бабам мени байгъа ыргъатлыкъкъа саткъан эди. Акъчамы алгъан эди. Къорантагъа ашамагъа, киймеге керек...
Ораз башыны саллады, кийиз шляпасыны энъсесине тюшюрди, сонъ:— Айды, Ахун, сен — Къашкаргъа, мен исе — Къаркъарагъа... Кеттик!
— Джаяв-джалкъымы, дели!? Пара ёкъ...
— Бутюн меселе акъчада-парада этсен, Ахун,— деди ташкентли бир индемез ыргъат, сёзге киришип,— мен дюньяны доланмадым, корьмедим, лякин акъ падишахнынъ бутюн падишалыгъыны корьдим... Бир вакъытлар сербест юрьген йигитлерге къошулгъан эдим... Эвсиз-баркъсызларгъа эки дюнья бир адым. Шах-Машрабта ойле яшагъан. Акъшам бир шеэрден чыкъса, саба энди башкъа бир шеэринъ къапусындан кирер экен.
—  О адам эрен-эвлиялы экен,— деди, элинде къайнагъан къара къуманынен келип еткен Ярмат,— Шах-Машраб ёлгъа чыкъкъанда, Алланынъ къудретинен ёлнынъ устю тартылып, ёл къыскъара экен.
— Я меним ичюн ёлнынъ устю не ичюн тартылмай, не ичюн къыскъармай!? — деп, къычырып йиберди Ораз.
— Бу заманда ёллар, ялынъыз парасы олгъанлара къыекъара — деп девам этти кене шу хызметчи.— Мен чокъ ерлерни кездим. Байгъа, меселя, бош сахрада да, дженнет, лякин факъыргъа... Сизлер экинъиз де озь ватанларынызны макътайсыз. Сизлер анда токъ олгъан олсанъыз, биринъиз бу ерге кельмез эдиньиз! Догъру дегильми? Мына, мен, ташкентлим. Бундан не файда? Парам олса, къайда олсам-олайым, ишимни япам. Энди отуз дёртке кирдим, аля даа эвленмедим. Къадын корьсен башымдал эсим кете! Гъарип къарт анам манъа къадын къыдыра-къыдыра къурып-къатып къалды, янып якъылды. Къайсы къапугъа баш сокъса, сорай экенлер: алышверишчими, багъ-багъчасы, уйи-баркъы бармы? Хызметчилерни, ыргъатларны абур-чубурнен огърашкъанларны шимдики заманда инсан ерине биле саймайлар.
— Шашмагъа шей ёкъ. Алыш-веришчилер — юртнынъ чичеклери сайылалар, къардашым!— деди Ярмат.
— Я бизлер юртнынъ тикенлеримизми?— деди Ёлчы.
— Къана чай ичейик, иш беклемей, акъшам лакъырды этерсиз, агъыз, къулакъ сизлеринъки,— деди Ярмат. Чувалдан ясалгъан дастарханны ерге, ортагъа тёшеди. Алиахун еринден турды, кенъ, тюклю коксюни къабартып керилъди, пармакъларыны шыртылдатты ве сюзюлип яткъан узакъларгъа-уфукъкъа козьлерини атып, янгъыравукъ сеснен юксек котерип бирден йырламагъа башлады:

Мен сеферге чыкъкъанда,
Ярем къалды къапуда.
«Яр, не вакъыт къайтырсынъ»
Деп агълады артымдан.
Бир кунь оны корьмедим,
Умюдимни кесмедим,
Корерим деп бекледим,
Къалсам эгер сагъ-эсен.

Адамлар джанландылар. Ахуннынъ сесини макътадылар, йырыны бегендилер.
Лаф-лаф, чай ичип башладылар дегенде, бирден, тереклер артындан, окюрип-агълагъан давуш ишитильди.
Отургъанлар, айретнен, агълав чыкъкъан тарафкъа айландылар. Козьлери агълавдан къызаргъан Шакъасым пейда олды. О, бугунь ишке чыкъмады, чалашта, хаста къадынынынъ янында отурды.
— Меним дертлим бутюн омюрим бою чекишкен сырдашым вефат этти!.. Шимди меним къолумда джан берди. Ах, яндым!
Мейданлыкъны мезар тычнлыгъы басты. Эеджандан эр кеснинъ тамагъы тыкъылды. Агъызларындаки отьмекни не ютмагъа, не де чыкъарып ташламагъа джесаретлери къалмады. Бир дакъкъа къадар созулгъан сукюнетден сонъ, Ёлчы, Алиахун ве башкъалары Шакъасымге тазыяларыны бильдирип, онынъ бир аз гонълюни алмагъа тырыштылар.
— Тез ана-бабасына хабер этинъ,— деди Ёлчы.
— Бичаренинъ ич кимсеси ёкъ, оксюз къыз эди. Биз экимизде эвсиз-баркъсыз етим эдик,— деди Шакъасым.
Шакъасым кене окюрип-агълап йиберди. Сонъ, козь яшларыны зар-зоруна токътатып, Ярматкъа ялварды:— Бай бир къач кумюш бермез экенми? Бу куннинъ сыджагъында къалдырмакъ олмаз. Акъшамгъа къадар озь мекянына алый кетип къояйыкъ. Чалашта, ондан да гъайры, яш бала янында, джеседни сакъламакъ агъыр...
— Бугунь пек сыджакъ, ярынгъа къадар къалдырмакъ мумкюн дегиль,— деди Оразда.
Ярмат мушкуль алгъа къалгъан адам киби, башыны саллады, кичкене, сийрек-сандыракъ тюклю сакъалыны сыйпады:
— Бай шеэрде,— деди о адамларгъа бакъып,— мен шеэрге барып кельгендже — кунь битер. Бугунь комип етиштирамамыз.
Ёлчы мемнуниетсизликнен сёйленди:
— Эвде, эвдекилеринде де пара ола, мен билем, бардыр.
— Билем, къадынында бар, лякин о пек къытмыр. Кефинине берсе биле балабан шей.
Алиахун къолуны котерип къычырды:
— Бир бичаре достумызны борджкъа далдырамызмы?
Адамларны бирер-бирер козьден кечирип, девам этти:
Олюни коммек къыйын шей дегиль, озюнъиз билесиз, масрафлар сонъ чыкъар. Аркъадашымыз бойле бир агъыр вазиетке къалгъанда, биз онъа ярдым этамаймызмы?!—деп сесленди Ахун. Олюни коммеге чокъ шей керекми? Мезар къазгъангъа эки кумюш, моллагъа эки кягъыт, ювгъангъа бир кумюш — ве тамам!
— Аш-сув бермесек олмаз, Алиахун агъа,— деди Шакъасым,— заваллы бу дюньяда не корьди, яшайышы яшайыш олмады, бир кунь къуванч корьмеди, ольген сонъ гонъюлю къувансын...
— Аш-сувны сонъ берирсинъ!— деди Ахун, адамларгъа аркъасыны чевирип. Сонъ, эскирген халатынынъ джебилерини къарыштырды, ичинден шатырдагъан учь кумюшлик кягъыт акъчаны чыкъарды, мейдан ортасына атты.
— Мына бу — меним иссеме тюшкени...— деп къашгъарлы еринден турды, къайдадыр айланып кетти.
Алиахуннынъ юрек титреткен арекетинен эр кес гъурурланды. Ярмат башыны саллады: о, къашгъарлы бу акъчаны байдан одюнч алгъаныны яхшы биле эди.
Къыргъыз Ораз бель явлугъыны чезди, тертипнен байлангъан бир кумюшни чыкъарды (ким биле оны не вакъыттан берли сакълар эди), яваштан Ахуннынъ учь  кумюшлиги янына ташлады.
— Эр кеске акъча керек, онсыз мевталар биле джыйылмайлар!—деп кокюс кечирди ташкентли хызметчи ве штанынынъ къушагъына асылгъан беяз, кичкене торбачыктан кумюш ве бакъыр акъчылардан сайып бир кумюш ташлады..
Эгер бу дакъкъада Ёлчынынъ акъчасы олса эди, о эписини берир эди. Лякин онынъ бир тотлы капиги биле ёкъ эди. Йигитке адамлар, аркъадашлар огюнде пек агъыр кельсе де, о, оларны къучакълап опеджек дереджеде эди. Саде, бойле бакъкъанда, къаба адамлар, онъа бу дакъкъасы, дюньяда энъ мераметли, энъ ачыкъ гонъюлли адамлар олып корюльдилер.
Ярмат мейданда яткъан акъчаларны алды, авучына сыкъты.
— Къалгъан бутюн кереклерни мен устюме алам, кефинликни ве абур-чубурны мен озюм тапарым. Сиз чай ичювни битирип, ишке башланъыз. Сен, Шакъасым, чалашкъа кет. Мен чалттан къайтырым, якъын-буджакъта олгъан къадын-къызларны топларым. Оларсыз бу ишии битирмек мумкюн дегиль. Шакъасым аркъадашларына:
— — Мен сизнииъ мераметинъизни обир дюньяда биле унутмам! Лякин мумкюн олса да, мен сизге сизнинъ къара куньлеринъизде дегиль де, тойларынъызда ярдым этсем!— дёди де, чалашына таба адымлады.
Акъшам емегинден эвель, къаранлыкъ чёке яткъанда, хызмётчилер ве ыргъатлар тиз чёкип, къолларыны къавуштырып отурды ве башларыны эгильттилер. Елчы, яшлыкъта, анасы окъугъанда огренип къалгъан бир ясинни ози бильгени киби, окъумагъа башлады. Окъуп битирген сонъ, эр кес къолларыны керип-котерип мерхумнынъ гонъюлини шифаладылар. Емек вакъытында ич кимсе бир арткъач сёз биле айтмады, ялынъыз бир хызметчи шойле деди:
— Темиз гонъюллю — ачыкъ къалипли къадын экен... Топракъ енгиль къазылды, онынъчюн кенъ, терен багърыны ачты...

### 3

Кунеш чокътан къонгъан. Ер юзюнде къаранлыкъ чабикликнен къоюлашты, ава салкъынлашты, кокте йылдызлар даа ярыкъ янып башдадылар.
Ёлчы джида тереги тюбюнде мейдангъа пиченни чокъча джайды, устюне халатыны тёшеди, ве колларыны башы тюбюне къойып, ятты.
Чёль ишлерининъ энъ къызгъын вакъытлары кечти, вакъытынджа ишке алынгъан хызметкярджылар кеткен  эдилер. Памукъ тарлаларында, памукъ джыйылгъангъа къадар Ёлчыден башкъа ялынъыз Шакъасым ве Ораз къалдырылгъан эдилер.
Шакъасым, иштен сонъ, бир ерде эгленмей, чалашына кетти. Къыргъыз Ораз исе, тиз устюне чёкип, джида терегине таянъган, сазынен эгленир эди.
Юкламагъа яткъан тынч гедженинъ агъыр ве тыныкълыгъында сазнынъ сеси даа пек аджыныкълы эди. Елчы хаялланды:
Бир къавал олса да, Елчы де чалар эди... Тувгъанлары ичюн олгъан бутюн асретлигини, къайгъысыны йырнен сёкер эди, бутюн гонълюни чезер эди...
Къавал акъкъында хаяллангъан арада, истер-истемез дайысынынъ къызы Нуриниса ве о куньки корюшюв акъылына кельди. Нуриниса онъа япышкъан вакъытта, индже, йипек антерининъ астындан онынъ юреги насыл чапалангъаны, сонъ Ёлчы онынъ янындан насыл къачып кеткени — эписи, бутюн вакъиа инджеликлеринен онынъ хаялында джанланды. Ёлчы кулюмсиреди: «Ойнакъ... эглене...» О, шимдиге къадар Нуринисаны эслеп бакъмагъан эди. «Бу ийлекяр къыз, бош къыз. Мени юректен севмей. О яссырап къалгъан. Онъа оюн керек... Мирзакаримбайнынъ къызынен меним алякъам бир ерге сыгъмагъан шей...» деп ойланды. Ёлчы. Амма къальби башкъа бир къызнен толып-таша эди. О, Ёлчы кунешнинъ алеви тюбюнде чомулып, кутюклер чыкъаргъан вакъытда, корьюльген джарты калошлы, узакътан онъа бакъып къалгъан гузель къыз эди!
Ёлчы шимди, Нуринисанен олгъан корюшювни хатырлагъанда, кене де о къызны анъды. Онынъ назик юз сымасыны козь огюне кетирмеге тырышкъанда, озь-озюне «Кимнинъ къызы экен? Онынънен бир даа корюшмек сыра келир экенми?» — деп тюшюнди.
— Шакъасым кене де анаша иче,— деп ташлады Ораз, сазыны токътатып,— дуясынъмы, бутюн тарланы сасытды... вай, вай... туф!
Салкъын акъшам ельчиги, ашагъыдан, Шакъасымнынъ чалашы тарафтан эсе, юрек буландыыджы къокъу кетире эди.
Ёлчы Ораз тарафкъа айланды:
— Башта да иче эдими? Не ичюн иче экен, бу джинабет шейни?— деп соради.
— Ким биле оны... Онъа агъыр. Фокъырлыкъ-ёкъсузлыкъ. Булар етмеди, онынъ устюне къадынындан да марум къалды...
— Нафиле япа Шакъасым ака бойле. Анаша бир кунь онынъ башына бир беля кетирир.
— Бугунь дегиль — ярын къыш басар, Ёлчы, о вакъыт о, яш баланен къайда бараджакъ, къайда сыгъынаджакъ?
Наша онынъ ал-эвалыны тузетмез! Къыйынлыкътан къоркъмакъ керекмей. Джесюр олмакъ керек. Догъру ёл— мына бу.
Экисиде бираз тындылар.
Къаранлыкътан бир атлы келип чыкъты.
— Мындасызмы? Ишлер насыл? — Ярматнынъ сеси янъгъырады.
Атны терекке багълап, Ёлчынынъ янына келип отурды. Оразгъа бостандан бир къарпуз алып кёльмесини теклиф этти. Ораз кеткен сонъ, Ёлчыгъа янъы хабер, даа догърусы, байнынъ янъы эмирини бильдирди:
— Ярын Тантибайваччаларгъа кетемиз. О киши байымызнынъ киеви ола. Пек джесюр адам! Корьсенъиз озюнъиз де айретте къалырсыз. Асыл ады Мир Исхакъбайвачча, Танти исе онынъ лагъабы. Сизни о ерге алып барам да, озюм къайтам.
— Мен анда чокъ вакъыткъа къаладжагъыммы?— деп бираз шашмалапча, сорады Ёлчы.
— Ё-ё-къ... бир къач кунъ ярдымгъа бармакъ керек. Ерлери мында якъын. Бизимкинден текаран ашагъыда къала... Байымызнынъ эмири, къардашым.
Ёлчы разы олды. Ораз, къайдандыр балабан бир къарпуз кетирип, Ярматнынъ огюне къойды.
— Ашанъыз,— деди о Ярматкъа мыскъылнен ишарет этип,— бизге бойле шейлер кечмей, къурсагъымыз давул чала, ач...
— Не, ашайыт биттими ёкъса, къазан асмадынъызмы?
— Къазан къайнамагъа сиздже, сувдан гъайры башкъа шейлер керекмейми? Ёкъса ягъны ашкъабакътан эзип чыкъарайыкъмы, Ярмат ака? — деп кулюмсиреди Елчы.
Ярмат тынды. Бир шей айтмады. Эр вакъыт макътангъан пычагъыны къынындан чыкъарып къарпузны кесьти. Ярысыны озюнинъ огюне чекип, экинджи ярысыны Ёлчынен Оразнынъ огюне сюрди.
Гедженинъ тынчлыгъыны бирден даре ве даул сеси бозды. Ярмат пычагъынынъ уджуна санчылгъан къарпызны агъызына къапмай динъленип, къатып къалды. Сонъ:
— Бу Тогъдан-чавандознинъкинде дегильми, Ораз? — деп сорады.
— Эбет, онда.
— — Чавандоз, олмайджакъ, яшайышнынъ къадрини биле,— деди куньджюликнен Ярмат.— Тогъан-чавандоз дегенимиз ойле бир адам ки, Ёлчы, бутюн омюрини улакъ чапывунда, тойларда, эгленджелерде кечирди. Бир къач кере къабургъалары, бели, аякълары сынгъан, бети-козю яра толу. Эписи — улакъ талашында. Къыркъ досту бар. Оларда онъа ошайлар, юреклери атешли адамлар. Ярмат кене динъленип бакъты:— Оларда... 
— Пек зенгин олса керек, гъалиба,— деди мемнуниетсизликнен Ёлчы.
Ораз тасдыкълайыджы джевап берди:
— Ер-сув чокъ, хызметкяр ондан да чокъ. Эр куни базаргъа беш-он араба юк алып бара... Я онъа даа не керек? Мен оны яхшы билем. Эски байынынъ досты эди. Хызметкярлары ашкъа шикяет этмейлер, лякин чавандознынъ ачувы чыкъмасын, эр кесни ура — яшыны да, къартыны да. Онынъчюн ыргъатлар онда чокъ вакъыт чалышмайлар...
— Балабан копек, десенъ,— деди Ёлчы.
Джыйын даа зияде кескинлешсе керек, даренинъ думбулдысына онларнен адамларнынъ къычырувларыда къошулды.
Ярмат къарпузны ашап битирди ве апансыздан теклиф этти:
— Барамызмы? Догърусыны айтсам, къанатланыпучып кетмеге азырым.
— Пирнич арасында тюй, олып корюнмемизми? — деп итираз этти Ёлчы.
— Сен барасынъмы, Ораз?..
— Ёкъ!
— Ёлчы, юр барайыкъ, къардашым, манъа аркъадаш олурсынъ! Бир четте отурып бакъар, сейир этермиз. Къыргъызгъа бир саз олса да ете, онъа башкъа шей керекмей. Ашыкъма, мен оны бир кунь урып сындырырым...— Ярмат еринден турды, Ёлчынынъ къолундан тутып тартты.
Джыйын олгъан ерге баргъангъа къадар, оларгъа къаранлыкъта баягъы ёл юрмеге керек олды. Чалгъы ве джыйын шаматасы якъынлашкъан сайын, Ярматнынъ сабырсызлыгъы арта берди.
Араба къапулардан киргенлери киби о Ёлчыдан айрылып, эллерини кокюсине къачлап, башыны азгъана ашагъы саркътып, чабикликнен азбарнынъ теренлигине синъип кетти.
Азбар ичинде, ярыкъ мейданда, Ёлчы, бир бакъышта козьге чарпмагъан юксек бойлу, арыкъ бир адамны корьди. Бу — чавандознынъ озю эди. О, кокюсини къабартып, менлигиии косьтермек макъсадынен онъ омузуны котерипче берип, укюмдарлыкъ эте, чокътан чокъ хызметкярларына де о, де бу косьтеришлерни япа. Ярмат селямлашмакъ ичюн къолуны чавандозгъа узатты, лякин къолу авада саллапып къалды. Киббар чавапдоз янъы мусафирлерни корьмеген олып, кечип кетти. Лякин Ярмат ич сыкъылмады, бойнуны соза берип, адамлар ичине сокъулды, озюне бир ер тапып отурды, енълерини чермеди, эр кеснен берабер, дареге зиль туткъан киби, къолларыны урмагъа башлады.
Ёлчы мусафирлерге ве башкъа сейирджилерге къарышмагъа истемеди, аякъ устюнде къалын сельби терегине таянды, отургъан адамларнынъ башлары устюнден, огде олып кечкен эгленджени бакъа берди.
Эглендже-джыйын эр вакъыткъысы киби, шаматалы,  гурьдели ве кийик сеслернен-къычырувларнен кечмекте эди. Юзлернен адам бири-бирлерине сыкъ-сыкъ тёгерекленип ерге отургъан, дерсинъ, инсан зынджыры мейдангъа кетиргенлер. Оларны аякъ устюндекилери къаплап алгъанлар. Мында балалар, баягъы яшындаки йигитлер ве атта къартларда бар эдилер. Олар этрафтаки азбарларданэвлерден кельгенлер.
Сурнайджылар ве дареджилер терлеп-пишип, озьлерини унуткъан киби, бутюн къуветлеринен чала, де дарелерни кок юзюне котерип ата, де тап ерге къадар эгиде ве баргъан сайын бинъ тюрлю марафетлер косьтерип чалалар.
Бу вакъыт сеирджилер арасында ойле аллар олып кечмекте эди ки, оны анълатмакънынъ чареси ёкъ. Эр тарафтан кучлю эль давушлары ве къарыкъ сеслернинъ вайгъарасы, эеджангъа кельген адамлар, озьлерини токътатмай кокреклерины ачып, юмрукъларынен ура берип, не богъазларыны, не сеслерни аджымай, баса-бас балли машалла къычыралар. Ортада, тёгеректе, он алты, он еди яшларында бачча оюнджы огълан ойнай. Яшнынъ юзю агъаргъан, индже ве дюльбер мучеси устюнде янъы, чешит ренкте ялтырагъан, бекъасам халат. Белинде йипек мавы къушакъ, о янбашлары устюне тюшюрилип байлангъан. Аякъларында юмшакъ мешин чызмалар. О, юмшакъ халлар устюнде енгиль ве сессиз учар-ойнар эди.
Этрафта чавандознынъ косьтергенлерини ерине кетирмек ичюн, хызметчилер, сес-шамата чыкъарып анда-мында чапкъалар эдилер. Тереклерге асылгъан балабан лампаларнынъ ярыкълары козьлерни къамаштыралар. Азбарнынъ бир кошесинде чатыр-чатыр сесленип атеш яна. Ондан чыкъкъан учкъунлар, ялынларнынъ узун тиллери къаранлыкъ гедженинъ пердесини кесип, кокке ынтылалар. Тереклернинъ талдасында енгиль атеш пердеси титрей.
Джыйыннынъ биринджи къысымы дарелернинъ чабиктен-чабик дымпылдыларынен, баччанынъ мейданны усталыкънен айланувы ве сейирджилернинъ кескин шапылдашларынен битти. Адамлар, къычырувдан къарылгъан ве къуругъан богъазларыны сувнен сылатмакъ ичюн, щу арада, азбар ичинде, анда-мында дагъылдылар. Бир къач дакъкъадан сонъ, мейдангъа дюльбер бир «къыз» чапып чыкъты. Дарелер эвелькисине коре, бир аз явашча-назик ве юмшакъча сеслендилер. «Къыз» омузларыны джильвели-джильвели ойнатып, къолларыны буюк назикликнен саллап мейданны додана. Онынъ устюнде узун, къырмызы ипек антер, къадифеден енъсиз кофта, башында шефтали тюс сары йипек явлукъ. Уфакъ-индже орюльген къара узун сачлар аркъасы устюне джайылгъанлар. Азачыкъ арекеттен, олар йыланчыкълар киби ойнайлар... Бу «къыз» демнеричик ойнагъан бачча эди. «Аммада усталыкънен кийиндиргенлер, шейтанлар», деди Ёлчы ичинден ве кене де буюк авесликнен ойнагъанына бакъа берди. Бирден, дивар тарафтан — динь! — деген кучлю сес азбарны сарсытты. Сес къулакъларны тындырды. Шамата къопты, адамлар секирип турдылар, бири-бирлерини итеклеп, бири-бирлерини басып-эзип, анда-мында къачыштылар. Мейданда бир къач адам къалды. Бачча — къыз, абынасюрюне сельбилернен сарылып алынгъан голь тарафкъа чапа. Онынъ артындан, элинде пыштавыны сыкъа берип туткъан, халатлы семиз адам джувура.
Хавуз тарафтан:— Атманъыз! Къуртарынъыз!— седасы янъгъырады.
Ёлчы бир кере атлагъанда пыштавлы тентекнинъ янына барды, пыштавлы къолуны къуветнен сыкъып, арткъа къайтарды. Пыштав тыныкъ бир сеснен ерге тюштю. Семиз киши сёгюнди, Ёлчынынъ элинден къуртулмакъ истеп, бутюн къуветини топлап ыдырынды.
— Сен кимсинъ? Сени де атарым! Экинъизни де бир мезаргъа къоярым! Йибер! — деп къычырыкълады ве пыштавыны алмагъа истеп чеккелешти.
Елчы оны яхшы эттирип тутты ве гольден четке чекип алып кетти. Шу арада, бир къач достларынен берабер чавандоз чапып кельди. Семизни ялвара-ялвара бир якъкъа алып кеттилер. 
Адамлар не олгъаныны даа анълап оламай, бири-бирилерннден сорайлар:
— Э-э... бу не, не олды?
— Баччагъа ачувланса керек, бир шей бегенмегендир даа. Озю де чалыкъ адым, эм коресизми, саргъуш...
— Эджели етмеген экен, бичаре бала сагъ къалды...
— Меним башым устюнден сызгъырып кетти. Дерсинъ топтан гюдюрдеп чыкъты.
Ёлчы къолуны белине къойып, сельби терегине таянып отура эди. Къайдандыр Ярмат пейда олды ве Ёлчынынъ къабургъасына ачувнен тюрттю де:
— Юр, кеттик! — деди.
Ёлчы онъа мугъайыпча бакъты ве онынъ артындан адымламагъа башлады. Бир къач дакъкъа олар тынч кеттилер. Сонъ, Ярмат асабийликнен:
— Адам олгъан адам бойле ишлерге къарышмамакъ керек! Бир ерде къавгъа-шамата чыкътымы — ташла къач. Ач къарыным — тынч къулагъым, дегенлер. Кимни къорчаладынъыз? Бир баччанымы? Я барып да озюнъизни аткъан олса?
— Ярмат ака, инсаф этинъ,— деди муляимликнен Ёлчы,— бир къутургъан саргъуш адам козюм алдында кишинн атып ольдюрмек истегенини коре турып, мен бакъып отурайыммы? Бу инсаниетлик дегиль. Догъру, джан татлы, эр инсан озь джаныны сакълай, лякин адамнынъ юрегинде башкъалары ичюн де аджынув олмакъ керек: керекли вакъытта къарышмакъ керек. О, бачча эм инсан баласы. Баба-анасы бельким, факъырлыкъларындан-екъсузлыкъларындан огъланчыкъны баччалыкъкъа саткъандырлар. Бельким о, анасыз-бабасыз, кимсесиз къалгъан оксюздир. Онынъ ичюн бу ёлгъа тюшкендир. Озюнъиз онынъ ойнагъаныны корип, шашып къалдынъыз, шимди исе, яманлайсыз... 
— Сен, Ёлчы, бу ерде кимнен тутушкъанынъны билесинъми?
— Ёкъ, ким о копек?
— Мына санъа! Билинъ: Тантибайвачча — дайынъызнынъ киеви.
Ёлчы шакъылдап кульди, сонъ Ярматкъа айланып:
— Ким олса-олсын!— деди Ёлчы. Мен онъа да яхшылыкъ яптым, белядан къуртардым. Сонъ, не япаджакъмыз, ярын оларгъа бараджакъмызмы? Ойлелери пек интикъам алыджы адамлар олалар.

Ярмат индемеди. О даа озь озюне кельмей, ачувлы эди. Ёлчы исе, аксине, озюнинъ бугунь акъшам япкъан ишинен хошнуд эди. Чокъ адамлар, онъа чавандознынъ азбары ичинде, сагъ ол айттылар, башларыны саллап тешеккюрлерини бильдирдилер. Барсын, Ярмат киби къоркъакъ адамгъа келишмесе-келишмесин!
Олар энди озь ерлерине къайтып кельдилер. Ёлчы ничей тёшеги устюне созулды. Узакътан, кене де, сес-шамата ишитиле эди, чавандознынъ азбарында эглендже девам этмекте эди.

### 4   

Вакъыт акъшам намазына якъын эди. Тантибайвачча тюневин акъшамки джыйындан ве саргъушлыкътан сонъ, бутюн кунь юкълагъан, шимдичик, эвнииъ ичерики азбар къапусындан тыштаки азбаргъа чыкъаятыр эди. Бир къач дакъкъалар, шишман-семиз, тёгерек къурсагъыны уфкъалай-уфкъалай азбар ичинде долангъан сонъ, гольде эль-бетини ювды, тапчан устюне созулды ве:
— Камбар, чилимни кетир!— деп ыргъатларынынъ буюгине къычырды.
Янъычыкъ иштен къайтып кельген Камбар, пек буюк усталыкънен япылгъан, бакъырнен къаплангъан ве йылымйылым йылтырагъан чилимни якъып, Тантиге узатты.
— Байым,— деди о,— адетиндже япкъан сербестлигинен,— биз бугунь яхшы чалыштыкъ, къайнатанъыздан кельген йигит чокъ яхшы ишледи.
— A-а, кельдими? Яхшы! Къайнатам ишнинъ тилинден анълагъан адам. Ыргъатларнынъ эписи яхшы чалышалар. Тек сен ашамакътан башкъа бир шей бильмейсинъ.
Камбар итираз этип, бир шейлер айтаджакъ олгъан арада, омузында кетмени, къатты-къатты адымлап кельген Ёлчыны корьди ве байгъа косьтерип:
— Ана, келеята,— деди.
Ёлчы Тантини тап узакътан таныды, лякин ичтеде урькмеди, кетменини диваргъа таяндырды, голь тарафкъа джесюрликнен ёнеди, элини-бетини ювды, бельбагъыны чезди, сабырнен эль-бетини сюрьтди ве ялынъыз бундан сонъ байваччанен селямлашты.
— Болдурмакъ бильме йигит, къана, отур,— деп байвачча Ёлчыны баштан аякъ козьден кечирди.
Ёлчы онынъ къаршысына кечип отурды. Тантибайвачча онъа джылмайып, нелердир окъугъан киби, башыны саллап:    /
— Тюневин акъшам эгленджеде олдунъмы? О йигит сен дегильсинъми? — деп сорады.
— Мен эдим,— деди Ёлчы.
Байвачча, дерсинъ тюневин акъшам япкъан къолайсызлыгъына пешман эткен киби, башыны саллады.
— Къуругъайды бу ичкиджилик деген мараз,— деп мыдырданды ве кулип йиберди:—ха-хах-ха... Бир кесек шамата чыкъардым.
— Байым, эр ерде бир къалабалыкъ-шамата чыкъарасыз. Асыл адынъызны «Шаматаджыбайвачча» къоймакъ керек экен,— деди кулюмсиреп Камбар.
Таити, дерсинъ, «сенде адам экенсинъ» дегендай, онъа тараф къолуны саллады да, Ёлчыгъа айланып, сёзюни девам этти:
— Байваччаны биринджи къуршундан алла къуртарды, экинджи къурушундан исе, сен. Атар эдим. Пек кейфли эдим.
Елчы олып кечкен вакъианы яхшы анълайджакъ олып:
— Я о бичарени не ичюн атаджакъ олдунъыз?— деп сорады.
Байвачча терен нефес алды. Ири, лякин къызыл, кичкене дамарларынен къаплангъан къара козьлерини къысыпча джевап берди:
— Бильмейим. Бильмем пиаланен узаткъан чайымны алмады, бильмем, къашларыны шай ойнатмады, не де олса, афакъанымны къозгъады. Айды, яхшы, кечмишке мазы дегенлер. Насыл, тиджаретлеримиз яхшымы?
— Пек яхшы. Хусусан, къартоп ве марков. Бол берекет алырсыз.
— Керчекми? Мына бу олмайджакъ къыйыш аякъ— деди, байвачча Камбарны косьтерип,— манъа баягъы ерге тиджарет сачкъан эдим деген эди. Озюм барып бакъкъаным ёкъ. Догърусыны айткъанда, о ишлерден анъламайым. Эр бир шейни онъа ышандым, къыйыш аякъкъа. Онынъ аякълары къыйыш, лякин эллери берекетли. Ич бир йыл даа ярамай берекет алмадыкъ. Догърумы, Камбар?
Камбар — шакъаджы ве лафазан. Керчектен де, юргенде бир аягъыны сюйреп ала. Айнеджиликнен кулип, сары тюс, сийрек тюклю къашларыны туюмлеп:
— Мирисхакъ ака, сиз мени мусафирлер огюнде яманламасанъыз яхшы олур эди амма. Къана, менимнен чапышасызмы?
— Чилимни тютюннен толдур, къыйыш аякъ. Шакъаны анъламайсынъмы?.. — Тантибайвачча Ёлчыгъа бакъты.— Керчектен де, аякълары къыйыш олас да, ельден чабик уча. Мен онъа шашам. Ондан да гъайры, шакъаджы. Эм яхшы чалыша. Бир айбы олса, о да — къыйыш — аякъ! Хах-хах-хах!
— Меним аякъларым къыйыш олсалар да, олар топракъны чичеклендирмеге ярдым этелер. Сизнинъ аякъларынъыз, байым, къыйыш олмасалар да бир шейге малик дегиллер, сиз ялынъыз чилим ичмеге ярайсыз!
Камбар Байваччагъа тютюннен толу чилимни узатты.
— Манъ ичинъ...
Тантибайвачча тютюн думаны ичине богъулып, думай арасындан, джнддийликнен сёйледи:
— Тайгъа мин де, шеэрге бар. Эки шише коньяк кетир. Чабик ол! Аскъар-пельван келеджек достларынен. Анъладынъмы?
— Эх-хэ, иш балабангъа ошай. Ишинъиэ онъ кельсин. Къазанычтан бельким манъа да бир шей чыкъар. Амма, тай эвде ёкъ, Мирисхакъ ака, кичкене чавандоз оны узакъкъа минип кеткен эди.
— Джуйрикке мин!
Шу вакъытда, янъы эгернен -эгерленген, манълайында боюнджакълар саллангъан, семиз, дюльбер къара тайнынъ чылбырындан тутып, азбаргъа он учь — он дёрт яшларында, бети кунештен кызаргъан бир арыкъ, яш йигит кирди. Бу яш, кичкене чавандоз, Тантибайваччанынъ огълу Абиджан эди. Огъланчыкъ озюни салмакълыджа тутмагъа тырышса да, эр бир арекетинде онынъ «эрке къозучыкъ» олгъаны корюлип тура эди. О, тайны Камбаргъа теслим этип, устюнинъ тозуны къакъып башлады.
— Огълум! Кимнинъки озды? — деп кулип къычырды бабасы.
— Таир-убчакнынъ джийрени. Тайчыкъкъаоныньнен чапышмакъ зор экен...
— Э-э, Абиджан,— деди джылмайып Камбар,— мен сени улакънен къайтырсынъ деп, белледим, къазанларны азырлайджакъ одып отура эдим, бош эгленджеденъ…
— Ашыкъма, Камбар, сенинъ азырлагъан казанларынъ даа керек олурлар...— деди киббарнен Абиджан.
— Азреталининъ дюльдюлини ич бир ат озмагъан, дейлер, китапларда шай язылгъан. Тай оссин. О, учкъан дюльдюльдай олур. Лякин улакъны алмакъ ичюн чавандоз олмакъ керек, акъикъий чавандоз олмакъ керек. Къуветли олмакъ керек, Абиджан къардашым!— деп Камбар тайнынъ эгерини бошатты ве къазыкъкъа багълады. Сонъ, байдан пара алып, башкъа аткъа минип шеэрге ёнеди.
Тантибайваччанынъ мусафирлери акъшам кеч устю кельдилер. Оларны пиченлик тарафтаки беседкаларгъа теклиф эттилер. Камбар шеэрден къайтып кельгенге къадар, хызметчиликни Елчы япты. Оны эр кестен зияде Тантибайвачча бездирди. Эр дакъкъа сайын беседкадан «чилим» деп къычырыр эди. Чилим Тантининъ янында тура. Лякин оны эр сефер тютюннен толдурмакъ керек эди. Байвачча чилимни бир кере чеккенинен кейфлене, лякин бир дакъкъа кечмезден кение талап эте. Камбар кельген сонъ, Елчы тапчан устюне авушты ве тозлу яйма устюне созула берип ятты. Бир къач вакъыттан сонъ, апансыздан, элинде энди сувугъан бир табакъ пилявнен, онынъ янына Камбар да кельди.
— Оюн башлагъангъа ошай... байымнынъ акълындан чилим биле чыкъып кетти, энди азгъана раатланмагъа мумкюн... деди Къамбар.
— Я о насыл оюн?— деп сорады Елчы.
— Къымар...— деди яваштан Камбар.
— Не дейсиз? Мусафирлер асылда ойле адамларгъа ошамайлар. Эписининъ башларында чалма. Дерсинъ моллалар.
— Я оюнджылар деп кимни саясыз?—деди, Камбар, агъызына биринджи кере авучнен пилявны тыкъып,— сокъакъта юрьген, кокреклери ачыкъ, беллерини экщер къушакънен багълагъан адамларнымы?.. Екъ. Акъикъий оюнджылар — чалмалы, сакъаллы эшанларнынъ огъуллары. Олар афталарнен ичкиджиликнен, оюннен вакъыт кечире, ве сонъ, джума эртеси, эр кес киби, джамиге баралар.
— . Тевбе!—деди Ёлчы,— эшанларда «гъарткам» деп ашыкъ аталармы, э?
— Олар карта да ойнайлар. Буда къымар сайыла. Даа десенъ, бу бир аз ярамайджа оюн. Э-э, даа бильсенъ де, олар насыл ичелер! Сахраларда юре-юре, арареттен янгъан девелер сувны ичкен киби юталар. Не олса-олсын. Тек ички олсун.
— Къыскъадан айткъанда, булар энъ ашагъы, башы бозукъ адамлар экенлер десе,— деди Ёлчы.
— Чилим, къыйыш аякъ!— деп оларнынъ лафыны Танти бозды.
Байнынъ къычыравукълыгъы Ёлчыны ачувландырып  башлады. «Санки о бичаренинъ ады ёкъ!— деген фикир кельди Ёлчынынъ хаялына.— Бу, энди, шакъа дегиль, байвачча оны адам ерине биле саймай».
Камбар авучуна алгъан пилявны табакъ ичине ташлады, секирип турды ве сес чыкъкъан тарафкъа чапып кетти. Керчектенде о яхшы чапа, асыл да топал демезсинъ.   
«Онъа хызметчи олып, аякъ устюнде чапып юрьмек агъыр олса керек,— деп тюшюнди Ёлчы.—Топал олгъаныны костермейджек олып тырыша, онынъ ичюн де, енъгильден чапмагъа огренип къалгъан...»
— Сиз мени беклейсизми? Алынъ-алаберинъ! Пиляв энди сувугъандыр. Алынъ-алынъ,— деди Камбар, кене къайтып Ёлчынынъ янына кельген сонъ,— байнынъ джеби бошагъангъа ошай, гъалиба,— деди о. Юрмей, корюлип тура. Бир йылдан берли енъилип-алып отура. Онынъ зенгинлиги ичюн бу даа бир шей демек дегиль, лякин сонъы аджыныкълы битеджекке бенъзей. О вакъыт онынъ козьлери ачылырлар, лякин кеч олур. Бойле масрафкъа ич бир тюрлю зенгинлик етмез, алтын дагълар биле хайыр этмезлер... Ёлчы, достым.
— Я сизнинъ байвачча ненен огъраша? — деп сораштырды Ёлчы.— Олгъан оладжагъыны масраф этип, ашап ичип отурамы?
— Ишими? — деп Камбар кулип йиберди. Пилявны ашанъ да, сонъ айтырым.
Табагъы бошамаздан эвель Ёлчы токътады, Камбар табакъны пармакъларынен сыйпап ялады, табакъны метке итеди, Ёлчыгъа якъынджа отурды ве икяесине башлады:
Ич бир тюрлю иши ёкъ... Бабасы ольгенине он беш пыл олаята, ондан берли бутюн ишлерини битирди. Меним эписинден хаберим бар. Мен мында дёрт йылдан берли ишлейим... Лякин шеэрде бир мааледен олгъанымыз ичюн, алыны-эвалыны эвельден яхшы билем. Байваччанынъ бабасы буюк бай эди. Мал-мулькни чокъ топлагъанджыйгъан эди. Бир къач тюкян, топракъ, сув, янъы шеэрде бир къач эв-азбар... Къарт ольди. Огълу ашап-ичип, терк этип битире ята. Ат чапувы, улакъ тартышмалары. джыйынлар, тойлар, арты кесильмеген чокътан-чокъ мусафирлер. Мында даа моллалар, имамлар, байлар, оюнджылар-къымарбазлар топланалар. Аш-сув. Ичкиджилик. Эр кунь — нарын, пельмен, пиляв... Мына, якъында шеэрге кочеджекмиз. Кимсин нелер олыр анда! Огълуны, озюнъиз корьдинъиз, бою бир къарыш, оны эвлендирмек истей. Къызчыкъ даа бешикте саллангъанда анълашкъанлар... Огълан да тыпкъы бабасына ошай. Не язмагъа, не сызмагъа биле... Бир къач айлар Хадрадаки рус мектебине къатнады, лякин сонъ, ташлап, къачып кетти. Баланынъ эси-гюджи ат чапувы, атларнен огърашув, озюне ошагъан бай балаларынен берабер эглендже акъшамларында юрмек. Къыскъадан айткъанда, баба-бала, къартбабадан къалгъан зенгинликни ашап-ичип, савурып яшайлар. Ишиткениме коре, бутюн зенгинликлеринден энди, учь пайдан бири къалмагъан, дейлер. Олар бу къалгъанында ельге уфурюрлер...
— Чилим! —  деп къычырды кене, къарыкъ сеснен, Таити.
Камбар икяесини больди, байваччагъа таба чапып кетти. Бир къач дакъкъалардан къайтып кельди ве яваштан:
— Ортада бир оба акъча. Эм эписи чытырдай. Эписининъ устюнде акъ падишанынъ ресими,— деди о.— Эслеп бакъкъан эдим, козълерим алакъ-булакъ олдулар. Бир эки данеси менде олса да! Къайда барсам, урьметнен къаршылап алыр эдилер. «Кель, буюр молла Камбар!»— дер эдилер. Амма шимди... «Къыйыш аякъ Камбар», «топал Камбар»...
— Байваччанъызны «Таити» — «джумерт» деп адландыргъанлар. Я сиз джумертлигини корьдинъизми, Камбар-ака?— деп сорады Елчы.
— Онынъ джумертлиги меним кибилерге дегиль,— деп джевапланды Камбар.— О, озючюн, аилеси ичюн, достлары-танышлары ичюн бир шей аджымай. Оны ашап-ичип юрген адамлар, оны «Тантиджумерт» деп адландыргъанлар. Лякин манъа ялынъыз аш-сув бере, устюм-башым йыртылып, эскирип, тюшеджек алгъа кельгенде, урба бере. Кимерде бир, акъча да истеп алам. Лякин акъчагъа кельгенде пек къызгъаныч. Билесизми, эльнинъ къолундан къуш да тоймай экен, дегенлер, о якъ-бу якъ айланмасань, бите-ките, уча кете... Камбар, терен нефес алды...— Ах пара! Эки десатина ер алып олсам, аз олсын яхты олсын дегенлери киби, шекердай ишлер япар эдим, амма. Озюнъиз кординъиз, не къадар ерге тиджарет сачтыкъ. Бир озюм!.. Эр йыл байгъа онларнен араба берекет джыйып берем. 
— Бирлери чалышалар, сачалар, амма башкъалары — берекетни алалар,— деди Ёлчы. Эльбетде, топрагъынъыз олса, эмекде сизни, берекет де сизни. Акъча топланъыз, Камбар-ака, озюнъизге топракъ алынъыз,— деди Ёлчы.
— Оладжакъ шейми! Бир капик биле бир ерге ташламакънынъ-арттырмакънынъ чареси ёкъ. Ыргъатнынъ къазангъаны озюне етмей. Лянет олсун байлар босагъасы! Лянет олсун! Оны ич бир вакъыт атлап-кечип оламазсынъ.
Шу арада байваччанынъ къалтыравукъ-ачувлы саргъуш сеси янгъырады:
— Эй, къыйыш баджакъ, «илядж»-дан алып кель!
— Мусаласкъа невбет кельдими? — деп сорады Елчы.
— Эшанларнынъ башларыны шишеге сокъарым, шимди,— деп куле-куле, Камбар къаранлыкъта ёкъ олып кетти.
Елчы кийиз устюне ятты ве атнынъ эгери устюне къойылгъан тар ёргъан парчасыны устюне япты. Бурунына тер ве дым сасыкълыгъы кирди. Саргъушларнынъ шаматасы ве чешит тюрлю сеслер онынъ юкъусыны къачырды. О, бир тарафтан дигер тарафкъа пек чокъ кере айланып алып отурды, ве мына-мына козюм юкъугъа кетти дегенде, башы устюнде Камбарнынъ пышылдысыны ишитти:
— Юкълайсызмы?
— Ёкъ.
— Ичесизми? Азачыкъ къойып берейим. Пек лезетли мусалас.
— Керекмей. Мен даа ич бир вакъыт лезетини бакъмадым.
— Ха-ха-ха !
Камбар бирден кучлю кулип, Ёлчынынъ янына янбашлады. Онынъ агъызындан мусалас шарабынынъ къокъусы кеде эди.
— Аз-аз иче беринъ, ич бир зарары ёкъ,— деп башлады Камбар,— базы вакъыт, Ёлчыбай, юрегим мынамына патлайджакъ ода, дюнья козюме къаранлыкъ корюле. О вакъыт байваччадан гизли бир-эки пиала мусалас ичем... Кимерде бир, о озю де бере. Асыл ичювни манъа о огрегти. Башта, мен де, агъызыма бир тамчы алмаз эдим. Кимерде тюшюнип бакъсанъ, бай догъру япа. Омюр пек къыскъа, мумкюн олгъанда яшайыштан эр шейни алмакъ керек. Мына, онынъ бабасы ичмей эди, анда-мында, олмайджакъ ерде, масраф этмей эди, лякин озюнен о бир дюньягъа не алып кетти?
— Къызгъаныч эдими?— деп сорады Ёлчы, башыны котермей.
— Тюшюнип таптынъмы? !— Э-э-э, бу меним айткъанларым не, денъизде ялынъыз бир тамчы! Мына, динъленъиз. Эр йыл, кузьде, о мында озь багъ-багъчаларында ишлемек ичюн якъын мааллелернинъ балаларыны топлап кетер эди де, тереклернинъ япракъларыны бирер-бирер джыйып, чувалгъа толдуртыр эди. Балаларнен бир кере кельгеним меним де хатрымда. Япракъларны джыйыпджыйып чувалларгъа ныкътадыкъ. Лякин акъшам устю, кучлю ель чыкъты. Бизлер — балалар, тереклер устюнде къалгъан япракъларны ель кок юзюне уфюрип-алып кеткенини корип, къувана-кулемиз. Лякин бай, тереклер тюбюнде додана, бармагъа ер тапмай, аякъларынен атешке баскъан тавукъ киби додана, сёгюне. Бизлер: «Сизге не олды, неге шай раатсызланасынъыз,— деп сораймыз. О бизге: «Алланынъ анълашылмагъан ишлери чокъ ола. Корьмейсинъизми, елъ тереклернинъ устюнде бир япракъ къалдырмай, эписини кокке учурды.»
— Аммада къызгъаныч акмакъ экен!
Ашыкъманъ, мен даа эписини айтып битирмедим. Сиз бу шейлерни масал беллейсиз. Лякин буларнынъ эписи тамамы иле акъикъат. О, ич бир вакъыт не пиляв, не нарын, пельмен, ве не де къазы ашамаз эди.— «Пиляв,— дей эди о,— мых киби меним къурсагъымны тырнай, къазы исе, о да менимчюн дегиль». Эр кунь хорантасына ялынъыз шорба пиширмеге рухсет бере эди. Байнынъ огълы, меним байваччам, эвленген сонъ, яхшы ашамагъа башлады, гизлиден. Масрафлыкъ парасыны бабасындан хырсызлар эди. Озю лезетли шейлер ашап-тояр, бабасына исе, ишинген шорба, одур-будур ашатыр эди. Куньлерден биринде, бай, адетинден эвель, уйге эрте къайтты, эм озюнен берабер къайсыдыр бир узакъ союны алып кельген. Олар азбарда лакъырды-лакъырды отура ве шорба беклейлер. Бирден, къарт, пичен басымлары обалангъан уйнинъ бир кошесинден тютюн чыкъкъаныны корьди. «Бу не?!» — деп къычырып чапты. Пичен басымларыны котерип атты, бакъса — онынъ бурунына лезетли пилявнынъ къокъусы урды. Къарт эр шейни анълады. Анълайсызмы: къадынлар, атешни сёндюрип, пиляв бир аз бувлансын деп, устюни япкъанлар, лякин бу арада бай сурип-салып кельген. Олар, къоркъанларындан, оджакънынъ устюне пичен басымларыны авдаргъанлар...
Бай кене де баштаки ерине келип отурды. Сытма туткъан киби къалтырай. Сойы оны бир аз гонълюни алмагъа тырыша:— Раатсызланманъ. Аллагъа шукур, сиз зенгин адамсыз. Ашагъан олса, озюнъизни огъулынъыз ашагъан, башкъа кимсе дегиль. Сизнинъ эвинъизде энди чокътан берли эки къазанда аш пише, бири-сиз ичюн, дигери — озю ичюн. Дарылманъыз оларгъа».— деди о. Бай даа чешит лафлар ишитти. Къарт, буларнынъ эписини динъледидиньледи де, башыны ашагъа салындырып, къычырыпагълап башлады:    «Яшым етмиште. Элли йыл зенгинлик топладым. Ичмедим. Татлы-дамлы ашамадым, темиз-пак киймедим. Бутюн омюрим кьаарь-къасевет, тюшюнджелернен кечти. Ким ичюн, не ичюн? Мына, бутюн япкъан акъмакълыгъым ичюн, бугунь агълайым, тувгъаным!» Мына, бабасы насыл, огълу насыл!..
— Анълады эбет, мезары янаджакъ,— деди Ёлчы.
— Анълады амма, кеч олды. О, бир аягъынен энди мезарда эди. Бундан сонъ, бир йыл даа яшамай, ольди...
— Мына, энди, айтынъ, оларнынъ къайсы акъыллы — бабасымы, баласымы?
— Экиси де акъмакъ. Бириси къызгъанычлыкътам ольди, дигери ашам-ичип олер.
Камбарны кене байвачча чагъырды. Ёлчы козьлерини юмды. Лякин о, раатсыз юкълады. Онъа тюшюнде де хасис байнынъ кевдеси, мезарлыкътаки кемиклер ичюн ач копеклернен къавгъа эткени, талашкъаныны, деб бай къабирден узун тилини узатып, сыджакъ, бош пиляв къазаныны ялагъаны козь огюне келе эди...

### 5

Елчынынъ Тантиге кеткенини анълагъан Нуриниса озь хаялларыны ерине кетирмекнинъ чаресини тапкъан киби олды. Чокъ тюшюнип отурмай, апансыздан, аптесини пек сагъынгъаныны ве къавун-къарпуз бостанында олмакъ истегенини айтып, Рафикни де озюнен алып, ёлгъа тюшти.
Мына, Нуриниса энди учь куньден берли аптесинде яшай. Онынъ бутюн макъсады Ёлчынен корюшмек. О, башына, фередже ерине, енгиль бир шей ташлап, эр кунь, бир къач кере, багъчаны долана, бостанлыкъкъа бара, лякин энъ керек, энъ агъыр, энъ сонъки адымыны атмагъа джесюрлиги етишмей эди. Ёлчы сабадан акъшамгъа къадар де тиджарет багъчасында, де бостанлыкъта Камбарнен ян-янаша чалыша, онынъчюнде онъа кельмеге Нуриниса джесарет эталмаз эди. Эм, корюшмек ичюн, мында ер де келишмей. Бир ерде дивар ёкъ, орталыкъ ачыкъ, кенъ чёль... Онынъ бахтсызлыгъына, ич бир вакъыт олмагъан шей, Тантибайвачча да эр кунь сабадан акъшамгъа къадар эвде отура, бир якъкъа кетмей. Эр кунь мусафирлер, ичеридеки азбарда, эр кунь ичкиджилик, шамата, гурюльти...
Дёрдюнджи куню акъшамы, кеч олгъанда, Тантибайвачча огълуна эмир этти:
— Тур, бар айт анавыгъа, ады не шу,— а-а, Ёлчыгъа, беседкада ятсын. Ёргъанлар, ястыкълар, халылар эписи анда къалды. Камбар бугунь гедже эвде олмайджакъ.
Бу сёзлерни ишиткен Нуринисанынъ юреги алевленди, къуванды. Юреги арзуларнен толды. Къуванч ве эеджаныны бильдирмемек ичюн о, эв ичинде аптесине ярдым этмеге башлады. Сонъ, балаларнынъ ятаджакъ ерлерини къойды, яткъызды. Базыларыны оплай-оплай, базыларыны исе, кучь-къуветнен. Озю де эр вакъытдаки киби къудапчесининъ янында дегиль де, балаларнынъ арасына кирип ятты.
Бол антер ичинден къабарып чыкъкъан къурсагъыны зорнен алып юрген юклю Умриниса, Нуринисанынъ аптеси, уфакъ-тюфек ишлерини битирип, чыракъны сёндюрди ве озюнинъ одасына, акъайына кетти. Лякин балалар къаранлыкъта, къыбырданыр, ястыкъ ве ёргъанларнен тартышыр, чаяланыр, юкъламаз эдилер. Сонъ, къартананынъ къоркъузуджы сесинден бираз ятыштылар дегенджек, къызчыкълардан бири:
— Къартана, бир масал айтынъ,— деди.
Башкъа балалар да:— къартана-а-а, айнеджии таз масалыны айтынъ...— деп къычырышып, ялвардылар.
— Не гедже, не кунъдюз, сизден раатлыкъ ёкъ. Сусынъыз!—деп къычырды къартана ве ёргъанына бурюнди.
Балалар Нуринисагъа япыштылар. Онъа шимди масал керекмей эди амма, тез-тез къуртулмакъ ичюн бир къач тапмаджа айтты. Лякин тапмаджа агъызындан чыкъарчыкъмаз балалар джевабыны айталар. Амма, Нуриниса бир кучь тапмаджа тапып айталмай, эписи акъылындан чыкъкъан. Балалар оны кулип башладылар. Кене де шамата чыкъардылар, янъы юкъугъа кеткен къартана сомурданды, тёшегинде фырланды. Бирден Абиджан пек чиркин бир тапмаджаны къычырып айтты. Балалар шакъылдаштылар. Нуриниса да озь-озюни тутамай, фыркъылдады. Бунъа ачувлангъан къартана огъланчыкъны сёгди ве оларгъа къошулып шамата чыкъаргъан Нуринисагъа дарылды. Ниает балалар тындылар. Куньдюз бою чанкъалап-юрип болдургъан балалар юкълап къалдылар...
Къызда юкъу ёкъ. Онъннъ вуджуды яна. Юреги сыкъсыкъ ве шиддетли ура. «Барайыммы, бармайыммы?» —  деп сорай о озь озюнден. Де къуванып татлы хаялларгъа комюльди ве яныкълады, де къалтырады. Нуриниса яхшы динъленип бакъты, лякин къартанай юкълаймы-юкъламаймы, билип оламады. Тишсиз, къамбурланып къалгъан къартанайдан Нуриниса къоркъар эди. О, эр кеснинъ артындан гизленип бакъмагъа север, айнеджи, эр шейни анълагъан бир къарт эди. Эгер де о Нуриниса акъкъында бир шей дуйса, ишитсе, артыкъ къалгъаныны озю анълар, тапыштырыр эди.
Мына эв артындан, сельбилернинъ арасындан явашяваш ай котерильди. Гедженинъ къаранлыгъында чешит тылсымлы тюсте ренк берип, тереклерни ярыкълатты. Ай ярыгъында гедженинъ корюниши даа терен бир манзараны анъдыра эди.
Къартанай хырылдап башлады. Нуриниса динъленип даа чокъ ятты. Сонъ, гедженинъ салкъынлыгъындан титреп, яваштан еринден турды. Кузь геджесининъ салкъынлыгъы онынъ беденини къалтыратты. Ильмектен чабикликнен жекетини алып кийди. Бирден акълына, Ёлчы ичюн уйден алып кельген богъчачыгъыны хатырлады. О, оны фереджесиме сарып, рафкъа къойгъан эди. Пармакъ уджларына баса-баса, яваштан рафкъа таба адымлады. Лякин къаранлыкъта, сюринип, чайникни йыкътырды. Бутюн вуджудунен, бир ан еринде къатып къалды. Лякин кимсе уянмады.
Богъчачыкъны къолтугъынынъ тюбюне къыстырып, Нуриниса давушсыз азбаргъа чыкъты. Папичсиз, яланаякъ, сес-солукъсыз, беш-он адым атты. Азбарнынъ ортасына баргъанда токътады. Этрафны къоркъа-къоркъа козьден кечирди, динъленди, ве бойле яваш, давушсыз, азбар къапучыкъкъа догърулды. Дивар янында сыгъыр сабырлы-сабырлы чайнакълана эди. Онынъ къырмызыджа кельген тюклери, ай ярыгъында алтын киби ялтырай эди. Яваш-яваш атылгъан адымларны сезген сыгъыр, башыны котерди, янындан кечкен къызгъа сувукълыкнен бакъты, пышнап, агъыр нефес алды.
Нуриниса къапучыкънынъ зынджырына къолуны узатты дегендже, арткъа алды, «зынджыр тасырдар, къапучыкъ гъыйчылдар, къартанай буны дуйып турар, мен онъа не дерим? Насыл къуртулурым? Бу къапучыкъ гъыйчылдаймы, ёкъса гъыйчылдамаймы?» О, бу вакъыткъа къадар бунъа эмиет бермегенине янды-якъылды. Ахыр сонъу, не олса-олсун! — деди де, зынджырчыкъны яваштан тюшюрди, мукъайтлыкънен къапучыкнъы ачты ве азбарнынъ тыш тарафына чыкъты.
Беседкагъа къадар ачыкъ мейданлыкъ, ай ярыгъынен ярыкълангъан. Мында тоз биле, кунешнинъ нурундан, кумюш киби ялтырай эди. Лякин авлакъта тыныкъ талдалыкъ. Бу саатте онъа, балабандан-балабан къарагъач тереклеринде ве кокке узанып кеткен сельбилернинъ талдаларында бир гизли къоркъунч бар киби корюле эди. Бутюн мейданлыкътан онъа, та беседкагъа баргъангъа къадар, джинлер ойнагъан киби келе эди... Кенар буджакъкъа бакъмай, Нуриниса, къоркъунчлы ерни чапа-чапа кечти, беседкагъа чыкъты ве къараман юкъсунен юкълагъан Ёлчынынъ башы уджунда тизлери устюне чёкти. Бир дакъкъа алдын олгъан къоркъунчлы, гизли-сырлы гедже манзарасы бир кереден денъишти. Энди бутюн этраф дерсинъ, таныш ве къоркъунчсыз корюле эди. Айнынъ шавлелери беседканынъ янында далланып оськен эки шефтали терегининъ арасындан кечип, онынъ япракъларынен йигитнинъ юзюнде ойнар эди, Нуриниса бир къолуны йигитнинъ кокрегине къойды, экинджисинен яваштаи, манълайыны сыйпады.
Ёлчы сескенди, козьлерини ачты, башыны кескин котерди.
— Бу ким?
— Мен... мен... Нуриниса, Ёлчы ака. Яваш олынъ... яваш..— Нуриниса юзюни йигитнинъ юзюне якъынлаштырды.
— Сизсизми? Сиз мындасызмы? —  тааджипленип, эеджаннен сорады Ёлчы. —  Сиз мында не ичюн кельдинъиз? Бильселер, сиз не япарсыз? Масхара олурмыз. Меним сизге не кереклигим бар? Мен тек ыргъатынъызым... Сиз пек енгиль тюшюнесиз.
— Не экен, ыргъат адам дегильми ёкъса? Сиз бизим тувгъанымызсынъыз... —  Сувукътанмы, ёкъса эеджанданмы Нуриниса къалтыраты —  Сиз яхшысыз! — деп сесленди. —  Мен аптеме ялынъыз сиз ичюн кельдим. Ёлчы ака. Сизинъ мында олгъанынъызны анълагъан сонъ, козюме ич бир шей корюльмеди. Къанатланып учмагъа азыр эдим. Бу ерде учь-дёрт куньден берли геджеси эм куньдюзи эм бутюн юрегим ве гонълюм сизнен берабер. Лякин ич корюшалмадым. Мына шимди... кельдим...
Кузь геджесинде къызнынъ сачларында, юзюнде, къолларында ойнагъан ай ярыгъынынъ ялтыравукъ шавлелери, къызнынъ дюльберлигине дюльберлик къоша эди. Ёлчы этрафкъа козь ташлады, ельден саллангъан эр бир путакънынъ тасырдысы оны раатсызлар эди. Къызнен эки агъыз джиддий сёйлениш, илериде не тюшюнгенини бильмек истесе де, онынъ козьлеринден, арекетинден бу ерге бош лаф этмеге чыкъкъаныны анълады. О, къызгъа якъынджа эгилип, онынъ козьлерике тикилип бакъты:
— Шойлеми?— деди о, ишитилер — ишитильмез...— Мен ичюн кельдинъизми?
— Ялынъыз сиз ичюн...
Ёлчы къызнынъ къолларыны сыкъып тутты. Нуриниса башыны яваштан Ёлчынынъ омузына эгильтти. Йигигнинъ къоллары къызнынъ белини къаплады, оларнынъ кокюслери бири-бирлерине таяндылар.
Ай. Назик тынчлыкъ. Ялынъыз салкъын ельчик япракъларнен сёйлене, къызнынъ сачларынен ойнай... 
Кетмезден эвель, Нуриниса богъчачыкъны Ёлчыгъа узатты.
— Бу не?
— Бир шейде. Сизге янъы кольмек кетирдим. Пара керекми, Ёлчы ака, айтынъ, утанманъ – деди Ёлчынынъ къолундан къави тутып.
Елчы агъыр-агъыр нефес алып, богъчачыкъны къызнынъ аякълары огюне атты:
— Алып кетинъ..! Манъа бир шей керек дегиль. Не кольмек, не пара! Озюмнинъ къолларымнен къазанырым... Шимдичик алынъ, къардашым!
— Мен сиз ичюн тырыштым, гизлиден, бир къомшу къадынгъа тиктирдим. Сакъланъыз бир ерге. Буюк участкагьа баргъанда киерсиз.
— Алып кетинъ, джаным агъыртыр.
— Ынджытманъыз мени, Елчы ака. Алынъыз... Нуриниса кене эвельки киби, къоркъа-къоркъа, мукъайтлыкънен азбаргъа кирди. Софагъа пармакъ уджунен басып кирди. Къартанасынынъ юкълагъаныны анълагъан сонь, юреги бирден тынчланды. Энди къартанай уянса да зарары скъ. О ишнен тургъандыр деп тюшюне биле. Энди Нуриниса сербестче юре берди.

## III

### 1

Кечикип кельген къыш кунь сайын сувугъуны арттырмакъта эди. Къар ёкъ, лякин сабалары эвлернинъ тепелери ве тереклернинъ чыплакъ пытакъларынынъ устьлери къыранен ялтырайлар. Мирзакаримбайиынъ аилеси бир бучукъ айдан берли шеэрде.
Шеэрдеки азбарынынъ эркеклер тарафтаки мейданлыкъ дёрт бир тарафтан башкъа эвлернен сарып алынгъан: юксек — чардакъ эвлер, чардакъ, софалар, беседкалар. Буюк усталыкънен япылгъан орнекли къапулар, балабан, эр бир козю бир табакъ джам колеминде пенджерелер, сачакълардан сув акъмакъ ичюн устлеринде къоразчыкълары олгъан трубалар — булар эписи мусафир эвлерининъ азбар тарафтан корюниши эди. Къат-къат ипек ёргъанлар, пуф ястыкълар, къыйметли халылар олгъан, сыджакъ ве дюльбер мусафирханелерининъ биринде Мирзакаримбай озю отура эди. Дюкяндан эрте къайтсын, кеч къайтсын о, дос-догъру бу уйге кире эди. Ашны огъуллары, келинлери ве торунларынен берабер (мусафирлер олмагъанда) ашай эди. Буны о шарт эткен эди. Бугунь уйле намазыны Эски Джувада «Къадын джамисинде» откизип догъру эвге къайткъан эди. Шимди исе, йипек ёргъанлар устюнде отурып, аякъларыны сыджакъ сандалгъа узаткъан.
О рафтан чёгкюни алып, башында доланып юрген дюкяндаки алыш-веришнинъ нетиджесини бильмек ичюн, «исап-хасап» китабындаки бир къач ракъамларны чёткиге чеккен сонъ, козьлюгини такъып «Дёрт Дервиш» китабынынъ саифелерини къарыштырып, козьден кечирип башлады. О, базы вакъыт, Ахмад Яссавийнинъ «Икметлер»-ини де окъур эди. О, даа бир саифе окъуп чыкъмады, огълу Хакимбайвачча кирип кельди. Бабасынен селямлашты, юн халатынынъ этеклерини тертипнен къатлап, сандал янына отурды. Фергъана сеферинден къайткъан огълунен лакъырды этмек ичюн Мирзакаримбай китабыны япты. Башта — иш.
— Бойле тез? Не вакъыт кельдинъ?
— Мен тап саба кельдим. Банкта эглендим,— деп башлады о. Байвачча биринджи «сорт» памукъны экинджи, я да учюнджи «сорт» фиятынен алгъаныны, ве кене де, секиз бинъ пуд памукъ ичюн пара ташлап кельгенини. Коканд байларынынъ, «иш битирген» адамларынынъ достэшлерининъ селямыны бильдирди. Мирзакаримбай памукъ алыш-веришининъ бутюн тарафларыны, инджеликлерини анълагъан сонъ, огълунынъ ишлеринен мемнун къалды.
— Бунъа ишинъ юрмек демек дейлер. Бу ишлер акъкъында кимсеге бир шей айтма. Алыш-вериш иши киби джианда назик иш ёкъ. Раметли бабам бир уфакъ себзават дюкянында ишлер эди. Бир куньде не къадар марков, согъан, туруп саткъаныны ич бир кимсеге, атта, аиле азаларына биле, айтмаз эди,— деди о, огълуна бакъып, къыскъыс кулип.
— Баба, энди биз памукъ заводы къурмасакъ олмайджакъ,— деди Хакимбайвачча, сандалгъа тыкъыла берип.— Мадамики мен энди памукъ ишинен, алыш-веришинен огърашам, заводсыз мумкюн дегиль. Мен Кокандда, мусафирханеде, номерде, бир рус инженеринен таныш олдым. Бу ишлер акъкъында субетлештик. Эгер сиз «яхшы» десенъиз, меним ишим гулистан.
Мирзакаримбай «къхы-къхы» оксюрди, ве сонъ башыны саллады да:
— Бу яхшы иш... Сенден эвель, мен озюм бу ишнинъ тарафдарым. Лякин бир аз сабыр эт,— о, бир нефес алгъан сонъ, огълунынъ козьлерине тикилип бакъты.— Бельким завод къурмакъ ичюн чекишип отурмакъ керек олмаз. Биз азыр заводны, ишлеп тургъан заводны къолгъа алырмыз. Эм пек уджузгъа алырмыз!
— Эх, бу дызман иш олур эди амма!— деп Хакимбайвачча къуругъан дудакъларыны ялап башлады.
Мирзакаримбай эп девам этти:
— Лякин демнери айткъан лафымны унутма. Памукъ базары, мисаль алсакъ, ташкъан бир озенге ошай... Бирден озюнъни сувгъа атмакъ да олмаз. Башта озеннинъ терен ве сай ерлерини бильмек керек. Корип турам, чокъ адамлар бу озеннинъ тюбюнде тыналар, чокъулары озеннинъ къоюсында богъылып, къуртулмакъ истеп, тобанчёплюкке япыштылар, ярдым истеп, къолларыны узаталар. Къайсы мераметли оларны къуртарды?! Эх-хе... Мен банк правлениесининъ азасым... Эр кеснинъ сыры манъа белли, огълум.
— Уфакъ-тюфеклер богъулалар, баба. Амма, энъселери къалынларнынъ, беллери бек олгъанларынынъ ишлери эр вакъыт юкъарыгъа кете.
Мирзакаримбай кульди.
— Сенинъ бабанъ бар, онынъчюн де аркъанъ къалын ве къуветлисинъ, огълум!
— Алыш-вериш ишлеринде сиз энъ къуветли, джесюр адамсыз. Мусульманлар арасында сизден джесюри ёкъ, Алла корип тура. Олса биле, пек аз. Анъламайым, неден къоркъасыз, неден сакъынасыз, ничюн завод меселесини чабиклештирмейсиз?— деп тюшюндженен сёйледи Хакимбайвачча.
— Айнорлы лафлар этесинъ. Мына, сакъалым басма алыш-веришинде чаларды. Мен джесюр олмай, ким джесюр оладжакъ? — Лякин завод меселеси...
Бир талай вакъыт экиси де тынч отурдылар. Къарт алтыннен ялдызлангъан козьлюгини чыкъарды, курсю устюне къойды.
— Мен бир вакъытлары санъа ёл сызып косьтерген эдим. Ондан чыкъма. Памукъны биринджи къолдан сатып ал. Койлюлерге параны къышта даркъат. Койлюлер чырлакъ-чыплакълар, яшайышлары агъыр. Оларгъа пара керек. Паранен шашмалат. Къышта олар сенинъ къойгъан бутюн шартларынъа разы олурлар. Кузьде бутюн памукълар сенинъки, огълум. Шимдилик бундам яхшы ёл ёкъ.
— Мен ойле де япам, бабам.
— Бир аз даа кенишлет!
Мусафирханенинъ къапусы ачылды. Бойнуны къысын, селямлашмакъ ичюн, узакътан къолларыны узатып Абдушукур кирди.
— Турманъыз, отурынъыз, мен бир корип кетейим деп, кирдим — деди о, байнынъ ве огълунынъ къолларыны буюк бир урьметнен сыкъып.
— Сагълыгъынъыз насыл, баба?
— Эльхамдюлля... Аллагъа шукюр.
— Сиз шеэрде чокътан берли корюльмейсиз, молла Хаким ака?— деди Абдушукур, байваччагъа козълерини ялтыратып.
— Кокандда эдим.
— Насыл, мемнунсызмы? Чокъ эйи! Достларымнынъ къуванчы — меним къуванчым. Ойле дегильми, баба?— деп Абдушукур буюк бир сайгъынен къарткъа тазим этти.
Мирзакаримбай индемеди. Огълунен башлагъан джиддий субетни келип бозгъан бу «газета окъуюджысы» ве макътанчакъ онынъ юрегине ятмады, башыны эгип, чырайыны сытып, отура берди. Лякин Хакимбайвачча Абдушукурге мемнуниетликнен ве сайгъынен бакъты. О, Абдушукурнынъ байы ве досту олгъан Джамалбайнен пара ве алыш-вериш муамелерини эльверишли уйдурмакъны тюшюне эди.
Алчакъ курсючик устюне дастархан тёшельди, мейва, бадем, татлы-дамлы джиджий шейлер олгъан табакъ къоюлды. Оданынъ ичи, къайнамакъта олгъан самоварнынъ бувундан толды. Абдушукур бадем парлады, кескин чай ичти, кейфленип отурды. Лаф арасында, Абдушукур къоюн джебинден сары джылытлы, индже китапчыкъны чыкъарды ве Хакимбайваччагъа узатты.
— Затен кельгенимнинъ эсас макъсады да бу эди, мында сизни макътайлар, мен оны сизге косьтермеге алып кельдим.
— «Айна»...— деп окъуды китапчыкънынъ адыны Хакимбайвачча сонъ, саифелерини ачып башлады.
— Я буда даа не демек? — деп Мирзакаримбай Абдушукурге шубели бакъышнен бакъты.
Бу, бабачыгъым, журнал, топлама,— деди Абдушукур,— айда эки дефа Самаркъандда чыкъа ве ильмий адамлар арасында даркъатыла.— Неге кереклиги бар? деп сорайсызмы,— деди юмашкътан кулип Абдушукур. Журналнынъ макъсады — бизим мусульман алемини акъикъий елгъа чыкъармакъ, мусульман миллетлерини диний ве даа башкъа файдалы илимлернен окъутмакъ, козюни ачмакъ. Журналнынъ муарири илимде кемалатлыкъ косьтерген адамлардан биридир...
— Аджаип заман экен! — деди Мирзакаримбай, башыны саллап.— Чешит тюрлю сёзлер пейда олды: «Журнал», «Топлама». Оларнынъ файдасы бармы?! Мына, «банк» деген сёз де чыкъты. Корьдик: файдасы, менфааты пек буюк. «Вексель» деген чыкъты. Оны эм корьдик, эм пек керекли шей. Кредит, процент, завод, компания, ве даа башкъа бир сыра сёзлер барлар, булар эписи — чокъ файдалы шейлер. Лякин сизинъки «Топлама» ве да не шу, «журнал»!.. Тевбе!
— Тахсир,— деди анълатмакъ ичюн Абдушукур, сизнинъ сайгъан бутюн сёзлеринъизнинъ йылдызы — мына бу топламада... Огъулларынъыз бу топламаны окъусалар, бутюн файдалы-керекли шейлерни толусынен огренир-билирлер.
Хакимбайвачча «Айна»-нынъ саифелерини къарыштырып отургъан Абдушукурны эслеп, сабырсызланды, байваччанынъ къолундан журналны алды, керекли ерини тапты ве байваччагъа узатты.
— Мына, окъунъ, Хаким-ака!— деди.
Хакимбайвачча дикъкъатнен ичинден окъуркен, юзюнде тебессюм пейда олды. О, ха-хах-хах — деп кульди ве бабасына бакъты.
— Къычырып окъунъ, не язалар анда?— деп къызышты Мирзакаримбай да.
Байвачча журналны Абдушукурге узатты.
— Сиз окъунъ.
Абдушукур оксюрип алды ве дуйгъунен окъуды:
«Озюнинъ джумертлигинен, къадрлилигинен ве илерилевге, илим ве фенге кунджюлик косьтерген ташкентли Мирзакаримбайнынъ огълу Хакимбайвачча «Айна»-нынъ файдасына он кумюш берди. Онынъ бу алидженап иши ичюн журналымыз онъа буюк тешеккюрини бильдире ве бойле мисаль бутюн урьметли мусульман байларымыз ичюн буюк нумюне олур деп къайд эте».
Мирзакаримбай сакъалыны саллап кульди ве язылгъан шейге разы олгъаныны бильдирди.
— Яхшы. Он кумюш джеплериие тюшкен сонъ, насыл макътамайджакълар?— деди о.
— Ёкъ, баба,— деди Абдушукур муляимликнен,— бу пара бир кимсенинъ джебине тюшкени ёкъ. Шимди кягъыткъа, басмаханеге ве башкъа масрафларгъа пара етишмей. «Айна» аз дагъытыла. Бельки, журнал даа чокъ зараргъа-джёремеге огърайдыр.
— Джёреме?— Мирзакаримбайнынъ козьлери ойнадылар.— Я айса, оны алим адам не ичюн чыкъара?
— Онынъ макъсады буюк, баба,— деп джевап берди Абдушукур. Мусульманларнынъ козьлерини  ачмакъ, оларгъа илим-фен огретмек, медениетке хызмет этмек.
— Догърусыны айталар, Алла эр кеске бир хасталыкъ бере экен. Кимге керек бу медениет? Асыл озю не деген шей?— къарт кене къызышып кетти. Иллямдюлля, шукюр Аллагъа, эр кеснинъ козю ачыкъ, эр кес озь ишинде, эр кес озь алына коре, озь хызметини ашай. Акъ падишанынъ къолу астында тынч ве бахтлы яшаймыз... Медениет экен!
— Догъру, падишаимиз саесинде тынч яшаймыз. Лякин бизим яшайышымызгъа базы бир денъишиклик кирсетмек керек деп саямыз,— деди Абдушукур.— Мусульманлыкънынъ ислямынынъ илерилемеси ичюн терс кельген шейлерни ёкъ этмек керек. Эски мектеплерде бизим балаларымыз кереги малюматларны алалар. Янъы мектеплер ачып, оларда къуран ве башкъа диний илимлернен бир сырада, джография, тарих ве исап илимлериниде окъутмакъ керек. Эгер де байларымыз бу мектеплерге текаран да олса эмиет берселер, башкъаджа айткъанда, азгъана ярдым япып турсалар, биз, Туркстан мусульманлары, тез вакъытта дюньяда медениетли миллетлернинъ сырасына кечер эдик.
— Яхшы, бу мектеплерде ким окъуйджакъ? — деди бай.
— Мусульманларнынъ балалары.
— Э-э! Эшмат-Ташматларнынъ балалары окъуйджакъ, илим аладжакълар, амма, байлар пара береджеклерми?— деп Мирзакаримбай мыскъылнен кулип, Абдушукурге козьлерини тиреди де девам этти:— Бала окъуса, файдасы озюне, сонъ, анасына-бабасына да ярдымы тиер. Балаларыны окъутмагъа истегенлер озьлери пара берсинлер. Байларнынъ озьлерининъ къайгъырувлары бар. Сонъ, Абдушкур къардашым, бай не къадар яхшылыкъ
япса да, халкъ онъа ич бир вакъыт «сагъ ол» демез... Бу энди малум олгъан шей.
— Базы бир шейлерни денъиштирмек, эльбетде, лязим,— деди Хакимбайвачча, незакетнен, табакънынъ кенарына пармакъларыпы урып,— бизде даа чокъ бербаглыкъ бар. Авропалылар бизге бакъып, кимерде, шаша, айретте къалалар. Эгер де, янъы мектеплерде окъумагъа тавсие эткен илимлеринъиз шериаткъа къаршы олмаса, ве оларны улемалар тарафдары олсалар, эльбетде, баласыны окъутмагъа истегеи эр бир ана-баба, къолундан кельген къадар, мектепке ярдымыны косьтерир. Шимди эски мектеплеримизде талебелер эр чаршенбе куню, оджаларына отьмек, я да отьмеклик пара кетирелер. Бунданда гъайры, окъуйыджылардан, башкъа кереклер ичюн де акъча джыйыла. Бу адетни сакъламакъ керек. Янъы мектеплерде де, балалар, отьмек ерине, эр чаршенбе куню, беш капик, он капик алып кельсинлер. Бойлеликле, «тама-тама голь олур» деген аталар сёзю киби, оджалар ичюн баягъы бир пара топланыр.
— Йигирминджи асырнынъ талабына джеваб береджек киби мектеплерни бу усулда тешкилятландырмакъ мумкюн дегиль,— деди Абдушукур.— Фараз этейлик ки, биз бу ёлну сайладыкъ. Лякин, пек чокъ ана-бабаларнынь афтада учь-беш капикни бермеге аллары ёкъ. Бунъа не дерсиз?
— Беш пармакънынъ беши де башкъа-башкъа,— деди Хакимбайвачча, бирине алим олмакъ, дигерине — хызметкяр, аммал олмакъ башына язылгъан. Дюнья ойле яратылгъан.
— Эр кес окъуса, айванларны ким бакъаджакъ — чобан ким оладжакъ? — деди, даа зияде къызышып, Мирзакаримбай.— Хызметкяр, ыргъат къурсагъыны ашкъа тойдурса, онъа даа не керек! Оларнынъ балалары окъуп, илим алып не унер косьтереджеклер! Аллы-такъатлы аилелернинъ балаларына эм мектеплер де ве эм де медреселер яраша.
Энди Абдушукур лакъырды этмей, байгъа айтмагъа бир шей тапмай. Шекерли-татлы чай ичип, бадем сындырып, Абдушукур хаялланды: «Акъикъатен Туркстаннынъ келеджеги, зенгип байларнынъ къолунда. Оларнынъ балалары окъумай, ёлларда, азбарларда чешит ойынларнен, чешит шейлернен мешгъуль олып, копек суварып юргенде, факъыр-фукъарелернинъ балалары акъкъында тюшюнмеге не керек? Ёкъ, биринджиде, байларнынъ балаларыны окъутмакъ, ёлгъа чыкъармакъ керек.
Дастарханмы джыйдылар. Акъшам намазы къылынаджакъ вакъты якъынлашды. Учю де турды, эль-бетлерини ювмагъа тедариклендилер. Намаз шу ерде — мусафирханеде къылынды. Абдушукур имам олды. Сонъ, буюк бир савут пиляв кетирильди. Софра башында муляйим-муляйим субетлешип, пилявны ашадылар. Сонъ, Абдушукур кетмеге разылыкъ сорады. О, софада, калошларыны киеяткъанда, Мирзакаримбай къычырды:
— Молла Абдушукур, ярын меним кичкенечигимнинъ тойы бар, келинъ, яхшымы?
— Мубарек олсын, тешеккюримни бильдирем, эльбетде, келирим.

### 2

Араба сыгъмагъан, тар ве тыныкъ сокъакъкъа бугунь джан кирди.
Биринджиде мында Ярмат пейда олды. О, саба эрте турды, яхшы эттирип орталыкъны сипирди, оюкъ-чукъурларны топракънен толдурды, тегизледи. Энди байнынъ эвине бирер-бирер, топ-топ балалы, баласыз къадынлар келип башладылар.
Бугунь Ярматнынъ башында янъы, лякин башына ич  де келишмеген тахие, оны танымакънынъ чареси ёкъ, о бугунь башкъа адам, джиддий, гъурурлу, дерсинъ оны бугунь балабан бир ишке къойгъанлар. Бурнуны котерген, къоморозлангъан, лякин юзюнде анъкъавлыкъ корюле. О къадар озь-озюню унуткъан атта, бурунынынъ акъкъаныны биле сезмей... Аралыкъны-сокъакъны яхшы сипирип темизлеген сонъ, Ярмат джамининъ азбарындан гольден сув ташымагъа башлады. Ёлда сув ташыгъанда корьген, ляйыкъ таныгъан адамларына: «тойымызгъа келинъ, мархамат» деп чагъыра, дерсинь байнынъ эвинде онынъ да тантанасы бар эди.
Даа эрте. Киевнинь бахшышларынен келеджек керван даа корюльмей. Тойнынъ саиби Мирзакаримбай даа мусафирханеден чыкъкъаны ёкъ. Лякин сокъакъта-аралыкъта арекет, сес-шамата кескинлешип башлады. Топтоп къадын-къызлар, къартлар келелер. Олар чешит тюс къадифе, йипек, шаи фереджелернен япынгъанлар. Бай азбарынынъ къапусындан кирип, эв ичине синъип кетелер. Чокъусы озьлеринен берабер балаларыны да алып келе. Оларгъа янъы урбалар кийдирген, башларындаки техиелерине чешит къушларнынъ къанатларыны такъкъанлар. Табакъларда, савутларда, сепетлерде, дастарханларда къадынлар къавурма, пельмен, чешит сой янтыкълар, ягънен пиширильген индже пителер, алма, армут, бадем ве бинъ-бир тюрлю татлы-джиджий шейлер алып келелер.
Ярмат къапудан беш-он адым кенарда тура, аякъчылыкъ эткен олып, кельгенлерге «юринъ, юринъ» дей. Буюк тувгъанларынынъ къадынларыны эйликке кетирген шейлерини башлары устюнден, къолларындан алып, эвге кирсетмеге ярдым эте...
Кельген къадынларнынъ сонъу ёкъ. Чокъ бай тойы корьген Ярмат биле шашып къала: «Бу къадар къадын, къызлар, бала-чагъа, бу къадар бахшыш! Олар къайда сыгъар?» Ичериде къадынларнынъ сес-шамата баргъан сайын арта, бала-чагъалар къычырышалар, кичкене балалар агълайлар...
Узакътан, аралычыкънынъ башындан келеяткъан Ёлчыны корьген Ярмат онъа къычырды:
— Эй, Ёлчыбай! Кель, кель! Тамам той устюне тюштинъ, насип экен! 
— Бу насыл той, Ярмат-ака? — деп сорады, тааджипке къалып, якъынлайяткъанда Ёлчы.
— Э-э... сен даа бир шей бильмей экенсинъ, даа,— деди Ярмат, тааджипленип — бугунь хозяиннинъ къызы Нуринисанынъ тою башлай. Буюктен-буюк той!..— деп макътанып, сонъ, кене де:—Арабаны балабан ёлда аралыкънынъ огюнде ташладынъмы? — Яхшы. Атны ат аранына алып бар да, озюнъ чабик мында кель. Иш — богъурдакътан,— деди Ярмат, Ёлчынынъ къолуны сыкъып.
Елчы бутюн вакъыт чёль ишлеринде чалыша, памукъ тарлаларында яшай эди, онынъчюн де Нуринисанынъ тою акъкъында бу куньге къадар ич бир шей ишитмеген. Сонъ вакъытларда о анбаргъа памукъ ташыды, куньде эки кере шеэрге келип-кетсе де, байнынъ козюне корюнмеге истемеди, геджелейин кери къайтыр эди. Тек бугунь, биринджи кере кельген сонъ байны корьмек ичюн кельмек керек олды. Атны налламакъ ве арабанынъ къыршавларыны чектирмек кереклигини айтмакъ керек эди.

Апансыздан чыкъкъан бу хабер Ёлчыны эеджаиландырды. — Мирзакаримбайнынъ багъчасында оны бир кере корьген олса да, онынъ юректен айткъан атешли сёзлерини унутмагъан акъикъатен къызнынъ къыяфети онынъ юрегинде яшай эди. «Эгер о къыз мени севмеген олса,— деп чокъ керелер тюшюнди о,— халкънынъ эвинде менимнен корюшмек ичюн, меним артымдан юрер эдими? Геджелери къоркъмай, намус-виджданыны тюшюнмей, манъа келир эдими?» Нуринисынынъ тою акъкъында ишиткен сонъ, юреги чапаланды, джаны агъыргъан киби олды, къайгъы басты, дерсинъ оны бир къабатсыз ерде ынджыттылар, ашаладылар. Озю эр вакъыт темиз, адамлыкълы олып, о ич бир вакъыт кимсеге хиянетлик этмез эди. О тюшюнди. Къызнынъ арекетине джевап тапмагъа тырышты. «Бичаре къыз не япа биле эди,— деп тюшюнди.— Анасына-бабасына мен башкъасыны севем — деп айта биле эдими? Озюде кимни; ыргъатны!.. Эльбетде о озь юрегини кимсеге ачмады. Дердини ичине ютты. Эгер мен бир байнынъ огълу олгъан олсам, Нуриниса тойына разы олмаса керек. Шимди бельки, бир кошеге тыкъылып, аджджыаджджы агълайдыр. Белькиде, ким биле, байвачча киев яхшыдыр, къадынлар оны макътагъан олсалар, Нуриниса мени унуткъандыр. Бойле, Нуринисагъа ошагъан, оппа тербиеленген къызнынъ севгиси ягъгъан къаргъа ошай: бир ягъа, бир якътан ирип кете... Олды... Оладжакъ шей олды. Байнынъ къызына эвленюв хатриме кельген эдими?»
Ёлчы атханадан чыкъып, аралыкъта корюльгенинен, Ярмат онъа сув ташыгъан къопкъаларыны туттурды да, аралыкъ бою буюк мемнуниетликнен юрьген, устюнде тильки терисинден тоны олгъан Мирзакаримбайгъа ялтакъланып, кулимсиреп:
— Бай-баба, бугунь биз, гъальба, гольнинъ яры сувуны ташырмыз,— деп ташлады.
Бай оны ишитмеген киби, кечип кетти. Ёлчынынъ селямына да бир шейлер мыдырдады.
Куннинъ ярысында сокъакъта юрген балалар: «той келе! той келе!» — деп багъырыштылар. Аралыкънынь башында, аркъаларында агъыр чуваллары олгъан арабаджылар ве къомушларнынъ огъланлары корюльдилер. Ярмат артындан Ёлчыны етип арабаларгъа таба чапты.
Тойгъа, киев тарафындан он беш араба, рыкъмарыкъ бахшыш йиберильген.
Сес-шаматанен, адети олгъаны киби, арабаджыларнынъ юзьлерине ун сепелер. Олар бир кереден дегирменджилерге ошайлар. Йигирми къойнынъ магърашувы, арабаджыларнынъ ве къомшу йигитлернинъ сес-шаматалары, шакъалары, аралыкътаки балаларнынъ къычырувлары астында он беш араба бошатылды. Арабаларнен ун, пирнич, чувалчувал бадем, эльва, ящиклернен алма-армут — булар эписи байнынъ азабарына ташылып алындылар.
Арабанынъ тюбюнде, мааленинъ балалары къырмыскъа киби толдылар. Олар, араба тюбюне тёкюльген шейлерни чёплейлер. Бир къач яш, сес-шамата, къалабалыкътан файдаланып пычакънен чувалларны тешип, ичинден бадем, алма-армут ве башкъа шейлерни джеплерине толдуралар.
Оларнынъ япкъанларыны корьген Ярмат:
— Не де юссиз-бетсиз адамлар! Эй, санъа айтам, тешме чувалны!— деп къычырды.
Арабаджылардан бири ишни шакъагъа чевиреджек олып:
— Бу шейлернинъ эписи тойгъа кетирильген. Тийме, ашасынлар,— деди.
— Сизнинъ ныкъталгъан чувалларынъыз тюбюнде беллеримизни бес-бедава сындыраджакъмызмы,— деп, ташымагъа ярдым эткен яшлар дарылдылар.
Арабанынъ астындан балалар торгъайлар киби чивильдешип, тёкюлген мейваларны, бадемлерни, джевизлерни чёплейлер. «Керчектен де, мында не ярамай бир шей бар, балалар да къувансынлар» деп тюшюнди Ёлчы,— Бунынъчюн бу къадар къыямет чыкъармагъа не керек?
Апансыздан Хакимбайвачча пейда олды. Онынънен берабер пек зенгин ве яхшы кийинген бир йигит де бар. Зенгин аиледен олса керек. Сес-шаматаны ве хусусан кийимли адамларны топланып башлангъанларыны корьген байвачча къашларыны сытып, къаба-къаба:
— Бу не демек? Аналарынъыз сизни сокъакъта догъургъанмы? — деп къычырмагъа башлады. Балалар андамында къачып кеттилер. Арабалар янында ялынъыз арабаджылар, Ярмат ве Ёкчи  къалдылар. Байваччагъа исе, чет-чевреден, чешит сёгюнчлю лафлар ягъдырдылар.
Къаршыдаки дивар тюбюнде озюнинъ аякъкъап тамир эткен дюкянчыгъы олгъан Сали исе, балаларгъа къошылып:
— Аферин! Ойле де керек. Той олгъан сонъ, балаларны сёгмек, къоркъузмакъ неге керек!— деп балаларгъа юрек берди.
Хакимбйвачча ашагъы табакъа тарафындан айтылгъан лафларны ишитмеген олып, форсалы достунен кечип кетти.
Онынъ артындан, сокъакънынъ о бир тарафындан, мыскъыллы кульки къопты.
Ярмат къоркъа тюшип айланды, башыны саллады:
— Бойле белли ве сайгъылы бир байнынъ огълуна чешит ярамай шейлер айтмагъа насыл тилинъиз бара!— деди о кенардакилерге.— Сали ака, сиз не вакъыт башынъызгъа акъыл — фикиринъизни топларсыз?— деди.
— Акъыл — фикир? — деп козьлерини ялтыратды Сали. Акъыл-фикиримни, сиз кибилерине бердим, сачынъыз асранъыз. Бутюн тойларда эр вакъыт баллар эгленелер... Сен исе оларны къувасынъ. Бу да акъыл-фикирми?
Ярмат айтмагъа шей тапмады. Ёлчы хаялланды: «Эм догъру! Мен оларгъа тувгъаным амма, байвачча манъа ойле бакъты ки, санки мен бир бош къопкъам...»
Киевнинъ йиберген бахшышлары байнынъ азбарына ташылып алындылар. Бир саат кечкен сонъ, узакъ-якъын ерлерден чагъырылгъан мусафирлер келип башладылар. Къапы огюне, аралыкънынъ эки кенарына къоюлгъаи скамейкаларда отургъан Мирзакаримбай, маалленинъ имамы, байлары, байваччалары оларны къаршылап алдылар. «Алыш-веришчи» мусафирлер, бойле бакъкъанда, муляим корюнелер. Лякин акъикъатта олар пек гъурурлы ве озьлерини юксек адамлар олгъаны корилип тура. Улемалар ве имамлар, исе, озьлерини салмакълы ве буюк косьтерелер.
Ель аякъ, татлы тилли тойнынъ аякъчылары, айтувлу, белли мусафирлерни буюк муляимликнен къаршылап алалар. Бир къач вакъыттан сонъ, олар, азбаргъа киргенлери киби тантаналы суретте, пилявгъа толгъан къурсакъларыны таптай-таптай, кекире-кекире сакъалларыны сыйпай-сыйпай, къолтукълары тюбюне богъчаларыны къыстырып къайтмагъа башлайлар. Хусусан, улемаларнынъ ве ишанларынынъ богъчалары балабанджа корюльмектелер.
Маалленинь факъыр-фукъаресине даа невбет кельмей. Аралыкъта эски урбалы-халатлы бир адам вакъытны шашырып келип къалса, аякъчыларнынъ козьлери акъая, оны ашап ютмакъ дереджесине келелер. «Неге бу къадар эрте чапып кельдинь?!» деген киби оны дивар тарафкъа итеклейлер, сонъ, энъ олмаса, къомшулардан бирисининъ азбарына кирсетелер. Мирзакаримбайнынъ озю бу ишлерде пек джаризлик косьтере. О, бутюн аякъчыларны той алдын: «Тертиб бозулмасын, эр нес озь вакъытында къабул олунмакъ, оз еринде отуртулмакъ, озюне коре къаршыланып алынмакъ керек», деп тенбие этти.
Ёлчынынъ бахтсызлыгъына зенгинлер огюнде хызмет этмек сыра кельди. Бир чокъ белли зенгин адамларнынъ ичинде о пек сыкъылды: юрегинде бир кимсенинъ аягъына баскъан киби, бир кимсени тирсегинен къакъкъан киби эди. Ёлчынынъ ачувыны чыкъаргъан ве анъламагъан бир шейи даа олса о да белли мусафирлер олгъан эркеклер тарафында чым-чырт, давуш чыкъмай эди. Дерсинъ эр якъны сув баскъан. Эр кес пысылдап лакъырды эте. Той аякьчыларынынъ исе, дерсинъ тиллерини кесип алгъанлар. Олар да озь аралары пышылдап лакъырды эте, не къадар савут пиляв, не къадар табакъ мейва, кетирилъмесини ишмарнен бильдирир эдилер. Мында чабик, лякин сес-шамата чыкъармай юрмек керек эди. Къолларынъ бошадымы, оларны аман кокрегинъде къавуштырып отурмакъ керек. Атта, чайник ве пиалаларнынъ сесини чыкъармакъ биле олмай. Бош дакъкъа олгъанда, Ёлчы босагъагъа таба чекилир, «буюк тойнынъ мусафирлерини козьден кечире ве: «Бу той дегиль, дженазе!.. Анъламайым, макътамагъа ве гъурурланмагъа не бар?» — деп хаялланар эди.

### 3

Энди къаранлыкълангъан эди. Тойнынъ чапкъалавларындан къуртулгъан Ёлчы алчакъ, кунь тийимеген, дым эвчикте, шишесининъ ярысы къопкъан чыракъны якъып, ялынъыз отурмакъта эди. Бу «хызметкяр уйы», байнынъ тыштаки азбарынынъ авлакътаки кошесинде, алчакъ, басыкъ диваргъа даянып къалгъан. Онынъ ичинде о козьге чарпмаз эди.
Уйчик басыкъ ве дым. Онынъ топракъ тамбырында джарты кийиз тёшельген. Къапугъа якъын ери чыплакъ. Диварнынъ чукъур еринде бир ящик, онынъ устюнде эки йыртыкъ ёргъан ве юннен толдурылгъан кирли, къатты ястыкъ. Мында ишнен шеэрнинъ этеклеринден кельген ыргъатлар геджелер эдилер.
Ёлчы бу уйге биринджи кере кирди. Тойда чапып юргенинден ве озюнинъ чекинчек, утанчакъ олгъанындан себеп, о бу акъшам яры ач къалды. О, кийиз устюне аркъасыны сувукъ, дым диваргъа таяндырып отургъан ве тюшюне: «Акълым етмёй, бу эвде насыл адамлар яшайлар? Эр кес озь-озюни биле, озюнен огъраша, озю акъкъында тюшюне — озюнинъ зенгинлигини, юксеклигини косьтермеге тырыша. Лякин мен, токъуммы, ачыммы, бай тувгъанларымнынъ бирисининъ акъылына биле кельмей...»  
Къапы ачылды. Салимбайваччанынъ башы корюнди. Лякин, сувукъ, дым ве авасыз, басыкъ эвге киреджеги кельмеген киби токъталды.
— Сен мындасынъмы, Ёлчыбай?
— Алейкум селям! — деди Ёлчы еринден турып, сайгъы косьтерген киби олып.— Тойда корюнмединъиз, Салим-ака?..
— Дюкянда эдим. Ярмат ёкъ, сен фаэтонны ек, бир ерге барып келейик.
— Фаэтон? — Ёлчы козьлерини кенъертип ачты.
— Я сен даа корьмединъми? Бир айдан берли минип юремиз де я. Янъы ат, янъы фаэтон... Буюк мейдандаки ахырда. Екинъ, айдап олурсынъмы?
— Бакъайыкъ.
— Чабикче ол!
Фаэтон янъы шеэр сокъакъларындан биринде, пенджересинден электрик ярыгъы корюльген, бир къатлы янъы бина къаршысында токътады. Эвнинъ алдында, эр эки тарафта, фаэтонлар тизильгенлер. Салимбайвачча фаэтондан тюшти, «мени шу ерлерде бекле!» деди де, бинанынъ басамакъларындан чабик-чабик атлап, къапу артындан ёкъ олып кетти.
Гедже пек къаранлыкъ ве туманлы эди. Сийрек фенерлер, догъру, кенъ сокъакъны тыныкъ ве сувукъ шавленен ярыкълата эдилер.
— Насылсынъ, къардашым? — деп кимдир Ёлчыны енгильден тюртти.
Ёлчы бу кишининъ юзюни корьмесе де сесинден таныды.
— А-а, Джура ака, сагъ-селяметсизми?— деди ве онъа къолуны узатты.
Джура козьлерини де аткъа, де фаэтонгъа тиклепбакъып:—Не вакъыт алдылар? Аты бир аз уфакъча, гъалиба,— деп сорады.
— Якъында дейлер. Мен биринджи кере екип чыкътым, Ярмат ака айдап юрсе керек.
— Осал зенаат. Геджелейин, сувукъта кузь япрагъы киби къалтырап отурмакъ агъыр ве джан сыкъысы иш.
— Биз къайда кельдик асыл? — деп сорады Ёлчы.
— О-о, бу «единджи кок». Мында ойле-бойле адамлар кирамайлар. Ишинъ олмасын... Байдар параларыны мында савуралар... Къана, мында кель, бир аз субетлешемиз.
— Къана, не сымарлаймыз,— деп сорады Салимбайвачча дудакъларыны ялап.
— Кескиндже сойы. Мен коньяк тарафдарым,— деп джевапланды памукъчы Джамалбай.
— Ёкъ, мен ялынъыз къырмызы ичем,— деп бильдирди Салимбайвачча.
Джамалбай буюк кевдесинен стулны гъырчылдатып, бутюн вуджудуны огге сюрьди, къалын этли къолларыны беяз ортюлю стол устюне къойды ве Абдушукурге эгильди:
— Табии, шумы? Айтынъыз, Абдушукур!
— Менми? — Оджанынъ къаршысында отургъан, онынъ суалине джевап бералмагъан талебе киби, джевап бермеге тырышып:— Менми? — деп сорады. Сонъ: — Манъа не келишкенини озюмде бильмейим. Лякин экимлер коньяк яхты дейлер, барсын коньяк олсун...
— Сиз эр вакъыт Джамалбай акамнен токъуштурасыз, бир кере манъа компания олынъ, къызыл ичинъ, Абдушукур!— деди Салимбайвачча.
— Бу адам меним къорчалайджым ве насиатчым ола,— деди Абдушукур, джиддийликнен.
— Пек аджаип шей. Имза этмеге бильмеген джаиль адам насыл ола да, сиз киби али адамнынъ насиатчысы ола биле?— деп айнеджиликнен козюни къыпты Салимбайвачча.
— Тарихтан малумки, чокъ эвлиялар тамамы иле джаиль олгъанлар. Пейгъамберлеримиз де джаиль экен, Салимджан,— деп кулюмсиреп джевап берди Абдушукур.
— Алла Абдушукурни лаф ичюн яраткъан, оны лафнен устюне чыкъмазсынъ,— деп янакъларыны къабарта берип, кульди Джамалбай.

Официант бир шише коньяк, бир шише къызыл шарап алып кельди. Бир аздан сонъ, туркстан ве кавказджа кебаплар кетирди.
Стаканлар бошангъан сайын, юзьлер къызарды, лакъырдынынъ тююми сокюле берди.
— Ичинъ, Салимджан, ичинъ Абдушукур,— дей Джамалбай,— беш-он куньлик омюрни, дюнья устюнде, шень ве татлы кечирмек керек. Тюневин акъшам бираз карта ойнап, сонъ, баягъы бир ичкенмиз. Москвадан кельген бир фабрикант руснынъ дёрт бинъ кумюшини юттым. Ичювде де баягъы артта къалдырдым, валлаи-билляи... «Мусульманлар да бойле иче экенлер даа»— деп чокъ айретке къалды. Айдынъ, сувуп къалмасын, ичинъ!
Ялынъыз зенгинлерге кирмеге мумкюн олгъан ресторанда отургъанына шадланып, Абдушукур, Омар Хаямнынъ рубаисини персиялылар тилинде, эзберден окъумагъа башлады:
Шараб! Барсын меним джеседим биле,
Шараб къокъусунен суварылсын,
Ёлджу, къабрим янындан кечкенде,
Шараб къокъусундан саргъуш олсын.
Сонъ, бундан ич бир шей анъламагъан, козьлерини акъайтып къалгъан достларына, бу рубаининъ манасыны анълатмакъ ичюн ашыкъты.
— Пек дешетли бейит экен,— деди зевкъланып Джамалбай,— оны таджикче дегиль де, озюмиздже язгъан олсанъыз, яхшы олмаз эдими?
— Багъышланъыз, бу таджикче дегиль де, персиялыларджа, ве бейт дегиль де, рубаи... Омар Хаямнынъки,— деп джевапланды Абдушукур.
Ойле десенъ! — Сизге бойле беитлерни язмакъ, ташны сыкъып сувны чыкъармакъ демек, эльбетде: лякин, молла Абдушукур, ойле лезет берген киби язмагъа тырышынъ.—Джамалбай бир нефес алды ве бир стакан конъякны агъызына авдарып, сёзюни девам этти.— О, озю де менден бетер сув ичмез экен; ады не о таджикни, Омар Бахраммы?.. Айды, айды, текаран янълышкъан экеним... Омар Халлам... Лякин сиз ялынъыз бир шей билесиз: «Козьлеринъизни ачарсыз! Чичекленген илим багъчасында сефа сюрермиз! Козьлерден джанавар перделерини алып ташлайыкь! Къайсы биримизни козьлери о перделернен ортюлю?! Менимми? Салимджаннымы? Хакимбайваччамы? Байларымызнынь эписипи козьлери ачыкъ. Олар акъыллы олгъанлары ичюн де зенгинлешкенлер, бай олгъанлар. Ойле дегильми, Салимджан?
— Догъру, Джамалбай-ака, бизим козьлеримиз ачыкъ,— деп башлады сезюни Салимбайвачча.— Лякин илимли, окъумыш байнен джаиль бай арасында фаркъ бар. Окъугъан бай, озь ишлеринен озю огьраша, аз янълыша.
— Бу, менимдже, догъру,— деп разы олды намукъчы, Джамалбай. Мына, меселя, мен. Ишлерим осал кетмей, лякин алыш-вериштен мен яхшы чыкъмайым. Къанунларны анъламайым. Руслар арасында юрип, беш он сёз огрендим, керексе де, керекмесе де, о беш он сёзню айта берем. Балаларымны окъутмакъ истейим, лякин динден къайтмаз экенлерми деп, къоркъам.
— Джамалбай-ака,— козьлерини сархушча къыса берип сёйленди Салимбайвачча,— ислям динини къолдан къачырмай, шериатны юректе терен сакълап, заман илимлери огренильсе, бундан ич бир тюрлю зарар кельмез. Сайидалим агъамнынъ огълу гимназияда окъуй. Эм, башына шапка кийип бара. Анълайсызмы, шапка!
— Ялап лакъырды, мусульман баласы шапка киймез! — деди козьлерини акъайтып, Джамалбай.
— Кие. Мен буны яхшы билем. Лякин, эвде беш вакъыт намазыны унутмай. — Селим стаканыны котерди: — Ичейик!
— Апельсин, коньяк!
— Бир шише марасала!
Абдушукур, памукъчынынъ омузуны енгильден тюртти.
— Джамалбай, бир дакъикъа изин беринъ, азачыкъ изаат береджегим... Мен сизге чокъ керелер айтсам, да, чокъ языкъ ки, аля даа макъсадымы сизге бильдирип олгъаным ёкъ, гъалиба. Энъ юксек макъсад шу, кене текрарлайым: байлар, бай-мусульманлар милли байлыкъны тамамы иле эльге налмакъ кереклер. Бутюн Туркстанда алыш-вериш озь байларымызнынъ къолларында олсун. Бунынънен де къанатланмай, завод-фабрикалар къурсунлар. Москвагъа, Варшавагъа ве башкъа Авропа шеэрлерине озьлери мал алып барсынлар, о ерден озьлери мал алып кельсинлер, дейим. Эки арада юрген еудий, рус базиргянларынынъ къуйрукъларына басмакъ керек дейим. Миллий сермияны къудретлештирмек ичюн алыш-вериш ве икътисадий илимлерии бильмее лязим, Джамалбай-ака. Замандан артта къалмамакъ керек. Догъру, бизде мешур адамлар барлар, олар кеткен сайын артмакъталар. Амма, бу етерлик дегиль. Медений алыш-веришчилерни осьтюрмек керек! Энди хызметкярынъызнынъ дерди сизге беллими? Миллий сермиямыз ичюн, ичейик!
— Миллий коммерсантлар ичюн! Миллий сермиямыз ичюн!— деп Салимбайвачча стаканны бошатты.
— Акъ падишанынъ хазинесинден чыкъкъан параны эписи еуди де,— дей Джамалбай, стаканына коньякны токе берип, — шуларны сындырышнынъ къолайы тапылсада. Сойле, Абдушукур, чуфутларнынъ параларыны насыл этип озюмизге авдарырмыз?
— Бунынъ ичюн коммерсантлар керек. Бу бир. Сонъра, иттифакъ керек, яни, мусульман байлары бирлешмек кереклер,— деди самимийликнен Абдушукур.
— Э-э... бизде байлар бир-бирлерини кореджек козьлери ёкъ. Бирлешмезлер. Бусы яман,— деп шикяетленди Салимбайвачча.
Бир шише коньяк, бир шише марсала ве бир дюльбер ваза апельсин даа пейда олды. Джамалбай даа айыныкъча эди, лякин Абдушукурнинъ козьлери бунарлангъан эдилер. Экинджи шишеге, биринджисине япышкъан киби, авесликнен япышмады. Салимбайвачча марсаладан эки стакан даа ичкен сонъ тамамы иле саргъушланды. Энди, агъызына кельгенини айта бере. Кимерде бир къадынларгъа да козь къымып ташлай.
Ресторанда отурушыв баргъан сайын къайнады. Музика чешит сой аваларны чалды, адамлар чокълашты. Оларнынъ арасында яхшы-яхшы кийинген рус ве башкъа зенгин авропалы базиргянлар бар. Татар алыш-веришчилери де чокъ корюлелер. Туркстанлылардан исе, бу столдакилерден башкъа, кене бир къач киши даа отуралар. Бир столда Султанбекнинъ къардашы Арсланбек, о ялынъыз, юкъсырай. Столнынъ устю пиво шишелеринен толы. Ортада, бир столда, заводчы байнынъ огълу Миркомилбайвачча эки яш къадынны янына алып, тахиесини стол устюне ташлап, отургъан. Аягъыны къачландырып, кичкене, чиркин бетини саргъушджа бурюштюрип, папиросыны думанлата, ве къадынларнынъ агъызларына шарап тёкеджек ола, оларгъа нелердир мыдырдай, «къыс-къыс» куле... Бу яш байвачча ичюн, санки, ресторанда ич кимсе ёкъ, озюни ойле тута. Ашагъыда таба, кошедеки столда, палы малдан
тнкильген, лякин устьлеринде осад тургъан, янъы кииимли, кенъ кевдели, мазаллы дёрт яш отурмакъта. Олар да озьлерини сыкъмайлар. Къычырып лакъырды этелер, кулюшелер. Столнынъ устю чешит шишелернен толгъан. Оларнынъ ичинде балабан чалмалы, къар киби беяз сакъаллы, лякин юзю даа яшларнынъ юзюне ошагъан гюль черели, къарт адам озюнинъ шенълиги ве лафазанлыгъынен инсаннынъ дикъкъатыны джельп эте эди.
Салимбайвачча янына бир къадынны отуртты. Къадыннынъ яшы отузлардан кечкен олса да, азъгъана пудралангъан юзю ве янакъларыны къырмызылыгъы оны да яш костьтере эди. Кенъ омузлы, тёгерек бетли, юксек кокюслю эди.
— Шампанский!— деп буюрды байвачча.
— Ёкъ, ёкъ, керек дегиль!— деди къадын, ичмейджек киби...
— Даа не? Джиджий шейлерден не сымарлайым? деп сорады къадындан, рус сёзлерини ярым-юрты сёйлеп.
Джамалбай дудакъларыны ялай берип:
—  Яхшы экен... Осал дегиль!— деп макътады ве Абдушукурге эгилип:—Абдушукур, бир гюзель союна даа козюнъни къып, бир аз ичирген сонъ, алып кетермиз... деди.
— Бу къадыннынъ янында досты бар эди... Дюльбер. Къайда ёкъ олып кеткен экен, берабер эдилер де.
— Я сиз? Сизде бизден артта къалманъыз!
— Сизнинъ эгленгенинъиз манъа да етер.
— Э-э... ашнынъ къокъусындан кишининъ къурсагъы тоймаз!— деп кульди Джамалбай ве къадынгъа тараф айланды:—мадам, ич, ич. Кейфинъ келир, ич. А потом гуляткъа барамыз...
— Аджаип шей,— деп башлады, мавы , козьлерини джильвелендирип къадын,— мусульманлар я асыл ичмейлер, я да бир ичип башласалар, токътатамазсынъ. Аджаип халкъсыз сиз, азиатлар...
Къадын, башта Салимбайваччанен, сонъ, башкъаларынен токъуштырып, шампанский ичти де, балабан мавы козьлерини къахпелендире берип, бу ерде озю буюргъан киби, эркеклерге шарап тёкюп сыйлады. Мен оны яхшыджа козьден кечирген сонь, энъ яхшы ве энъ паалы, ашларны, шарапларны сымарламагъа башлады. Токътамаздан лакъырды этип отурды. Чокъусу Джамалбайнен лакъырды этмеге тырышты, бильмем джумертче олгъаныны
дуйды... Онынъ айткъан шакъаларыны памукъчы ичте анъламай эди. О исе, къадынгъа къалын, къырмызы тилини костере ве Абдушукурге ялвара:
— Бу меним кулеми, масхара этеми шу, айт-анълатчы манъа — дей.
— Екъ. О сизге севда олгъан, эси-гюджи сизде.
— Севги? О насыл севги? — бутюн меселе парада... Пара къопармакъ истей... Сораса, бу «дюнья дюльберининъ» ады не экен?
— Анна, Анна,— деди Абдушукур.
Шу вакъытта юксек бойлу, пек ильванлы кнйинген яш, дюльбер бир къадын столгъа якъынлашты. Къадын, кулюмсиреп Аннагъа эгильди, баягъы вакъыт онынъ къулагъына нелердир сёйледи. Сонъ, кулюштилер. Къадын кетмекчюи арекет эткенде, Джамалбай онынъ къолундан тутты, бош стулны онъа якъын чекти, авучунен стулнынъ отурылгъан ерине бир къач кере урып:
— Отур, мадам, отур — деди. Къадын бир дакъикъа къадар джильвеленди, сонъ, стулгъа отурды. Анна Салимбайваччанен мешгъул олгъан арада, аркъадашынынъ отургъаныны эслемей къалды. Сонъ, онынъ отургъаныны корип, къашларыны тююмледи, терен нефес алды. Онынъ арекетинде куньлев сезиле эди.
Кене де янъы ашлар, ичкиликлер, табакъларда алма ве анар кетирилип башланды. Ичкиджилик бир даа къызып кетти.

* * *

Ёлчы могурдеги котерильген, фаэтоннынъ мешин отургъучы устюнде сувукъта юкъсурай эди. Аджджы сувукъ бетини якъа, къулакъларыны сызлата. Аякъларынынъ пармакълары джансызландылар, ач къурсагъында, дерсинъ, ель ойнай эди.
Вакъыт энди яры геджени авгъан. Сокъакътаки полицейлерни ве бир къач да саргъуш кимселерни исапкъа алмасанъ, кимсе ёкъ. Ялынъыз ресторан огюнде бир аз арекет бар. Арабаджылар келип-кетип отуралар, эркеклер, къадынлар ят тильде мыдырданалар. Кулюшелер.
Джамалбайнынъ арабаджысы-хызметкяры Джурабай, онынъ ичкиджилигини ве чешит шейлернен огърашкъаныны ишиткенини ве корьгенлерини баягъы вакъыт сёйледи ве сонъ «юкълай бер, байлар бугунь танъ аткъандже мында олурлар», — деп озь арабасынынъ ичинде нелердир сарынып, томалакъланып ятты. Амма, алышмагъанынданмы, ёкъса, къурсагъынынъ пек ач олгъанынданмы, Ёлчы юкълап олмады. Фаэтондан дёрт-беш адым авлакъта:
— Ёлчыбай, сен мын-мындасынъмы, шу?— деген capгъуш сеси ишитильди.
— Сизсизми, Салим-ака? Кетемизми?
— А-а-шыкъма!
Ёлчы фаэтондан ерге секирди. Салимбайвачча, къаранлыкъта, фаэтондан авлакъча, терекни къучакълап, къусмакъта эди. Сонъ, саллана-саллана Ёлчынынъ янына кельди, онынъ къолуна япышты.
— ю -ю-р! Чабик ол! Фаэтон турсын. Борюлер ашамазлар оны: о менимки, юр!—Ёлчынынъ къаршылыкъ косьтергенине бакъмадан, инат байвачча оны зорнен чеккелеп, халатындан тартып, алып кетти.
Ёлчы козь къамаштырыджы ярыкъ ве шаматалы залгъа киргенде башы айлангъан киби олды. Бу ер, онынъ ичиндеки адамлар, онынъчюн анълашылмагъан, шашырыджы бнр ал эди. О, шашмалагъанындан къапы янында бир ан токъталды ве Салимбайны да козьден джойды. Байваччаны къыдырып, этрафны козь этеркен арада, козю Абдушукурге илинди. Бу вакъыт, Абдушукур онъа бир шейлер ышмар эте эди. Утанса да, столгъа якъын барды, онъа косьтерильген стульгъа отургъан сонъ да, не япаджагъыны бильмей, козьлерини котермеди. Эки къадыннынъ ортасында отургъан Салимбайвачча стаканны толдурып, онынъ огюне къойды.
— Ич, аша!
— Сагъ олунъыз, мен ичмейим.
— Джурагъа тек косьтер, сачакътан секирир. Азбарда ушюгендирсинъ, ич йигит! — деди муляимдже Джамалбай.
Лякин Ёлчы ичмеди. Ашкъада энди маддеси ёкъ эди. О, ялынъыз сувуп къалгъан кебаптан бир таякъ кебап алды. Эр эки къадын да — Анна ве Мария, юссюзликнен Ёлчыдан козь алмай бакъа ве онынъ дюльберлигини, сагъламлыгъыны, саделигини-тербиелилигини корип, пышырдашып кулюше эдилер. Мария стаканны къызыл шарапнен толдурды, турды, ве Ёлчыгъа таба кельди.
— Вино яхшы, яхшы,— деп стаканны Ёлчынынъ агъызына таяндырды,
Ёлчы шарапнынъ къокъусындан чырайыны бурюштирди-сытты, башыны саллады:
— Ёкъ. Ичмейим! — деди.
Мария Абдушукурден «пей»— деген сёз озьбекче насыл айтылгъаныны сорады ве кене де:
— Ич, Геркулес, ич, яхшы вино...— деп зорлай берди.
Ёлчы оларгъа масхара олмамакъ ичюн стаканны къолуна алды да, эки ютумдан стаканны бошатды, авучынен дудакъларыны сюртти ве еринде отура берди. Къадынлар къычырып-къычырып кулюштилер. Аннада Мариядан артта къалмамакъ истеп, стаканны шарапнен толдурып, баданы алдаткъан киби, джильвели кулькюнен Ёлчыгъа туттураджакъ олды. Ёлчы ачувланып къолунен стаканны кенаргъа итеди ве юзюни чевирди. Анна кене де зорламагъа башлады.
Бу вакъыт кимдир Ёлчынынъ аркъасындан тюртти. Йигит айланып бакъты: онынъ артында юксек бойлу, толу, гурь сакъаллы, тер-темиз сачлары ягънен ягълангъан киби йылтырагъан балабан бир рус турмакъта эди. Ёлчы оны рус байы деп тюшюнди. О, Ёлчыгъа «къапудан чыкъ» деген ышмарны ачувланып косьтермекте. Ёлчынынъ башындан къайнагъан сув тёкюльген киби олды: о, къызарып-бузарып еринден турмагъа азырлангъанда, Салимбай оны отуртты ве аркъада тургъан къарткъа бир шейлер анълатты. Къарт «ихтияр менде дегиль» деген киби, омузларыны къысты, сонъ, юмшап йылмайды.
— Отурабер, къарт да чайлыкъ къыдыра,— деди Ёлчынынъ гонълюни алып, Абдушукур.
— Ичемиз!— деди, Салимбайвачча, бир къолунен Аннаны къучакълап, дигер къолунен стаканны агъызына котерип, атты. Джамалбай озюни аля даа тендирист дуя. Къалын, этли пармакъларынен Мариянынъ де назик къолларыны, де чыплакъ тизлерини сыйпай эди.
Къадынлар ичкен сонъ, даа зияде енгиллешти, озьлерини даа зияде сербест туталар. Козьлери, юзлери яна. Токътамай лакъырды этелер. Кулелер. Абдушукур баягъы кейфли олса да, озюни тутмагъа тырыша. Аз иче, чокъ эшай. О, янашадаки столда отургъан эки руснынъ лакъырдыларыны дипълеп тура. Оларнынъ бириси — энди баягъы яшларында къарт, корюниште я буюк чиновник, я да алыш-веришчиге ошай, бельким эм чиновник эм де алышверишчи, экинджиси—орта яшларында козьлюкли ве дюльбер кийинген адам. Абдушукур оны инженерге ошатты.
— Коресизми, бу азиатлар джанаварлар олсалар да, базы бир тербиягъа малик экенлер. Мына, зенгин адамлар озьлерининъ хызметкярларынен-ыргъатларынен отурып, берабер ичелер. Демократия! — деди инженерге ошагъан сойы.
— Азиатлар, эльбетте, ашагъы ыркълар, — деди, чиновник, тарелкасындаки этни пычакънен кесеркен,— олар медениетке къабилиетли дегиллер. Якъында бир профессор ильмий джемиетте бу даваны пек яхшы испад этти. Билесизми, мен бу сыджакъ мемлекетте йигирми йылдан берли яшайым. Азиатларнынъ анъларыны пек яхшы билем, Олар, аля даа пек артта къалгъан миллетлер. Лякин бунъа бакъмай, оларнынъ базы бир хусусиелерини аля даа илим ве фен де айдынлатып оламады. Меним фикиримдже, сынап бакъкъаныма коре, оларда, меселя, бедиий севги пек буюк. Олар чичек севелер. Урбасы кирли, йыртыкъ, ямалы, эски, лякин къулагъынынъ устюнде — чичек, манълайында тахиесининъ тюбюнде чичек. Йыр, оюнны пек севелер... Лякин олар эписи къоркъакъ, эписи къаст адамлар. Инанасызмы, оларнынъ арасында ачыкъ гонъюлли, самимийлик олгъан ышанчлы бир адамны тапалмазсынъыз?
— Базы вахши халкъларнынъ, меселя, негрлернинъ музикаларыны-макъамларыны бегенелер. Я буларнынъ музикалары насыл?— деп сорады инженерге ошагъан адам.
Чиновник бокалыны бошатты, явлукънен дудакъларыны, сакъалыны сюртти ве къаттылыкънен сёйледи:
— Къолларына бир табакъ, я да бир тепси алып, джакъларына таяндырып, къычыра берелер. Биз бойле «музикадан» он верст авлакъкъа къачып кетермиз. Лякин оларны буюк меракънен динълейлер. Бир къач сой музика алетлери де бар. Лякин олар гъает иптидаий. Бундан да гъайры, оларнынъ бир акъмакъ табиатлары даа бар: ерде аякъларыны букип отуралар. Бизчюн бойле отурмакъ буюк бир азап. Оларчюн, бу раатлыкъ, эмиш! Бай олсын, факъыр-фукъаре олсын, азиатнынъ эвинде бир пиаласы ола. Эки дане олса, адет бозула, эм буюк гуна исаплана!..
— Василий Иванович! — деди инженер, шарабыны ичип, бифштекстен бир парчасыны агъызына тыкъып, — сиз билесиз, мен бу ерде янъы адамым, бу куньлерде къайтышым мумкюн. Лякин, Ташкентнинъ азия къысмыны аля даа корьгеним ёкъ. Ялынъыз юрмеге, догърусыны айтсам, къоркъам. Чюнки, азиатлар, сиз дегенинъиз киби, чичекни, йыр ве музиканы не къадар севселер де, даа, эр алда, вахший халкъ. Вахший халкъкьа тамамы иле ишанмакъ мумкюн дегиль. Бу шубесиз, акъикъат! Тюневин Петербургтан мектюп алдым. Мектюпте къадыным да бу акъта яза, мукъайт олмамы тенбилей. Шунынъ ичюн, азиатларнынъ шеэрине кимнен бараджагъымны бильмейим, сизнинъ вакъытынъыз мусааде эгсе, берабер барыр эдик?
— Пек яхшы, мен азырым...— деп, джевап берди чиновник...— Сизге орта асырны, бельки де ондан эвельки девирлерни де косьтеририм. Вахший, лякин гюзель манзара!.. Хусусан сиз ичюн, петербурглы ичюн! Петербургкъа къайткъан сонъ, пайтахт къадынларына икяе этерсиз. Аджаип бир масал киби динъленеджегине шубем ёкъ...
Абдушукур азиатларнынъ аятыны огренмеге меракълангъан бу петербурглыгъа базы малюматларны муляимликнен анълатмакъ истесе де, келишикли бир имкян тапалмады. Энди онынъ дикъкъатыны столларында пейда олгъан янъы ашлар джельп этти.
Салимбайвачча тамамиле саргъушланды. О, озю аз ашаса, аз ичсе де, эп сымарлай берди. Столларнынъ устюнде чешит сой шишелер ве савутлар обаланып яталар. Аннанен Мария джельвеленип къахпеленип озьлери иче ве байларны да ичирелер.
Залдаки шаматадан, музика сесинден, шарап ве коньякларнынъ кокъусындан, къадынларнынъ лакъырды ве кулькюлеринден Ёлчынынъ башы айланды. О, этрафкьа бакъты, бойле буюк бир зал ичииде, чокъ адамлар ичинде, бир озюнден гъайры онъа ошагъан ич кимсени корьмеди. Бу ерде сефа сюрген адамларнынъ эписи онъа ят эдилер. Эр кес онъа бакъкъандай келе. Эр кес онъа «сенинъ мында не ишинъ бар? Озь еринъи тап!» — деп сёйлеген киби келе эди.
Анаву къартнынъ елькесинден тюртип, «чыкъ» дегени онынъ аля даа акълындан чыкъмай эди. Бу ерде ичте де къалмагъа истемеседе, юреги къыркъ кесекке парчаланмагъа азыр олгъан олса да, о байваччанынъ ирадесине бойсунып къалды. Лякин шимди насыл этип къачмакънынъ чаресини тапалмай эди. О, ичинден, Салимбайваччаны ляпетлей, саргъуш байваччагъа табий олгъаны ичюн, озь озюни къыйнай эди.
Ниает ирадесини топлап, солдакилернинъ козьлеринден тайып, къолайлыкънен столнынъ артындан турды, чабикликнен столлар арасындан кечти, къапуны ачты ве озюни тышкъа атты. Бирден юзюне ургъан салкъын ель, онынъ бетини опькен киби кельди. Къаранлыкъта, юкъусырап тургъан атнынъ янына кельди, онынъ бойнундан къучакълады, пармакъларынен джалыныны тарады ве башыны саллап яваштан:
— Сувукъмы? Ушюдинъми? Меним къыйметлим!.. — деди.

### 4

Ёлчы эрте уянды. Ири къар данелери хызметкяр-ыргъат эвининь кичкене пенджересине ура ве онынъ парланыкъ джамындан ичериге учып кирелер. Елчынынъ тюбюндеки кийиз дымлангъан, сылакъ ве сасый эди.
Ёлчы еринден турды, эски индже халатыны омузлары устюне ташлады, энди башкъа ыргъатлар кийип парлагъан джарты чызмаларгъа аякъларыны сокъты, бель явлугъыны багълады ве ат ахырларына кетти. О, атларнынъ тюблерини темизледи, ашлавларыны козьден кечирди, азбаргъа чыкъты ве пичен догърамагъа башлады. Ярмат кельди. Бай арабаны эки кунь эвде къалмасыны эмир эткен, тойгъа керек олур деген, Ярматнынъ айткъанына коре. Арабагъа екильген атны эгерлеп, Ярмат оны, араба къапыларгъа таба алып кетти. Сонъ, артына айланды, Ёлчыны чагъырды:
— Бай атанынъ къадынынынъ манъа буюргъан аджеле ве муим иши бар эди, лякин меним зарур ишим олгъанындан оларгъа сенинъ мында олгъанынъны айткъан эдим. Оларгъа кир! Утанма!
Ёлчы Мирзакаримбайнынъ ичерики эвининъ азбарына кирип, къапунынъ алкъаларыны тасырдатты. Ичериден чапып чыкъкъан балагъа: «буюк анамны чагъыр!» деди. Чалттан устюне паалы, къара къадифеден дюльбер тоны, башында юн шалы олгъаны алда, яваш-яваш къапычыкъкъа Лутфиниса якъынлашты.
— Сагъ-селяметсизми, Ёлчыбай?
— Алейкум селям, ана. Тоюнъыз мубарек олсун! Мени чагьыргъан экенсиз. Шаймы?
— Эбет,— Лутфиниса сесини даа пек явашлатты, — арабаны ек. Якъынларда, бир ерде, нефеси шыфалыокъугъан бир адам бар экен, Нуриниса о адамгъа барыпокъунып кельмеге истей. Лякин бакъ, агъызынъдан бир лаф чыкъмасын. Дайынъ базаргъа кеткен арада барып кельмек керек. 
— Яхшы, яхшы.
Елчы ахыргъа кетмекчюн айланайым дегенде, Лутфиниса оны кене токътатты.
— Ашыкъма, мында кель! Арабаны арттаки сокъакъкъа айда. Нуриниса анда озю барыр... Къолум-къомшулар корип яманламасынлар. Оларчюн яхшы да яман да — бир. Анъладынъмы?
— Яхшы, анам, шимди эр шейни азырларым.
Елчы фаэтонны чыкъарды ве бельгиленген ерде Нуринисаны беклеп турды: «Бу Нуринисанынъ къургъан тузагъы дегиль экенми?» деп, тюшюне башлады, Елчы. Нефеси шуфалы-окъумуш адамгъа кетмек, ялынъыз маначыкъ... Къыз, гъалиба, менимле корюшмек истей... О, джесюр ве айнеджи... Эр шей ола биле... Я барып да бирден: «Мен сени севем! Бабам-анам мени зорнен зенгин байваччагъа берелер. Манъа сенден башкъа кимсе керекмей..» десе, о вакъыт мен не япарым? Насыл джевап беририм?» Ойле шейлер олгъан адетинден.
Елчы озюнинъ тюшюнджелерине эм инана, эм инанмай. Хаялында, оларнынъ къачкъанлары чешит тюрлю ренклерде, манзараларда корюле. Лякин о сувукъ, титис кокке, ерге тюшкен къар япалакъларына бакъа, терен кокюс кечире.
Мына къаршыдаки аралыкътан, вишне тюс йипек фереджеге бюрюнген алда, чабик-чабик адымлап Нуриниса чыкъты, этрафкъа айланып бакъты, ич кимсени корьмеген сонъ, фереджесини ачмаздан Елчыгъа якъынлашты.
— Елчы-ака, сиз къайда гъаип олып кеттинъиз, чёльде аля даа иш битмедими?
— Ыргъатнынъ не вакъыт иши биткен? Ихтияр бизде дегиль, истегенде ишлемеге, истегенде кезмеге...— деди Елчы.
— Бекленильмеген вакъытта тойым чыкъты... Келип етишкенинъизге пек къувандым...— деди де, Нуриниса яваштан кулип, этрафкъа бакъты.
— Мининъ фаэтонгъа,— деди, тельбевлерни къолгъа алып Елчы.
— Токътанъ, мени о озгъарып кетеджек къадын чыкъаджакъ.
Нуриниса фаэтонгъа отурды ве шикяетленмеге башлады:
— Керекмегенде, пахыл киби, къар да ягъа. Бойле авада окъунмагъа бармакъ шейми! Анамнынъ тюшюнип чыкъаргъан шейи. Онъа тек бойле фал олсун... Сыджакъ ерде отурып тургъанда бу не керек эди... Айды шу... нефеси шыфалыны...
Ёлчы даа якъында башындан келип кечкен ойларны хатырлап, кулип йиберди.
— Ничюн кулесиз? — деп, Нуриниса шубеленип сорады.
Елчы бир къач вакъыт не айтаджагъыны бильмей турды, сонъ:
— Къулакъ асманъ, ич бир себепсиз. Дюньяда эр шейден чокъ не бар? Козь яшынен кульки. Йигитке агъламакъ айып. Мына, онынъчюн де, кулем. Хатырыма бир ал тюштю.
Нуриниса оны озюндже анълады.
— Билем, шу... кечкен геджени хатырладынъыз... Энди, кулесиз. Кульсенъиз, куле беринъ да-а...
— Ёкъ. Ойле беллеменъ!
Эски ве йыртыкъ фередже япынгъан бир къадын, абына-сюрюне, оларгъа якъынлашмакъта эди:
— Бу къар да, меним калошларым да, къуругъайдылар. Зар-зоруна етип кельдим. Нури-ай, сиз бугунь бардакънынъ тюбюни тилинъизнен ялагъангъа ошай. Онынъчюн де бойле къар ягъды,— деди Нуринисаны озгъарып алып кетеджек къадын.
— Ёкъ, Хайри ала, асыл яламадым,— деп кульди Нуриниса.  
— Фаэтонынъыз пек юмшакъ экен, э? Шалиден ёргъан устюне отургъан киби. Гонъюльни охшай, —  деп мыдырданды о Нуринисанынъ янына ерлеше берип.
Хадраны ве Ахун-гузарны кечтилер. Хайри аланынъ косьтергенине бинаен, Ёлчы фаэтонны тар бир аралыкъкъа айдады, йыкъылаяткъан эвчикнинъ салынып къалгъан къапучыгъы огюнде токътады. Къадынлар къапу артында джойылып кеттилер.
Эвлернинъ тёпелеринде, тереклернинъ путакълары устюнде къар баягъы къалынлашкъан. Кене де шиддетли ягъмакъта эди. Беш он адым авлакъта балалар ойнайлар.
Урбалары эски, бирисининъ аягъында джарты калош, дигерининъ аягъында исе бурунлары ашалгъан, тешик папичлер. Чорап ерине, ичлеринден табан парчалары корюлелер. Лякин юзлери къуванчлы, эсджанлы: биринджи къар аралыкънынъ юзюни бусь-бутюн денъиштирди ве оларгъа янъы оюнлар кетирди. Аралыкъта сес-шамата, кульки. Балаларнынъ бир къысмы экиге болинип къар топач ойнайлар. О бир кенарда, бир къач бала, озьлерининъ бойларындан юксек, томалакъ къар обасыны тыгъырлаталар. Огъланчыкълар, дакъкъа сайын, ушюген къолларыны агъызларына къапалар, къолтукълары тюбюне сокъалар...
Ёлчы балаларнынъ ойнагъанларыны меракънен бакъа эди. Ярым саат алдын, Нуринисаны беклеп тургъанда башында долангъан хаяллардан, эеджандан зерре къадар шей биле къалмады. Энди онъа эр шей белли. Даа якъынларда онынъ бойнуна асылып, къулакъларына сыджакъ севги сёзлери пышылдагъан къыз, башкъасына акъайгъа чыкъа, озюнинъ къуванчыны биле ондан гизлемеди. Ёлчы онынъ эр бир сёзюнде, сесинде кулькюсинде, эм такъдирден разылыгъыны сезди. Онынъ бу арекетлери Ёлчынынъ менлигине тийди. Лякин къызнынъ севгисине баштадан шубеленгенинден шимди озь гонълюни алды, Мирзакаримбайнынъ эвинде озюнинъ вазиетини козь огюне кетирди ве сонъу бойле олып чыкъкъаныны табий шей деп сайды. Ёлчы кене де балаларгъа бакъты ве озюнинъ балалыгъыны, койдеки аркъадашларыны хатырлады. О да якъында, кичкене, атешдай бир бала эди. О да, башкъа кой балалары киби яшлыкътан чалышмагъа башлады. Амма оюнларгъада вакъыт тапар эди. Хусусан къыш вакъытларында... Лякин, бойле тар, басыкъ аралыкъта дегиль, кенъбол мейданларда. Анда бузларнен къаплы олгъан юксек байыр бар эди, олар андан чана тая, йыкъыла-юварлана эдилер...
Башкъасына атылгъан къар топачы Ёлчынынъ башына тийди ве тахиесини азгъана къыйыштырды. Балалар кулюштилер. Ёлчы де юректен кульди. Ачыкъ гонъюлли, саде йигит олгъаныны корип, балалар онъа якъынлашып башладылар. Эписининъ козю атта ве фаэтонджыда, оларнынъ козьлеринде: фаэтонгъа минип, «пошт-пошт!» деп атны чаптырып, шеэрни айланып чыкъсалар, эр кесни айретте къалдырсалар... деген фикирлерни окъумакъ мумкюн эди. Базылары аткъа тийип бакъаджакъ ола, базылары исе, фаэтонгъа тиийп: «неден ясалгъап экен?» — деген киби бири-бирлерине бакъалар.
Фаэтон янында лакъырды къызышып кетти: Ёлчыгъа бири-бири артындан суаллер ягъды:
— Къач кумюшке алдынъыз?— деп сорады бир атикче бала.
— Саибинден сорамакъ керек, мен къайдан билейим? — деп кулип джевап берди Ёлчы.
— Фаэтон озюнинъки олса, бойле кийинмез эди,— деди балалардан бириси, баладжа, дос-догърудан
— Мына, мындан, бу ерден... Шайхантавургъа не къадар вакъытта бармакъ мумкюн?..— деп дигери джиддийликнен сорады.
— Козь ачып-юмгъанджек.
— Я бизнинъ багъгъа къадар?— деп айтып йиберди балаларнынъ бириси
— Багъынъызнынъ къайда олгъаныны бу адам къайдан бильсин,— деп балалар шакъылдап кулюштилер, оларнен берабер Ёлчы де, бутюн виджудыны сильким кульди.
Къадын баштакиси киби, къарны ве папичлерини лянетлеп-къаргъап Нуринисаиен берабер моллакъайнынъ эвинден чыкъты. Нуриниса отурмаздан эвель, фаэтонда, аякъ устюнде, къошма-къошма алтын билезликлер такъылы билеклерини фередже тюбюнден чыкъарды, къолларынен сербестче фереджесини тюзетти. Бу арада къадын сёйленди:
— Мен сизге эйликтен къачмадым, энди сиз де манъа, Нури-ай бир эйлик япынъ, ананъыздан манъа дёрт метр къадар басма алып беринъ. Лякин ялварам, унутманъ... Шаравар тикип киерим. Киевнен узакъ омюрлер тилейим, сизге.
— Яхшы дедим де! Ышандыргъан сонъ, бинъ кере даа айтабермек не керек!— деди сертийип, Нуриниса.
— Бу йигитке де, Алла, яхшы бир келин берсин,— деп девам этти Ёлчыны косьтерип къадын.
— Тойларында мен хызметчи олайым...— деп кульди Нуриниса.
Ёлчы бу сёзлерни ишитмеген олды. Къадынлар отургъанынен узун тасмалы къамчысыны котерип саллады.
— Но -о!— деп атны айдады.
Ельнен къарышып къар япалакълары онынъ бетине кескин уралар. Къулакъларында артта — аралыкъта къалгъан балачыкъларнынъ сеслери янгъырады:

Ягъмур юмалакъ,
Эчки юмарлакъ.
Бай къызынынъ 
Къарыны томалакъ.

Ёлчы къайтып кельген сонъ, атны туварды, ат ахырына алып кетти ве сонъ, хызметкяр-ыргъат эвине кирди. Джамы парлангъан пенджереден авлакъча кошеге тыкъылды. Эвнинъ диварларындан -дым сасыгъы, сувукъ ве куф къокъусы ура. Азбарда бинълернен къар япалакъларындан кобелечиклер учалар. Ель сызгъырып башлады. Тышарыда къаргъа ве къышкъа къувангъан къаргъалар къаркъылдап башладылар...
Нуриниса исе анасынынъ одасына кирди, нефеси шифалы адамнынъ берген бир чим-чим чайыны, бир къач парчасыны джебинден чыкъарды, оны келиннен киев биринджи геджеси яткъанда киеджек индже беяз кольмегининъ янына къойды. Бунъа молланынъ «шыфалы» нефеси тийген. Сонъ, анълашылмагъан арифлернен къаралангъан кягъыт парчасыны киевнен келин «омюр билля бир-бирлерини сёнмейджек севгинен севеджеклери» дуасыны — эписини топлап, бир явлукъкъа сарып-чырмап, озюне белли олгъан ерге сакълады. Буны битирген сонъ, Нуриниса, ода ичинде юрьмеге башлады. Не япаджагъыны бильмей, тойгъа тикильген ёргъанларны, ястыкъларны козьден кечирди. Докъуз къадифе ве докъуз йипек ёргъанларнынъ обасы та тавангъа тие. Онынъ къаршысында, къар киби, бем-беяз ястыкъларнынъ обасы... Тюневин киев тарафындан ёлланылгъан-алынгъан бахшышларны корьгенде, энъ мутебер къадынларнынъ биле козьлери куньджюликтен яндылар... Олар акъкъында лаф энди бутюн Ташкентке дагъылса керек. Бойле нам кетер деп аслыда, Нуринисанынъ акъылына кельген эдими? Олар эписи сандыкъкъа толдурылгъанлар. Оларнынъ бир даа къарыштырып чыкъмагъа Нуринисанынъ истеги ёкъ эди. Факъат Нуриниса, ялынъыз узун зынджырлы, къапагъында зумруд янгьан уфакъ, лякин пек дюльбер саатчыкъны алды, эр бир тарафыны айландырып бакъты. Оны къуту-къуту чешит тюрлю алтын, кумюш, зумруд шейлери олса да сааты ёкъ эди. Саат алмакъ исе не анасынынъ ве не де озюнинъ акъылына биле кельмеген эди.
Сонъ, зынджырыны боймуна такъып, саатни исе къулагьына якъынлаштырды. «Чыкъ-чыкъ», «чыкъ» деген мусавий давуш ишитильди. Лякин, джаиль адамгъа китап насыл бир шей айтмаса, саат де Нуринисагъа бир шей айтмады. Тюневин бирде бир кимседен сорап огренмеге истесе де, сонъ, бу фикирден, вазкечти. «Дюльбер донатылгьан эвде акъайымнен экимиз къалырмыз, шакъа-хората арасыыда, о озю огретир!» деп тюшюнди.

Хаялларгъа, умютлерге къапылгъан, истегине наиль олгъан Нуриниса, ашыкъкъан, ынтылгъан бахтынен корюшмеге арада къалгъан бир кунини насыл этип кечирмекни бильмез эди. Лякин анасы ве келинлеринен бир ерде олгъанында, о, бу дуйгъуларыны сакълар эди: юзю аджыныкълы, козьлери сёник, дерсинъ керчектен де, баба-ана эвинден айрылгъаны оны бугунь бахт ве къуванчтан кечкенини косьтере эди. Нуринисаны якъындан бильген къадынлар ве келинлери бунынъ эписи япма олгъаныны анълар, лякин енгиль фикирли Лютфиниса къызына бакъып, янып-якъыла ве кельген мусафирлерге яныгъыны такъмакълай эди.

Къапуны мукъайтлыкънен ачып, сандалгъа къоймакъ ичюн элинде курек толусы, къорнен, одагъа яш бир къызчыкъ кирди. Бу Ярматнынъ къызы, Гульнар эди. Беяз юзлю, назик, узун бойлу къыз... Яшына бакъкъанда, бою юксек, лякин кевдесине мунасип, балалар киби кулюмсиреген, тёс-тёгерекче беяз юзю, къалемнен сызылгъан киби индже къашлары, узун, сыкъ кирпиклери арасында янгъан ири козьлери бар эди. Бу козьлерде догърулыкъ, алидженаплыкъ, мераметлик, гонъюльнинъ баарь тазелиги ве темизлиги ве шайлылыкъ янар эди. Лякин Гульнарнынъ урбалары ыргъат къызларнынъ урабалары киби эди: башында къызыл, энди чокътан агъаргъан явлукъ, устюнде индже, эски, кыскъа камзол, камзолнынъ тюбюнде — агъаргъан, энди бинъ кере ювулып-ямалгъан сатин антер, уфачыкъ-назик аякъларда къаба, чокътан кийилип юрюльген аякъкъаплар...

—   Джанынъыз сыкъыламы, Нури-апа?— деп сорады, курекнинъ къоруны сандалгъа тёкеркен Гульнар.

—   Юрегимни къан бийлеген киби ола. Болдурдым мен,— деди, разы олмагъан киби джевап берип, Нуриниса.— Сабадан берли бир озюм отурам. Сенде бу уйге башынъы сокъмадынъ. Чай ичмедим, агъызыма бир буртюк шей алмадым.
—   Сиз бир якъларгъа кетип, даа шимдичик кельдинъиз. Алдамагъа не керек?— деди кулимсиреп Гульнар.

—   Эр шейге бурунунъы сокъып, динъленип юресинъ, индемез,— деп джекирди Нуриниса — тез ол, эль-бетимни ювмагъа сыджакъ сув кетир!

—   Сув азыр, шимдичик кетиририм,— къоркъмай, лякин итаатнен сёйледи Гульнар.— Не япаджакъсынъ, Нури-апа, танъ аткъанындан берли ерге чёккеним ёкъ. Эвлер къадынларнен толу, эр кеске чай берип етиштирмек керек. Сонъ, емек къоймакъ, балаларны ашатып-ичирмек. Биринджи азбардаки эвлерни джыйыштырдым. Буюк ана шай деди...

—   Бабам эвдеми?

—   Ёкъ. Ялынъыз Ёлчыбай акам ыргъатлар эвинде. Гульнар утанып кулюмсиредц.— Башта мен бильмедим, сонъ корьдим. Чапа-чапа мында кельдим. Къапугъа урып башымы парлая яздым.

—   Энъкъаз, гъалиба, корюндинъ,— деп дудакъларыны къыйыштырды Нуриниса.— Сен яш олсанъ да айнеджисинъ.

Гульнар айткъанына бинъ пешман олды. Меселени ятыштырмакъ ичюн, сёйлемеге меджбур олды:

—   Эгер энъкъаз япкъан олсам, олейим, татачыгъым! Мына бакъынъ, билесизми бу насыл олды?.. Гульнар сандалнынъ огюне тиз чёкти ве девам этти:

—   Бутюн одаларны джыйыштырып чыкътым, азбаргъа ёргъанларны чыкъардым, къакътым. Сонъ, кене де азбарда бутюн савутларны ювдым. Ве апансыздан, кечеяткъанда, ыргъатлар эвининъ пенджересинден бакътым, Ёлчыбай аканы корьдим. Сонъ бирден азбар къапучыкъкъа чаптым. Мына бойле энъкъаз! Ничюн бу энъкъаз ола?

Нуриниса сынамакъ макъсадынен:— Эвель корьген эдинъми? — деп сорады.

—   Узакътан бир кереми, эки кереми корьген эдим.

—   Бегендинъми?

—   Бойле лафларнынъ не кереклиги бар? — деп Гульнар къызарып, чабик-чабик, чыкъып кетти.

Нуриниса кене де ялынъыз къалды. Онынъ хаялында, бир кереден сыджакъ яз куню, багъчада Елчынен олып кечкен къыскъа корюшювлери джанланды. Бундан сонъ, кузь геджеси олып кечкен корюшювни, къоркъунчлы ве татлы дакъкъаларны хатырлады. Онынъ дудакълары къалтырадылар, юреги ойле дукюльдедики, дерсинъ о дакъкъалар мына шимдичик олып кечтилер. Сонъ, онынъ юрегини къоркъунч къаплады. Насыл олду да, озюни сакълады? Кимнинъ темизлиги, кимнинъ намусы, кимнинъ акълы, кимнинъ сабыры, кимнинъ озь-озюни тутувы оны, о замай айплыкътан, масхаралыкътан къутарды? Эгер йигит де онынъ киби енгиллик ве сабырсызлыкъ косьтерген олса, о бугунь бойле тойны корип олур эдими? Ёкъ. О, я озюни ольдюрмек керек олур эди, я да хызметкяр йигитнен берабер бу ерлерден къачып, фукъареликте бир тилим отьмек къыдырып юрер эди. Бутюн тувгъанларындан, ана-бабасындан, агъа-къардашларындан марум къалыр эди.

Акъылына фукъарелик, ёкъсузлыкъ кельгенде, Нуриниса сескенип йиберди. Озюне къуванып шай тюшюнди: «О яхшы, темиз, намуслы йигит. Онынъ бир эксиклиги бар — фукъарелик. Ах о не ичюн байвачча дегиль экен!..»

* * *

Той, зенгин, шаматалы, юксек дереджеде кечти. Бойле тойлар пек сийрек ола. Акъшам къаранлыкълашмаздан эвель Мирзакаримбайнынъ эвине кеткен аралыкънынъ башында киевнинъ кельгенини хабер этип, дёрт карнайнынъ ве дёрт сурнайнынъ сеси янгъырады. Адетинен, энъ айтувлу байвачча киевлерни эки чифт музикант озгъарып келе тургъан: эки карнайлы ве эки де сурнайлы. А мында — беш чифт!

Бутюн маалле аякъкъа турды. Эвлернинъ тёпесинде, аралыкънынъ эр эки тарафында да, башларына абдалден-дал япылгъан фереджелернен къадынлар ве къызлар пейда олдылар. Бир-эки дакъикъадан сонъ, бутюн эвлернинъ устлери сейирджилернен толгъан эдилер. Атта бутюн вакъыт, аякъларыны сандалгъа сокъуп, отурып кечиргеи къартлар биле, эвлерининъ устюлерине чыкъмагъа аллары олмагъандан къыйыш-къунгъур диварларгъа тырмашып, «ханнынъ тоюна» ошагъан тойны корьмеге истер эдилер.

Тойларда адет олгъаны киби аралыкъта эр эки тарафтан «куреш» башлады: бирилери келиннинъ мааллесинден, дигерлери исе, киевнинъ мааллесинден. Балалар юмручыкъларыны сыкъа берип, бири-бирлерине атыла, бири-бирлерини къаргъа булгъалайлар. Оларны корьген осьмюрлерде авучларына тюкюрип, бири-бирлерине бакъмагъа башлагъанда, къартлар ортагъа тюштю ве уйпалашувны токътаттылар. Тынчлыкъ сакъланды.
Яхшы кийинген байваччалар, энъ айтувлы алыш-веришчилернинъ огъуллары, киевни ортагъа алып, балабан араба къапудан, азбарнынъ эркеклер ичюн айрылгъан тарафына ёнедилер. Мында, энди тынчлыкъ баскъан эвде, имам никя къыймагъа башлады. Сонъ, киевнинъ башына къанфет, богъдай, алтын, кумюш ве башкъа шейлер септилер. Ниает киевни ве яшларны мусафирлер ичюн къыйметли джиезлернен донатылгъан эвлерге теклиф эттилер.

Никя къыйылгъан сонъ, Нуринисаны кене де къадынлар тарафына алып кеттилер. Келинни, онынъ озю киби зенгин байларнынъ къадынлары  къаршылап алдылар. Онынъ устюнде эскидже тикильген, узун ве кенъ йипек антер, (анасы онъа бойле тантаналы куньде «модалы антер» киймеге ясакъ этти) башында орнекленген балабан йипек явлукъ, аякъларында йипек киби юмшакъ меситлер. Нуринисанынъ коксю къуванчтан котерильген, лякин о, бу сонъки куньлери япкъаны киби, озюни тюшюнджели ве яныкълыджа косьтермеге тырышар эди. Базы къызлар никя вакътында онынъ ашыкъкъаныны эслеп кулюшселер де, шакъагъа чевирип:

— Мен къайдан билейим? Урьметли имамны ачувландырмамакъ ичюн, экинджи кере сорагъанджек, мен айта къойдым... Учюнджи кере сорайджагъыны къайдан билейим?

Киевни сыйлав адетинен тез битти. Киев, эр тарафы алтыннен тикильген узун ве кенъ халаты, башында балабан беяз чалма, онынъ тёпесинде алтын таджы олгъаны алда, зенгин байларнынъ огъулларынен берабер, карнай ве сурнайларнынъ давушы астында, азбар къапылардан чыкъты ве аралыкъ бою, сербестликнен, озь тарафына ёнельди. Ичерики одалар кене де сес-шаматанен толдулар. Энди келинни озгъарув вакъты да якъынлашты.

Лутфиниса башта яныкълап ах-вахнен Нуринисаны назарланмасын деп, тютетмекни теклиф этти.

Нуриниса тильки терисинден енгиль тончугъуны кийип, алтын сувлу къадифеден агъыр фереджеге япынып азбаргъа чыкъкъанда, бутюн къадынлар, байнынъ буюк азбары ичине тёкюльдилер. Мирзакаримбай къызына бахт сеадет истеп, окъуды. Эеджандан байнынъ сеси къалтырай эди, дерсинъ о, сезлерини энъкъаз соза, лякин къадынлар, келиннинъ сабырсызлыгъыны дуялар, байнынъ къоллары сакъалына япышкъанынен, олар бир аньде Нуринисаны сарып алдылар ве онынъ башы устюне кенъ, паалы шербентини яптылар. Келин кетмеге энди азыр эди. Йырджылар дарелерини шамарладылар. «Яр, Яр!» деп йырламагъа башладылар. Йыргъа башкъа къадынлар да къошулдылар. Бу къалабалыкъ-шамата вакъытында байнен къадыны арасында чыкъкъан къавгъаны кимсе анълап етиштирамады.
Лутфиниса къызны келинлеринен берабер фаэтонда кетмесини теклиф этти:

Халкъ ичинде: «Бу ким?— ...A-а бу фаланчанынъ къызы даа!» — деселер не ярамайлыгъы бар? — деди Лутфиниса.

Бай исе къаттылыкънен:

— Эр кес киби, арабада кетсин!— деп айкъырды.

— Вай! Алиходжабайдан бизим не эксиклигимиз бар? — деп къычырыкъламагъа башлады Лутфиниса.— О къызны эки атлы фаэтонда йиберди!

— Етер! — деп джекирди Мирзакаримбай къадынынынъ устюне. Къопайлыкъ ич кимсени яхшылыкъкъа алып бармады. Мен, эски адетлеримизден ред этмекни керекли танымайым. Шимди, вакъыт ойле. Халкъ чешит шей айтмагъа башлар. Байлар къутурдылар, дерлер. Насыл ола да, сен буны анъламайсынъ, акъмакъ!

Тойкерваны еди арабадан ибарет эди. Оларда келин ве онынъ анасындан башкъа, тувгъанлары ве зенгин кишилернинъ къадынлары ерлештилер. Фукъаре сойлары, тойларда ве дженазелерде ашап-тоймагъа алышкъан башкъа къадынлар исе, къаранлыкъта абына-сурюне, джаяв кеттилер. Энъ огден кеткен, устюнде келин ве келиннинъ анасы, Хаким ве Салимбайваччанынъ къадынлары олгъан арабаны Елчы айдай эди. О, атнынъ аякъ алышына коре, эгерде саллана-саллана, шашкъынлыкънен куле, озь-озюнен сёйлене: «Омюр мына насыл шей экен. Биринджи кере манъа озь севгисини ачкъан къызны, озюм башкъасынынъ къолуна алып-кетип теслим этеджегим!» Таш тизильген кенъ ёлгъа чыкъкъан сонъ, чешит тюрлю шакъалар япмагъа севген Ярмат, атына къамчыны саллады ве огде кеткен арабаны озып кечмек истеди. Елчы, санки буны беклер киби, атыны къамчынен къоркъузды ве тельбевлерни бошады. Эписи арабаларнынъ атлары чапа башладылар. Еллар арабанынъ тасырдысы ве чынгъылдысынен, арабаджыларнынъ сеслеринен, къадынларнынъ «яр, яр» йырларынен инъледи. Ёлчы къызышкъан сонъ, атына бир къамчы даа урды, ат ойле бир пертавламагъа башлады ки, атта шлейкаларыны узе язды. Бу арада, той ёлуны ипнен кескен яшларны эследи ве атыны зар-зорнен токътатып келиннинъ анасына айланды:

—   Буюк ана. балаларны къувандырсанъ,— деди.

Ёлны кескенлер — къызгъанманъыз, чокъча, чокъча беринъиз! — Пара бермегенджек йибермемиз! — деп эп къычыра эдилер.

Лутфиниса арабанынъ кошесинден эки тахие алды, онъа беш кумюшликни къошты ве Ёлчыгъа узатты.

Бахшышкъа къувангъан балалар самимийликнен:

—   Той артындан, той япынъыз, ала! — деп къычырдылар.

Бираз кеткен сонъ, караванны бир даа токътаттылар. Чайханадан бир сюрю еткен яш чапып чыкъты ве бель багъларыны чабик-чабик бири-бирлерине къурап, ёлны кестилер.

Арттан Ярмат ачувланып: —  Бунъа даа насыл шакъа дейлер! Басып, ёгъурып кечип кетмейсинъми! —  деп къычырды Ёлчыгъа.

— Тойнынъ аджаиплиги де бунда! — деп ачувнен джевапланды Ёлчы.

—   Къана, ана, джумертлилигинъизни косьтеринъ!— деди Ёлчы. Лутфиниса кене эки тахие ве он кумюш акъча даа алып узатты.

Киевнинъ мааллесинде де йигитлер эки ерде той арабаларыны токътатаджакъ олдылар, лякин кечиктилер, меселе шамата-гюрюльтинен битти.— Ниает, той арабалары келеджек ерлерине келип чыкътылар. Арабаджылар къадынларгъа тюшмеге ярдым этип, келиннинъ джиезлерини ташымагъа башладылар.

Киев азбарынынъ ортасында балабан атеш янмакъта эди. Келин, къадынларнынъ озгъарувынен, азбаргъа киргенинен, атеш башында оюнлар, йырлар башлады. Ташкентнинъ энъ метин йырджылары шенъ, джанлы той йырыны: «Алмаларынъа, нарларынъа шан-шурет! Багъ-бостанларгъа шан-шурет!» — деп йырлайлар. Атешнинъ ялыны ве учкъунлары кокке котериле, йырджы-оюнджы къызлар атеш этрафында джильвеленелер.

Нуриниса башы устюнде япылгъан балабан йипек шербенти тюбюнде, озь мааллесининъ яш къадынларынен отурмакъта. О, йырларны эеджаннен динълей, арада-сырада козь къыйыгъынен ойнагъанларгъа да бакъа. Эгер де киевнинъ мааллесиндеки яшлар, адет олгъаны киби, келиннинъ табиатыны бильмеге истегенлерини пек мукъайтлыкънен япмагъан олсалар, о, бельки, озюнинъ нышанлысынен оладжакъ корюшювни де унутыр эди. Огълан балачыкъларнынъ бойлары бир къарыш олгъанына бакъмадан олар оны, пек чимчий эдилер. Къадынлар арасындан бойле бир балачыкъ сокъулып кирди де, келинни чимчип къачты. Нуриниса агърысындан тишлерини сыкъты ве къычырып йбермей, «ах»— деди. Онынъ бахтына, шашмалап балалар башкъаларыны чимчип къачкъан вакъытлары да ола эди...

Атеш башында оюнлар тап яры геджеге якъын битти. Бундан сонъ, келинни балабан оданынъ тёшельген кошесине отурттылар. Къадынлар мында экиге болюндилер: адетиндже, келиннинъ тарафдашлары къапыда, босагъа янында таба, киевнинъ тарафдашлары исе, беяз чаршафнен кесильген кошеде, тёрьге кечип отурдылар. Эр эки тарафтан курешке азырландылар. Адет олгъаны киби, эр эки тарафтан да, огге «къараманлар» чыкътылар. Келин тарафтан, белине къушагъыны багълап, алчакъча бойлу, кутюк киби, томалакъ, Нуринисанынъ танышы олмагъан къадын чыкъты, киев тарафтан исе къуда, эркек мучели, узун бойлу сакъалынынъ уджунда бир топчыкъ сийрек сачлар олгъан, мазаллы къартий чыкъты. «Къараманлар» енълерини чермеди ве бири-бирлерине япыштылар. Оларгъа ярдымгъа башкъалары да етишип кельдилер. Эр кес озь «къараманынынъ» къушагъына-этегине, енълерине япыша. Эр бири озюнинъ тарафына тарта, чеке. Эгер де бир де бирисининъ къолу къутулса, эписи йыкъылып, бири-бирлерининъ устлерине обаланаджакълар. Бойлеликнен, оданынъ ичи шамата — кулькю, чешит сеслернен толды. Эр эки тарафта чеккелешип болдургъан ве озь къуветлерини косьтерген сонъ, келиннинъ тарафдашлары, киевнинъ урметине, азгъана озьлерининъ курешлерини эксильтти ве киевнинъ тарафы оларны бир къач адым алдгъа тарттылар. Бу арада къуданынъ ышмарынен къадынларнынъ башы устюне, бутюн оданы къаплап алгъан киби, балабан чарфаш яптылар. Беяз чаршафнен къаплангъан кошеден къадифе халатлы киев чыкъты. Къуда оны чабикликнен келин япынып тургъан шербенти тюбюне сокъту. Киев Нуринисанынъ онъ къолуна япышты, бутюн кучюнен кевдесини сыкъты. Зорнен оны ерден котерип алды ве сонъ, эр адымында сюрюне-сюрюне (анълашылгъанына коре юк онынъ арджы дегиль эди) кошеде, чаршаф артында гъаип олып кетти. Йипек ве къадифе чаршаф ортюльген тёшек устюне яваштан ташлады, сонъ, озю де, онынъ янында, эркеклер отургъан киби, аякъларыны хачлап отурды. Нуриниса утангъан киби олып юзюни чевирди, башыны ашагъы асты, бетини шали шалынен къапатты, юреги исе, сыкъ-сыкъ дюкюльдей эди. Киев де, бильмем утангъанындан, бильмем кимседен бир ишмар беклеген киби, индемей отурды. Нуриниса, гуя озь-озюнен лаф эткен киби, «пек сыджакъ!» деп йиберди.

Киев оны бир къолунен къучакълады, экинджи къолунен башындан шалыны котерди ве муляимликнен:— Сиз, джаным, мемнунсызмы? — деп сорады.

Нуриниса козьлерини сюзип, джильвели-джильвели кулюмсиреди, ве юзюни онъа чевирди. Бир дакъкъа къадар о, сары сийрек тюклю сакъаллы нышанлысынынъ юзюне бакъып къалды, сонъ, башыны яваш салындырды ве терен кокюс кечирди.

Эвде шамата бир аз эксильди. Болдургъан къадынлар тынчландылар. Япыладжакъ шейлерни япып, сырасына къойып, озь ишлеринен огъраша эдилер. «Сач сыйпав», «кузгюге бакъмакъ», ве даа башкъа шейлер тап танъгъа къадар етти.

Экинджи куню, шаматалы-гюрюльтюлю саба емегинден сонъ, кене де шенъленюв башланды. Ичерики азбар ичинде оюнджылар ве йырджылар тёгерек алып, ойнамагъа, йырламагъа башладылар. Эркеклер тарафында исе, киевнинъ достлары, таныш-билишлери эглене эдилер. Яшлар исе, къадынлар азбарынынъ къапуларынынъ тешиклеринден бакъалар, базы юссюз байваччалар исе, атта къапуны аралыкъ этип башларыны сокъалар. Базылары, къолларындаки шытырдавукъ кягъыт акъчаларны косьтерип, ышмар этип, озьлери тарафкъа къызларны чагъыралар. Къартанайлар исе, оларны къува, сёгелер. Уйледен сонъ, акъшамки сакъаллы къартанай келинни «селямгъа» алып чыкъты. Нуриниса кунешнинъ шавлесинден алтын сувларынен балкъылдагъан къыйметли банорас паранджада. Юзю къат-къат шаи явлукъларнен яры япыкъча. О, босагъа янында токъталды, азгъана башыны эгильтти. Эписи одалардан ве софалардан къадынлар азбар ичине чыкътылар. Сакъаллы къуданай онъ къолуны яваштан Нуринисанынъ башы устюне ташлады ве эркек сесинен соза берип къычырды: «Ассалям, ассалям! Мухаммад Мустафагъа селям! Биби-Фатимеге селям! Азиз эрен-эвлияларгъа селям! Къайнана, къайнаталарынъа селям. Агъа-къардашларынъа селям!..»

Къарт къайната хаста олгъанындан, азбарнынъ эркеклер болюгинден баба ерине киевнинъ буюк агъасы чыкъты. О, чевре этрафкъа бакъмай, чабик адымларнен адымлады. Эркеклерге бакъмагъа акълары олмагъан къадынлар, адетиндже башларыны кенаргъа чевирди, явлугъы олгъанлары явлукънен, олмагъанлары исе, къолларынен юзьлерини яптылар. О, яп-янъы шытырдагъан кягъыт акъчаны келиннинъ башы тёпесине къойды да, кене де, эркеклер болюмине таба чыкъып кетти. Сакъаллы къуданай кягъыт акъчаны эеджаннен джебине къойды, сонъ Нуринисанынъ юзюни ачты. Къадынлар бирден Нуринисанынъ юзю япылгъан явлукъны талап-алдылар. Олар, бойле явлукълар бахт кетиргенине ишана эдилер. Къайнанасы исе, Нуринисанынъ башына конфет ве уфакъ акъчалар септи. Балалар ве яшлар оларны джыйыштыргъан арада, къайнана Нуринисаны эвге алып кирди.

Келиннинъ джиезлерини эр кес корьсин деп, азбар ичинде ве софаларда яйдыргъан эдилер. Оларны корьген мусафирлер айретте къалдылар. Одалар ичинде исе аш-сув бериле. Савут сайын, савут кетириле. Сонъу ёкъ... Акъшам устю Лутфиниса Нуринисанен сагълыкълашмакъ ичюн онъа кирди. Къартий къызынынъ чырайындан, бир кереден, онынъ пек шенъ-къуванчлы олмагъаныны анълады.

—   Не олды, къызчыгъым? Сен къувангъангъа ошамайсынъ? — деп сорады анасы.

—   Аначыгъым, сиз ичтеде раатсыз олманъ, мен азгъана болдурдым,— деп джевап берди Нуриниса.

Лутфиниса бир сыра насиатларыны даа гизлиден къызынынъ куълагъына айтып, къапугъа догърулды ве бир къач вакъыттан, мында берабер кельген къадынларнен ёлгъа чыкъты. Къудаларнынъ сый ве муамелелеринен мемнун олса да, гонълю къырыкъ, къуванчсыз эди.

### 5

Ыргъат эвининъ ортасында къазылган чукъур ичинде, атеш якъаджакъ олып, Ёлчы ве Ораз агъызларынен тютюнли атешни уфюрип богъулмакъталар. Лякин сылакъ одунлар янмай «пыш-пыш» пышылдай-тутейлер. Эвнинъ ичи о къадар тютюнге толдыки, атта башта, азда олса оданынъ ичини ярыкълаткъан чыракънынъ ярыгъы биле, сечильмей эди. Уйнинъ ичи тютюннен бонъайды, Елчы ве Ораз богъулып оксюрелер.

— Пуф-пуф... уха-уха!

—   Пуф-пуф...

Оданынъ арт кошесинде, Шакъасым анадан оксюз къалгъан огълуны кокюсине басаракъ ята, оны къыздырып юкълатмакъ истей. Лякин о да, тютюннен богъула. О, даянамады, къарыкъ сеснен къаранлыкъ кошеден:

—   Богъды бусь-бутюн! Къапуны ачынъ! Сувукътан олерми эдик? — деп къычырды оларгъа.

—   Токъта, тынчлан, бир кунь ола янаджакъ эбет, бу хынзыр атеш! — деди къыргъыз ве уфюре берди.

—   Пуф-пуф! Тап джигерлериме сокъулды тютюн!

—   Етер, етер! — деп Шакъасым богъулып-оксюрип.— Сизнинъ одунларынъыз яз ортасына биле янмазлар. Мен шимди къуру сойыны тапарым.

Бу кереси Елчы да Шакъасымнынъ тарафыны тутты:

—   Керчектен де, Ораз, быракъ, мен де тютюнден кёр олдым,— деп козьлерини сюрте берип, харар исабынен, къапуны къыдырып тапты ве оны артынаджек ачты.

Бу, шимди ыргъатлар отургъан эв, башта аран эди, мында пичен йыгъар эдилер. Онда не оладжакъ, не таван ве не де пенджере бар. Тёпесинден къурумлу-сачакълы къамушлар салланып тура. Одадан тютюн пек яваш чыкъа. Елчы бир нефес алмакъ ичюн азбаргъа чыкъты.

Кок тыныкъ. Къалын къарнен къаплангъан памукь тарлаларынынъ устюнде, йылдызлар парылдай киби корюле. Тёгерек ай, ичте де къыбырдамагъан киби, кокнинъ бир нокътасында тура. Онынъ нурлары тюбюнде беязнен къаплангъан орталыкъ чешит сой тюс учкъунларнен янар эди. Чыплакъ тереклер кичкене йылдызчыкъларнен къаплангъанлар. Ай ярыкъ, къыш геджеси о къадар дюльбер, о къадар шырныкълы ки, атта хызметкярларнынъ джарты къульбеси биле, диварларгъа япыштырылгъан тезеклер биле чешит орнеклерге ошап, тасвир олунмаз манзарагъа ошайлар.

Елчы сувукътан къатып къалгъан къарны гъычырдатып де огге де арткъа юре, кокюс толу сувукъ аванен нефес ала, хаяллана. Шимди онынъ юрегини бинъ-бир тюрлю агъырлар, тюшюнджелер тельчелейлер. «Кимнимъ къызы экен?» деп сорап юрьген къызнынъ кимнинъ къызы олгъаныны шимди анълады. Лякин о гюзель де узакъта. Ёлчы бу хаялларгъа далып юрген арада къапуда Шакъасым корюльди, кокке бакъты ве:

—   Эх-ха! — деп къарыкъ, сувукълангъан сеснен, эеджанланып, къайдадыр, къуру одун къыдырмагъа кетти.

Шакъасым кеткенинен Ёлчы аман эвге кирди, дерсинъ о, онынъ кетмесини беклей эди. Онынъ бурнына сасыкъ дым-тютюн урды.

—   Къапуны ачсанъ — сувукъ, ачмасанъ — богъулып ольмек мумкюн, не япмалы, Ораз?..— деп сорады ве достунынъ, Оразнынъ янына, аякъларыны озюнинъ тюбюне къатлап чёкти.

—   Мында копек байласанъ даянмаз. Къоркъам, бу чючрюк аран бизим устюмизге йыкъылыр, бизни басып ольдюрир... Лякин байгъа эписи бир. Бунынъ тюбюнде къалып ольсек, сенинъ ве меним гунам ичюн оларнен дава ким япаджакъ!— деп къайгъылы ве ачувлу давушнен сёйленди Ораз.

Ёлчы достуна даа якъын эгильди де:— Ораз, шу куньге де шукур де...— деди.

—   Вай, тентек, бундан да бетери олурмы?

—   Динъле, мына мен санъа бир шей айтайым,— деди Ёлчы сесини явашлатып.— Мени бай бу ерге ёллагъанда, шойле деген эди: — Шакъасымгъа сёйле, озюне башкъа ер къыдырсын. О артыкъ манъа керекмей. Мумкюн олса, ярын шеэрге кельген биринджи юк арабасынен къойып алып кель! — ...Не япмалы? Онъа буны насыл айтайыкъ? Мына бу, бетерден де бетеридир...

Ораз бир ах чекти ве агъыр нефес алды, сонъ:

—   Амма хасис дайынъ бар! Не къадар йыллар озюне чалыштырды-чалыштырды да эви атешке алынып янсын, алла бойнуны урсын, шимди ёл ичине чыкъарып ата. Эм къатты къышта!— деди.

—   Эльбетте, бай акъсыз япа,— деди Ёлчы,— о ялынъыз озюнинъ ишини, келирини биле. О: Шакъасым кичик баланен къалды, энди баштаки киби чалышамаз, деп беллейдир. Мен, текаран онынъ тарафыны тутаджакъ олдым: «Баарьге къадар токътанъ, тарладаки иш Шакъасымгъада етер, ишсиз ятмаз» дедим. Къайда! Асыл ишитеджеги биле кельмеди!

— Пара берир экенми? — деп меракъланды Ораз.

—   Исапны кескен экен. Аладжагъы къалгъан олса, барып дава этер даа...— деди Ёлчы.
Ораз сёгюнди:— Бу къызгъаныч дегиль ялынъыз ашы ичюн, урба ичюн акъкъынъы кесип къалдырыр, атта, ичкен сувунъ ичюн биле сонъки капигинъни тутып алыр. Елчыбай, сен шимдилик Шакъасымгъа бир шей айтма. Башта мен онъа бир ер къыдырып бакъайым, сонъ, озюнен де мукъайтча лакъырды этерим. —  Ораз бир дакъкъа къадар тюшюнип кокюс кечирди. — Гедже-куньдюз демей дев киби чалышыр, лякин шимди оны бир ерге ерлештирмек пек агъыр олур.

—   Догъру, къартлар тевекель шойле демегенлер: «Къышта, атеш башында тарашлыкъ, турда эвинъе кет». Я о бойле авада, бойле вакъытта, баланен къайда бараджакъ?— деп эеджаипен сёйленди Елчы. Сен, тырыш, кене де олса, этрафтаки байларнен лакъырды этип бакъ. Сонъ, Шакъасымгъа айтырсынъ.

—   Бу орталыкъта байлар чокъ. Лякин шимди олар насыл шартлар къоярлар, билесинъми? Баарьге къадар ювундыкънен бакъарлар, сонъ, бутюн баарь ве язда бес-бедава чалыштырырлар. Байлар ичюн ыргъат эшектен де уджуз!— Ачувундан Ораз атеш ичинде къалды, омузындан халатыны ташлады ве бир шей айтмай чыракънынъ липильдисине бакъып къалды. Къашлары арасында къалын бир ёлакъ пейда олды.

Тюшюндеми, абдырапмы, ёкъса, сувукътанмы кошеде яткъан балачыкъ «дада» — деп къычырды. Елчы секирип-турып баланынъ янына барды.

—   Юкъла, юкъла пельван! — деп баланынъ башыны сыйпамагъа башлады.

—   Сен онъа тойдан бир шей биле кетирмедин,— деди Ораз, Елчыгъа буюк сакътлыкънен.

Ёлчы къолуны саллап йиберди ве:

—   Башларындан къалсын тойлары. Мен онъа ярын эльва кетиририм,— деди.

Бир къучакъ къуру одуннен, сувукътан ушюп-къалтырап, къапудан Шакъасым кирди.

—   Къана, якъынъ атешни. Бир тамам къуру сойыны таптым!..

Учю де атеш устюне эгильди. Бир дакъкъада атешнинъ ялынлары оджакънынъ кок чамур диварларыны ярыкълатты, тютюнден-къурумдан сияргъан, салынып къалгъан къамушларнынъ талдасы оларнынъ юзьлеринде насылдыр бир орнеклер ясап салланыр эдилер.

Къадыннынъ бириси, сувукъ олгъанда, бир вакъытта: «сыджакъ атеш — шайлы акъай» — деген.— Эм, догъру айткъан,— деп кульди Шакъасым.

—   Къышта факъыр ичюн атеш — эм тон, эм ятарлыкъ, эм пиляв.

—   Лякин мен, акъшам олгъанда, узакътан, чёльде бир атеш корьсем, тувгъан аулымны хатырлайым,— деди тюшюнджели-тюшюнджели Ораз.

Озь-озюнен лакъырды эткен киби олып,— эр кеснинъ озь юрту озюне татлы,— деди Ёлчы.

Шакъасым атешке севинип бакъаракъ ялварды:

—   Къана, меним къыргъызым, сазынъы ал да, бир йыр тёшечи... Онъа къадар, чайда къайнар.

Ораз чюйден сазыны алды, бир аз вакъыт чалмагъа истемеген киби, яваштан теллерини чынъылдатты. Сонъ, козьлерини азачыкъ къыса берип, аджыныкълы чёль йырларындан бирини башлады. Ёлчы ве Шакъасым башларыны саллай-саллай динълей эдилер...

Атеш ичинде тургъан къара къуман бирден шатырдап-гюдюрдеди, къапагъы тарсылдады, чай къайнады. Ёлчы къуманны кенаргъа алды, ичине бир чимчим чай ташлады. Чай озь-озюне кельгендже, пиалаларны чайкъады.

—   Бир авуч юзюм къурусу олгъанда, тамам той олур эди,— деди Шакъасым Ёлчынынъ чайнен узаткъан пиаласыны аларкен.
Ораз сазыны ерине къойды. Сыджакъ чайдан къызгъан ыргъатларнынъ ичлерине джанлары кельди, лакъырды этмеге башладылар. Хусусан, бу акъшам, Шакъасым шенъ эди. О, Насредин оджанынъ башына келип кечкен шейлерни икяе эте ве биринджиде озю кулип башлар эди. О, ойле бир уста икяе эте эди ки, Ёлчы ве Ораз оны динълеп, кулип къатып-къала эдилер.

Атеш янып, къырмызы къорларынынъ устюне кок куль пейда олмагъа башлады. Шакъасым огъланчыгъынынъ янына барып ятты. Ёлчы ве Ораз чыракъны сёндюрди ве халатларына сарынып, атеш башында яттылар. Эвнинъ ичини къою къаранлыкъ басты. Тышта ель окюрди.

—   Эв кене сувуды,— деди теренден бир аздан сонъ, Шакъасым.

Буюк кевдесини халаты ичине сыгъдырамай, къыздырамай, айланып-фырланып яткъан Ёлчы исе:

—   Бу эв дегиль, бузлыкъ... Бузлыкъ!— деди.

## IV

### 1

Мына уч айдан берли Нуриниса озю корьмеген, бильмеген, атта адыны той арфесинде буюк келинлеринден ишиткен акъайнен яшай. Эр бир мусульман къызы, корьмеген-бильмеген адамына акъайгъа берильгени ичюн, анасына-бабасына къаршы турмагъа акъылына биле кетирмей. Бунынъ не файдасы бар? Эр шей эвельден азырлангъан ве «фатиха» япылгъан сонъ, такъдирге разы олмамагъа бир чаре ёкъ эди. «Фатиха»— энди нышанлавнынъ ярысы демек. Бундан сонъ, эр эки тарафнынъда тойдан ред этмеге акъкъы олмай. «Фатиха»дан сонъ, эр эки тарафта, не къызда ве не йигит де олгъан эксикликлерни корьмеге тырышмайлар. Къудалар арасында олгъан анълашамамазлыкълар эр вакъыт озь аралары музакере ве айланма ёлларнен чезилир эди.

Нуринисанынъ озюнинъ такъдири ичюн раатсызланмамагъа башкъа себеплер де бар эди. О, оны бир де бир фукъареге бермейджеклерини биле эди. Бу ачыкъ-айдын белли эди. Бабасы ве агъалары киевни дегиль фукъареден, атта, орта аллылардан да ляйыкъ корьмез эдилер. Онынъчюн де олар ялынъыз Ташкент байларынынъ энъ айтувлы сойларынен тувгъанлаша биле эдилер. Нуриниса киев акъкъында да ич раатсызланмай эди. Кимерде бир башында «о насыл экен?», «къайсы бир танышларынен тенъиштирмек мумкюн экен?» — деген суаллер келип кечселерде, джевап озь-озьлюгинден келип чыкъа эди.

Мына, Нуриниса янъы аиледе яшай. Онынъ къайнатасы — Наджимиддинбай — пек зенгин. Янъы ве эски шеэрлерде дюкянлары бар. Къартнынъ буюк огълу — Абдуллабай, кичик огълу (Нуринисанынъ атъайы) Фазлиддинбайваччанынъ тешебуслары ве арекетлери ялынъыз шу байлыкъны арттырмакъ ичюн догърулгъан.
Эвнинъ эм эрлер ве эм де къадынлар тарафы мейдан. Ичкерики азбар учь тарафтан буюк къурулышларнен ве бойдан-бойгъа софаларнен сарылып алынгъанлар. Дёртюнджи тарафында вишне багъчасы. Бутюн одаларда — халлар, диварлардаки оюкълар сандыкъларнен, ястыкъ ве ёргъан обаларынен толгъан. Рафлар паалы къытай чини ве башкъа савутларнен быкъкъан. Хусусан, Нуринисанынъ одасы, пек зенгин джыйыштырылгъан, бильмеген, янъы бир адамгъа, бу ода, къыйметли малларнен толгъан дюкян киби корюле эди.

Сабалыкъ, уйлелик, ве акъшам емеги, бу аиледе, къатты низамгъа къоюлгъан, эр даим таин олунгъан бир вакъытта ашала. Мында эр кунь лезетли емеклер азырланыла. Лякин мусафирлер аз олалар. Нуриниса кельгенинден берли даа бир кере мусафирлер джыйылмадылар.

Нуринисанынъ эки къайнанасы бар. Бири-тувгъан, экинджиси — огий. Наджимиддинбайнынъ биринджи къадынындан Абдуллабай догъгъан, экинджи къадынындан Нуринисанынъ акъайы, Фазлиддин догъгъан. Огий къайнанасы къарт, яшы алтмышларгъа баргъан семиз, узун бойлу, мыдырданмагъа севген къарт. О, бутюн байлыкъны эльде тутмагъа ве къадынлар тарафына эр кеске сёзюни кечирмеге тырышыр эди. Тувгъан къайнанасы исе — къыркъ беш-элли яшларында, кичкене, арыкъча олып, даа гюзеллиги силинмеген шайлы къадын. Корюниши — тертипли, муляим, чокъ лакъырды этмей, акъыллы эди.

Нуриниса, бу аилеге тюшкенине уч кунь кечер-кечмез эки къайнана — куньдешлер арасында олгъан душманлыкъны сезди. Сабадан, адет боюнджа, Нуриниса башына енгиль-индже шербенти япып, къартлардан башлап, кичкене балаларгъа баргъангъа къадар селямлашмакъ керек эди. Огий къайнанасы кундешине: «Ничюн о башта сенинъле селямлаша?»— деп къычырыкълагъанда, кичкенеси, тувгъан къайнанасы: «Сизнинъ огълунъызнынъ апайлары башта сизге селям бере эдилер!» деп джевапланды. Олар пек къавгъалаштылар. Байнынъ къадынлары эр бир уфакъ-тюфек шейге къавгъа эте эдилер. Лякин эр экисининъ де къавгъалары, чокъусу вакъыт мал-мулькке саиплик этмек устюнде ве энди козьлери кёрлангъан акъайларыны байны бакъмагъа истемегенлеринден келип чыкъа эди.

Буюк куньдеш шойле дер эди: — Сефасыны сен чектинъ, бир гедже биле ондан айрылмай эдинъ, къартайгъанда ташладынъмы? Малы татлы да, озю араммы? Мына, бакъ, энди!    

Кичкене де артта къалмай эди.— Къартнынъ козь ачып корьген биринджи къадыны сен эдинъ. Сеннен субетлешмегендже бир шей япмай эди. Бир чанакъ ювундукъны бинъ кере сюмсюклемегендже бермез эдинъ. Бутюн мал-мулькюни элинъе кечирдинъ. Санъа ялынъыз домбаллашмакъ —семирмек олсын, акъайнынъ ичюн асыл тюшюнмеге де истемейсинъ!..»

Абдуллабайнынъ да, бабасы киби, эки къадыны бар эди. Буюк сойы—Айсара — отуз беш яшларында, хаста-джан юзлю, эр вакъыт кюскюн, индже-арыкъ, назик, даа дюльберлигини джоймагъан къадын. Сагълыгъынынъ осал олгъанына бакъмадан, о чокъ чалыша, ве къалгъан бош вакъытыны балаларына бере эди. Эр акъшам, балаларны озю янына, сандаланынъ этрафына топлар-джыяр ве оларгъа: «Гюзеллер-гюзели — Диллярам», «Яш йигит», «Санобар» масалларыны окъур эди. Онынъ куньдеши — Марьям-хан, рус. Йигирми секиз яшларында, беяз юзлю, юксек бойлу, ачыкъ, мавы козлю Марьям-хан, бу эвге он докъуз яшларында, къыз олгъанында тюштю. Онынъ ады Мария эди. Москвада, факъыр хорантасында догъа. Яшлыкътан оксюз къала. Озь яшайышыны озю къурмагъа меджбур ола. Ич бир ерден, бир кимседен ярдым корьмей, озюнинъ къуветине ишана. Ташкентке бир зенгин алыш-веришчи хорантасынен келип тюше. О оларнынъ бала бакъыджысы эди. Абдуллабай оны мында корьди.

Абдуллабайнынъ рус къызына эвленеджеги пек чокъ лафлар чыкъарды. Лякин Абдуллабай истегини ерине кетирди: Мария, малленинъ имамы янында мусульман динининъ шеадетнамесини окъуды. Никя къанун боюнджа къыйылды. Ачыкътан айткъанда, Наджмиддинбай бойле шартларнен разы олгъан эди.

Мариянын мусульман кийимлеринен кийиндирдилер. Намазны, дуа ве къурандан бир къач сураны окъумагъа оргеттилер. Ялынъыз озюни ич бир ерге йибермей эдилер. Атта босагъадан тышкъа атламай эди. Бойлеликнен, о бир къач йыл ичинде акъикъий мусульман къадыны олды. Эгер де онынъ мавы козьлери, сарышын сачлары олмаса, ич бир кимсе рус деп беллемез эди. Не тиль джиэтинден, не адет ве не де кийиминден о, эвдеки башкъа къадынлардан айрылмаз эди. Ич бир кере айттырмаздан, куньде беш кере намазыны къылар ве ораза тутар эди. О, истесе аш ашамагъа отурсын, я да, насыл бир иш япса-япсын, «бисмилля» демеге унутмаз эди. Марьям-хан башкъалардан яхшы олса яхшы, осал дегиль, бутюн адетлерни кутмеге тырыша эди. Къадифе фереджеге бурюнип, бетине узун къара чильтерни япар ве дигер озьбек къадынлары киби, мусафирликте, тойларда ола, дженазе чыкъкъан ве догъгъан эвлерден къалмай эди.
Яшлыгъында, бала олгъанда, Мария Москвада мектепте окъугъан эди. О, аля даа, Пушкиннинъ, Лермонтовнынъ бир чокъ шиирлерини эзберден биле эди. Лякин о, бу эвде, русча бир китап биле корьмеди. Куньлерден биринде, бир татар къызы, онда мусафирликте олгъанда, русча бир роман китабы унытып къалдыра. Марьям-хан шу гедже китапны окъумагъа башлай. Лякин бу вакъытда Абдуллабай кирди ве корип ачувланды, китапны парчалап котерип атты.

—   Бойле китаплар сени бозар, динден чыкъарырлар!— деп къычырды о.

—   Ёкъ, пек сейирли, пек файдалы китап, онынъ динге ич бир тюрлю зарары кельмез,— деп анълатаджакъ олды о, инат мусульмангъа, лякин бир шей чыкъмады.

—   Ялынъыз, ялынъыз бир китап бар,— деди ачувланып Абдуллабай, о — алланынъ китабы! Башкъа китапны-китап деме! Эписи бир китап. Эгер де сенинъ къуран окъумагъа истегинъ олса, мен озюм огретирим.

Чокъ вакъытлар Марьям-хан, эвге шей сарылып кельген рус газета ве китапларынынъ парчаларыны окъур эди. Бундан сонъ, эписини ташлады.

Биринджи йыллары Марьям-хан акъайынынъ бир апайы даа олгъаныны ичте ашшынамаз, алышамаз эди. Куньдешинен де къавгъа этер, де барышыр эди. Лякин, вакъыт кечкен сайын, бу эвдеки башкъа къадынлар киби, о да алышып кетти.

Бойле бир къавгъалар олгъан вакъытларда Нуриниса:

—   Кене де аранъыздан къара мышыкъ кечтими? — деп шакъа этер эди.

Марьям-хан исе, озю уйдырыпмы, ёкъса башкъаларындан ишитипми, эр вакъыт:

—   Куньдеш — башынъда таш, козюнъде яш...— деп джевап берир эди. Куньлерден биринде о бир даа тилини чыкъаргъанда исе Нуринисаны ачувландырмакь ичюн:
— Токъта, ашыкъма, биз санъа да куньдеш къыдырьп-тапармыз...— деп ташлады Марьям-хан.

Бу шакъа этип айтылгъан олса да, ёкъ-ёкъ да, Нуринисанынъ юреги о куньден сонъ къалтырап башлады: «Бу эвде эки къадын алмакъ къанун олгъан. Я барып да, меним акъайым да, бабасынынъ ызындан кетсе, меним устюме апай алса... Мен не япарым?»
Фазлиддин, Нуриниса къыз чагъында олгъанда хаядында долангъан, тюрлю кийим ве къыяфетлерде тасавур эткен йигитке ич де ошамай эди. Тап, той олгъан акъшамы, къадынлар курешинден сонъ, перде артында, киевнинъ козьлерине биринджи кере айланып бакъкъанда, гонъюли къырылгъан эди. Ондан берли чокъ вакъыт келип-кечти. Онынъ насыл эксикликлери олгъаныны корип тура.

Керчек, Фазлиддин, бешарет дегиль — яхшы йигит... Лякин муддетинден эвель догъгъан, оськен адамлар киби, онынъ кевдесинде недир етишмей, бир эксиклик сезилир эди. О, орта бойлу, нечар кевдели, сийрек, сары мыйыкълы, къара ве чабик ойнакъ козлю, йигирми учь яшында арекетчен йигит. Кийингенде де башкъа алышверишчи байларнынъ байваччаларындан артта къалмай эди. Лякин кене де олса, онда бир эксиклик корюле эди.

Эр кунь саба, айны бир вакъытта, бир дакъкъа эвель дегиль, бир дакъкъа сонъ дегиль, Фазлиддин сабалыкъ емек ашамай, дюкянгъа кете, къаранлыкълашкъанда, эр вакъыткъысы киби, къайтыр, аилесинен акъшам емегени ер, сонъ бабасыны зиярет этер эди. Акъшам намазындан сонъ, озь уйлерине кирер, Нуринисанынъ къаршысына, сандалгъа отурып, къартлар киби «ах» чекер, сонъ, яваштан башыны ашагъы эгер эди. Чокъ вакъыт, иштен къайткъан сонъ, озь уйине кирер, къапуны япар, пенджеренинъ перделерини тюшюрир ве кечке къадар пара саяр эди. Бу вакъытта о къашларыны сытар, бир шейлер мыдырданыр эди. Акъчаларыны сайып битирген сонъ, бир явлукъкъа сарып байлар ве къадынына берип:

—   Сандыкъкъа къой, ярын Абдулла ака алыр,— дер эди. Сонъ, Нуринисагъа аягъыны узатып, меситлерини чыкъармасыны эмир этер эди.

Акъшамлардан биринде Фазлиддин сандал башыида башыны ашагъы салындырып-юкълап отургъанда, Нуриниса даяналмады, биринджи кере ачувланды ве патлады:

—   Менимнен берабер бир шей акъкъында лакъырды этип оламайсынъмы? Бу не, торбасыны джойгъан тилен-джи киби, эгилип, башынъызны салындырып отурасыз? Сизге бакъкъанда юрегим къаннен ювула!

Фазлиддин къабаатлы киби ырджайып, къыйыш тиш-лерини косьтерди, еринден къыбырдамай сёйледи:

—   Сен дарылдынъмы? Нафиле. Тюшюнде бакъ, сабадан акъшамгъа къадар манъа не къадар адамнен лакъырды этмек керек ола. Не ичюн эвде, азгъана тынч отурмагъа мумкюн дегиль?

— Дюкянынъызда приказчиклеринъиз бар да, я. Олар ишлесинлер, сиз шорбаджы олып отурынъыз. Дюкянгъа кечче барып, эвге эртедже къайтынъ. Сизлер пек зенгим байларсыз, фаэтон алынъ, беш куньлюк дюньянынъ сефа-сыны сюринъ! — деп ачувлаиып, Нуриниса башыны кенаргъа бурды.

— Догъру, биз буюк байлармыз,— деп разы олды Фазлиддин, тахиесини чыкъарып, корюльген тозну къакъып,— бизим зенгинлигимиз дегиль фаэтон, атта машина биле потере биле. Лякин бу зенгинлик бабамнынъ зенгинлиги, мен онъа даа пек аз бир шей къоштым. Алла берсин, бир къач вакъыттан менде иссемни къошарым, о вакъыт озюмни косьтеририм. Эр шей озь вакъытында яхшы. Лякин о вакъытта да, шимдики киби, дюкянгъа эрте барып, кеч къайтырым. Не япаджакъсынъ, алыш-веришчининъ такъдири ойле. Башкъасына ишанмакъ мумкюн дегиль. Эгер мен эр шейни озюм япып олсам, асыл бир кимсени биле тутмаз эдим... Лякин башкъа чаре ёкъ. Эр ерде озюнъ етиштирамайсынъ. Шимди учь приказчик тутамыз, лякин кене де агъыр.

—   Сизнинъ бутюн фикиринъиз — алыш-вериште. Сиз тюшюнъизде биле сатасыз, акъча саясыз,— деб мыскъыллыджа кульди Нуриниса.

—   Мен, гъалиба тынч юкълайым?

—   Ёкъ!

—   Бельки догърудыр, балыкъ сувда ялдай, сувда юкълай. Мен алыш-вериште ишлепте, алыш-вериш ичинде юкъласам, бунынъ ич бир айыплыгъы ёкъ. Етер, тёшеклерни тёше!.. Ах, аллайым, мени мераметлилерден эскик этме!..

Бойле акъай Нуринисанынъ акъылына биле кельмеген эди. «Мен кимге акъайгъа чыкътым? Байвачча йигит бойле оламы? Бабамнынъ о къадар буюк укюмдарлыгъы, зенгинлиги олгъан сонъ, манъа зенгин акъайнынъ ич кереклнги бар эдими?» — деп  тюшюнджелерге далды.

Факъат, онынъ пешман эткенининъ шимди файдасы олмагъаныны билип ич кимсенен, атта анасынен биле сырдашмай эди. Бутюн къайгъы ве ачувыны юрегинде сакълай эди.

Нуриниса келинлигини унутмай, кимсеге озюни ашалаттырмамакъ ичюн тырыша эди. Эр кунь ювуна, баш сачыны тарай, юзюни темизлей, янъы антерлер кийе эди. О, бу эвдеки къадынларнынъ бирисини кореджек козю ёкъ эди. Лякин джаны сыкъылгъанындан, озюни бираз, Марьям-хангъа якъынджа тута эди. Чюнки Марьям хан ачыкъ гонъюлли, самимий къадын эди. Къайнатасы да эвнинъ бутюн къадынларындан энъ зияде Марьям-ханны север эди.

Акъшам ягъгъан къарнынъ бугунь уйлеге къадар зерреси биле къалмады. Къар ирип, тенеке сачакълардан шытырдап, сув олып акъмакъта эди. Сачакълар тюбюнде къоюлгъан къопкъа ве чанакълар тёкюле, дерсинъ аэнкли йыр сеслене, толып-ташалар. Кунешнинъ сыджагъында топракъ бувлана, дерсинъ минген хамыр киби котериле, нефес ала... Мавы кок ойле темиз, ойле бир ачыкъ ки, ондан козюнъни алмагъа истемейсинъ.

Нуриниса эвнинъ пенджерелерини ачты. Кунешнинъ шавлеси халлар устюне, къытай чини ве алтын-кумюш савутлары устюнде, граммофоннынъ трубасында чешит ренклер йылтырай, балкъылдай... Лякин буларнынъ эписи яш къадынны энди чокътан бездирген, онынъчюнде о, бир шей сезмей эди.

Азбарнынъ тап узакъ тарафындаки эски фереджели къызны корьген вакъыт, джаны сыкъылгъанындан себеп, бир сайгъылы мусафирни къаршылап алгъан киби, бирден отургъан еринден секирип турды, софагъа ашыкъты...

—   Не олды я Гульнар? Козьден-изден гъаип олып кеттинъ? — деп къызны одагъа чагъырды.

—   Къыш. Сувукъ. Орталыкъ чамур-балчыкъ, Нури-апа, не, сагъындынъызмы?—деди де, фереджесини котерип, явлукъкъа сарылгъан аш савутыны Нурннисагъа узатты.— Къыймалы янтыкъ...— деп бильдирди Гульнар.
— Бу ердекилер де къыймалы янтыкъны яхшы пишире экенлер. Эр кельген сайын, бир шей алып келесинъ. Манъа бир даа ич бир шей кетирме!— деди джильвеленип Нуриниса.

— Буюк анам «бош барма»,— деп къолума туттурды,— деди Гульнар.

Нуриниса къызчыкънынъ усть-башыны эслеген сонъ: 
— Ананъ санъа башкъа меситлер тапмадымы, буларны аягъынъа кийдирип ийбермеген олса? Корьген адамдан айып!— деди.
—   Зарары ёкъ, ич кимсе корьмез — деди, кулюмсиреген Гульнар.— Мен сизден чыкъып, догъру эвге кетерим. Я, асылда, фукъаре баласына ким айланып бакъар?

—   Яматкъайдынъ ич олмагъанда, бир ерде!..

—   Ёлчы-бай аканъ ямар,— деген эди бабам, лякин онынъ да вакъыты олмаса керек...

Нуринисанынъ юреги еринден кочти...

—   Ёлчы шеэрдеми ёкъса? Аякъкъа тамир этмеге биле экенми?— деп Нуриниса джанланды. Юреги ойнады.— Чокътан энди: Шакир атйнынъ ишханесине барып чызмаларыны озю тамир эткен дей бабам.

Гульнар бу ерге кельгенде, адетинен, Нуриниса онъа эв ишлеринден бир шейлер яптыра эди. Лякин бугунь оны сандалгъа отуртты, дастарханны тёшеди ве сораштырмагъа башлады.    

Гульнар эвде олгъан бутюн янъылыкъларны бильдирди. Лутфиниса къызыны сагъынгъаныны, сыкъ-сыкъ тюшюнде корьгенини айтты. Сонъ, анасынынъ тенбийини бильдирди; келеджек джума акъшамы Фазлиддиннен берабер джыйынгъа мытлакъ кельмелерини айтты. Джыйынны Хакимбайвачча япаджакъ экен.

—   Бу афта мен озюм де бармакъны тюшюне эдим. Бир айдан берли анамны корьмедим, бир геджечик олса да онынънен олмакъ истейим — деди Нуриниса.

—   Кене бир афтадан сонъ Салим ака да джыйын япаджакъ экен.

—   Даа яхшы. Сизге бармакъ ичюн бир маначыкъ даа олыр,— деп кульди Нуриниса.

Дуюлмаздан лакъырды кене де Ёлчыгъа кечти. Нуриниса Ёлчынён Гульнарнынъ арасыны бильмеге пек истей эди. Къыз эр шейни ачыкъ, бир шей гизлемей айта эди. О, Ёлчынынъ халатыны ве кольмегини ямагъаныны, ювгъаныны, Ёлчы оларда сыкъ-сыкъ олгъаныны ве Ярматнен софада чокъ лакъырды эткенлерини айтты. Нуриниса ичинден шадланып:

—   Ёлчыбай яхшы йигит, догърумы,— деди, къызгъа козь къыйыгъынен бакъып.— Сен оны бегенесинъми?

Гульнар алевленди, бир къач вакъыт козьлерини къайда сакълайджагъыны бильмей, шашмалап, бакъып къалды. Нуринисанынь соравлары, хусусан сонъки экинджи кере бойле сорагъаны, онынъ гонълюнде бир агъырлыкъ ве шек къалдырды. О, бир кереден эсини башына топлады, эткен лафларыны тюшюнди-ташынды ве чокъкъа бармадан къайтмагъа изин бермелерини сорады.

Гульнарны озгъаргъан сонь, Нуриниса чокъ тюшюнип отурды. О, кене де, кечкен язнынъ хаялларына къапылды. Атешленген тюшюнджелери оны янъы, къоркъунчлы сефаларгъа далдырды.

### 2

Елчы учь афтадан берли шеэрде. Анбардан Мирзакаримбайнынъ дюкянына, сонъ, дюкяндан кене башкъа ерлерге мал ташый. Байнынъ дюкянын бошата, та тавангъа къадар оба-оба обалай. Сонъ, кене арабагъа минип кете эди.
Мирзакаримбайнынъ эски шеэрдеки дюкяны, басманы топтан алып-саткъан дюкянлар сырасында эди. Бу сырада, эки тарафтан, беш-алты дюкян олып, эр дюкян бир тарафындан аралыкъларгъа чыкъа. Оларнынъ кенарында нее, йипек-шаи толу дюкянлар ерлешкенлер. Мында не базар шаматасы ве не де базар къалабалыгъы. Адий, я да, базар куньлерини мында айырмакънынъ чареси ёкъ эди. Бу аралыкъта эр вакъыт тынчлыкъ укюм сюре. Мындаки дюкянларда джиддий, узун сакъаллы еудилерни ве оларнынъ чабик айланмагъа бильген огъуллары ве тынч тургъан, корюниште муляим ве тербиели, лякин акъикъаттан исе, хынзыр, къызгъаныч, ярамаз мусульман байларыны корьмек мумкюн эди. Бу сырада чешит сой кийимли адамларны корьмезсинъ, кимсе ашыкъмай, кимсе бирисининъ къолуны сыкъып: «Алла бинъ берекет берсин. Алла хайырлы этсин!».. деген лафларны япмай. Факъат, эр бир дюкянда бир сой: «шакъ-шакъ», «чыкъ-чыкъ» чётки давушы ишитиле. Пейда олгъан алыджылар яваш сеснен, дюкян саиблеринен селямлашалар. Алыш-веришчи байлар исе, оларнынъ оглерине балабан буюк басма тайларыны дегиль де, къалын, китап киби бир журналны туттура эдилер. Олар исе, бу журналнынъ саифелерини ачып, анда къоюлгъан малларнынъ парчаларыны коре, онъа коре, мал сайлай эдилер. Сонъ, басмаларны арабаларгъа юклеп-алып кете эдилер. Бу ерден маллар Ташкент этрафына, койлерге, аулларгъа, Чимкент, Сайрам, Алма-Ата шеэрлерине алып кетиле эди.
Тыштан бакъкъанда эски, корюмсиз, лякин балабан, ичи малнен толу дюкянда, эр вакъыт Мирзакаримбай озю ве Салимбайвачча ола эдилер. Олар алыджыларнен малларнынъ фиятларыны ве не къадар кереклигини анълашалар. Сонъ, бутюн къалгъан ишни, татлы сёйлемеге бильген, анълагъан приказчик Саидмурад япа. Бош вакъытында исе, бир кошеге чекиле, къолларыны коксюне къачлай, тыныч отура эди. Хусусан, Мирзакаримбай олгъанда онынъ огюнде, эфендининъ огюнде тургъан талебе киби сайгъынен тура эди.

Хакимбайвачча бир къач кишинен берабер, базы вакъыт бу ерде пейда ола, бабасынен бир шейлер пысырдаша, сонъ, кене де джойылып кете эди. Онынъ арекетлеринде чабиклик, бир шейлерге ынтылыш — атиклик сезиле эди.

Мирзакаримбай эксери вакъыт курсиде отура. Кимериде исе, прилавканынъ бир башында, устюнде кичкене халы орьтюльген ерде, багъдаш къурып, обанен тургъан басма тайларына таянып отура ве тесписининъ данелерини бирер-бирер пармакълары арасындан кечире эди.

Куннинъ ортасында, уйле вакъыты, тынч аралыкъта: «Гъарчча май!» — деген бир сес ойле бир кескин ве къудретли янгъырайки, дерсинъ, о таванны тешип келе. Башында балабан, тёгерек сепетинен, кичкене, дерсинъ юкнинъ агъырлыгъындан чёккен, энъсесиндеки дамарлары патлап чыкъаджакъ киби къабаргъан ве терден къатып къалгъан кирли тахиеси манълайына басылгъан адам пейда ола. О адам байгъа эки къабарыкъ пите ташлай да,
елуна кене девам эте.

Яшлыгъына бакъмадан, сокъакътаки алыш-веришчнлерге такълид этип, энди яхшы айланмагъа бильген бир бала-чайханаджынынъ шегирти — эр заман, бир вакъытта, Мирзакаримбайгъа чай кетирер, къулагъына къыстырылгъан къарындашнен дюкяннынъ орта дирегине бир сызыкъ сызар, сонъ, джойылып кетер эди.

Анбардан мал кетириркен, Ёлчы эр кунь базарда ола, дайысынынъ дюкяны алдында, кимерде, дайысынынъ янъы косьтеришлерини беклеп, саатларнен отура, токътамай-турмай алыш-вериш озенининъ далгъаларында ялдагъанларнынъ сырларыны анъламагъа тырыша. Дегиль оларнынъ иш сыраларыны, атта оларнынъ не тюшюнгенлерини де сезип башлагъан эди. Базар мейданларында адамларнынъ шаматалы арекетлеринде, алыш вериш сыраларында алтын ве кумюш чынъылдысында, кягъыт кредитлернинъ шатырдысында, яш йигит, энди яшайышны корьмеге-анъламагъа башлагъан эди. О, чокъ эснафларнынъ, койлюлернинъ ве башкъа фукъаре адамларнынъ бу ишлерде, базы вакъыт къазангъанларыны, базы вакъыт буюк джёремелерге къалгъанларыны коре эди. Лякин аля даа, чокъ шейлерни бильмей, анъламай эди. Базарда айтылгъан, къулланылгъан сёзлернинъ чокъусынынъ манасына бармай эди. Аят, эр кунь, янъы ве янъы, онъа белли олмагъан шейлер догъура эди. Мирзакаримбай, онынъ огюне къол къавуштырып кельген, зенгин кийинген, онъа теменна эткен адамларнен биле, базан, пек къатты, къопай ве чиркин лакъырды эте, оларны масхара эткен дереджеде сёге эди. Оларнынъ юзлери бозула — къызара, ап-акъ кесиле эди.

Кечкенлерде дюкянгъа кирген бир яш адамгъа бай шойле деди:  «Эй, окъумыш, сиз не ичюн бизим шартларымызны боздынъыз? Еудиде олгъан биз, бизде ёкъ беллейсинъми? Бизде даа буюк, даа сюрйю сойы бар! Яхшы билинъ, эки аягъынъызны бир папичке сокъарым!»

Бизнинъ бу ишлерде не алып береджеги олгъаныны Ёлчы бир кереден анълап оламады, ялынъыз бир къач кунь кечкен сонъ анълады.

Мал алгъанларнынъ чокъусы арабаларына малларыны юклеген сонъ, я да эвель, къырмызы тулаларгъа ошагъан топ-топ кредиткаларны я да, кягъыт акъчаларны чувалдан чыкъара, шарт-шарт, чырт-чырт сая, Салимбайваччагъа бере, алгъан маллары ичюн исаплаша эдилер. Амма базылары малны алып-юклеп, парасыны бермей, чыкъып кете эдилер. Кеченлерде дюкянгъа бир алыш-веришчи кирди, бир къач топ басма алды, парасыны бермей, джойылып кетти.

Елчы буны корип-шашып къалды ве сорамагъа меджбур олды:

—   Бакъсанъыз, о артына-огюне айланып бакъмай, къачып кетти! Я парасы?

Салимбайвачча кульди. Йигитке беяз чытырдагъан кягъытны косьтерди ве ящикке котерип атты.

—   Мына кординъми? — деди, о.— Бунъа вексель дейлер. Вакъыт кельсе, тёлер

—   Я бермейджек олса? — деп анъламайып сорады Елчы
—   Биз оны ойле бир сыкъармыз, атта козьлери манълайына чыкъар! Эв-баркъыны гъайып этер, фелякетке къалыр,— деди сабырнен Салимбайвачча.

—   Анъладым, анъладым! Анаву биз дегенинъиз бу шейми, дайым айтты да? Э-э?

—   Бе!.. Биз дегени бунынъ янында бир шей дегиль! — деди дудакъларыны къыйыштырып Салимбайвачча.— Бу зеэрленген окъ. Бельким, даа да афатлысыдыр... Бу — атеш. О эр шейнинъ тюбюню-темелини якъа!

Ёлчы бир шей айтмады. О, аткъа секирип минди, арабанынъ балабан копчеклери ташлар ичинде гюдюрдедилер.

Шу куню пек сувукъ эди. Базы йыллары, Ташкентте бойле сувукъ бир къач куньлер девам эте. Сакъалларда, мыйыкъларда, сачакъларда къырав. Амма, базар куню олгъаны ичюн, эр вакъыттаки киби, алыш-вериш сыралары адамнен толу. Адамларнынъ чокъусы пек фукъаре кийингенлер. Чокъуларынынъ башлары къулакъларына къадар чалма парчаларынен ортюльген. Базыларынынъ башларында исе, къадынларынынъ эски шал ве явлукълары. Чыплакъ аякълары кирли, джарты чылгъавларнен сарылгъан.

Ёлчыгъа тахиелер сатылгъан сырадан арабанен кечмек пек зор олды. Мында о къадар чокъ адам бар эди ки, дерсинъ, бири-бирлерининъ устьлеринде юрелер. Эксери къадынлар. Оларнынъ аджыныкълы кийимлерини, атта фереджелери биле гизлеп оламай эди. Юзлериндеки къаар-къасеветни, яныкъ ве гонъюльсюзликни, эеджанларыны ве тюшюнджелерини бетлерини орьткен энъ сыкъ фереджеден биле сезмек мумкюн эди. Тахиелерини узатып эллерининъ къалтыравы, тыныкъ, басыкъ, аджыныкълы сеслери, вуджудларынынъ арыкълыгъы,— булар эписи бу ишнен огърашкъан, джан терлерине баткъан, козь нурларыны тёккен эмекдар къадынларынынъ пек факъыр ве къуванчсыз яшайышларыны косьтере эди.

Ёлчы ун базарына, буюк джами тарафкъа чыкъты. Мейданлыкъ чырлакъ-чыплакъ, ач-земин адамларнен толу эди. Аркъаларында, омузларында, башларында торбалар, чуваллар, богъчалар. Оларнынъ чокъусы койлюлер. Айнеджи ве енгиль аякъ, къаба ве къычыравукъ алыш-веришчилер фелеменк киби фырлана, козьлерини фалташландыра, фуитлукъ ерине къоюлгъан ташларнен ве даа бинъ-бир тюрлю усулларнен, бир къач килограмм, я да бир къач пуд ун алмагъа кельген факъыр-фукъарелерни алдатмакънынъ чарелерини къыдыралар.

Джами янында исе, тиленчилер, акъ сакъаллы къартлар, къартбабалар, чырлакъ-чыплакъ, яланаякъ-яланбаш балачыкълар, кирли, чуллы-муллы дервишлер...

Ёлчынынъ бинъ-бир кере текрарлагъан «пошт-пошт»-ында сеси къарылды ве зар зоруна базардан чыкъты. Йигитнинъ мйини бир шей буравнен тешер эди. «Кимнинъ парасы, мал-мульки бар, ким алыш-веришчи, онынъ, озюнинъ «бизи» ве озюнинъ «зеэрли окъы» бар. О бизлерни олар бири-бирлерине санчсалар, яхшы олур эди амма, лякин эслесенъ ве тюшюнип бакъсанъ, оларнынъ бизлери де, окълары да, ахыр сонъу ич бир къабааты олмагъан эснафларгъа, койлюлерге, хызметкярларгъа, ыргъатларгъа ве башкъа бичарелерге санчылалар... Байдар дюкянларда сыджакъ, къийиметли тонларгъа сарылып, кейф чатып отуралар. Къурсакълары токъ. Балалары баштан аякъ кийинген. Эвлери сыджакъ. Юзьлери эм, козьлери эм, куле. Факъыр-фукъаре язда-къышта олип-талып чалыша, бир вакъыт къурсагъы ашкъа тоймай, устю урба корьмей. Токълар кулелер, ачлар козь яшы тёкелер. Мына мен эр кунь юзлернен топ мал алып келем, алып кетем. Лякин устюме бир халат тиктирип-киялмайым, бутюн вуджудым къалтырай — бузладым...» Ёлчы, бойле тюшюнджелерге далып, анбаргъа келип еткенини дуймай къалды.

Мында о, кене мал юкледи ва ёлгъа чыкъты, атны къамчылай-къамчылай Хадрагъа кельгенде, аптека огюнде, диваргъа таянып ерде Шакъасымнынъ отургъаныны, нелердир айтып, кельген-кечкенден бир шейлер истегенини эследи ве бирден тельбевлерни чекти, атны токътатды. Онынъ диваргъа сыгъынгъанындан, тирелип таянгъанындан, козьлерини котермей, кельген-кечкенге мураджаат эткенинден, онынъ утангъаныны ве ер-ярылса, ерге киреджегини анъламакъ мумкюн эди.

Бир дакъкъа къадар Ёлчы Шакъасымгъа шашмалап бакъып къалды-ойланды: «Эгер де сес берсем чагъырсам бичаре, даа зияде утаныр, сыкъылыр. Я мен де онынъ козьлерине насыл бакъаджагъым?! Янымда акъча олса, о вакъыт... Бир шей де, ярдым этер эдим. Пакъыл киби янымда бир шейде ёкъ. Ах!..» О, аткъа къамчны урды, лякин бир къач адымдан сонъ, кепе токътамагъа меджбур олды:    «A-а... не олса-олсун онъа ярдым керек». Ёлчы эгерден тюштю ве бир къач адым арткъа къайтып, яваштан къычырды:— Шакъасым-ака!

Шакъасым яваштан башыны котерди ве этрафкъа бакъты. Елчыны таныгъан сонъ, сылангъан чарыкъларынен шапылдап, къоллары коксюнде насыл къачланып къалгъан олса, ойле де, Ёлчынынъ янына келип токътады.

—   Яшайыш насыл?— деп сорады Ёлчы, онынъ тилленгенини сезмеген олып.

—   Гизлемеге не керек, къардашым. Сен де бильмемезликке урма. Мына коресинъ...— Шакъасым авучыны ачты ве бир къач бакъыр капиклер косьтерди. Козьлеринде тамчы-тамчы яш пейда олды. Зар-зоруна нефес алып, кене де девам этти:— Не япаджакъсынъ? Къыш. Сувукъ... Бала... Мен даа ялынъыз эки кунь... Ялынъыз эки кунь... Кок узакъ, топракъ къатты...

—   Ораз сизни бир айван алыш-вериш япкъан байгъа ерлештирген эди де?..— деди Ёлчы, онынъ аджыныкълы сыфатына бакъмай, кенаргъа козь этип.

—   Мен онда эки ай къадар ишледим. Сонъ, о мени къувды. Бундан сонъ башыма даа насыл белялар кельмеди. Бильмейим, бойле адамларны ер насыл котерип тура...

—   Къатлана эбет, ойлелерини озюне алмагъа истемей, онынъ ичюн. Сизнинъ джанынъыз агъырмасын, эгер догърусыны айтаджакъ олсакъ, тиленчилик энъ сонъки шей, ишлемек керек. Насыл иш олса-олсын, ишленъ. Я огълунъыз къайда?

—   Баласы олмагъан бир адамгъа эвлятлыкъкъа бердим. Къайда олса да сагъ-селямет олсун.

—   Ишленъ.

—   Я иш, иш къайда. Мына кунеш бир парча къыздырса, о вакъыт бир шейлер, тапылыр бельким... Тиленгендже, ольсенъ ондан бинъ кере хайырлы — деп агълап йиберди Шакъасым.

—   Баарьни беклеменъ. Къар куренъ, чайханаджыларгъа сув ташынъ. Ярын-о бир кунь мен келирим. Сиз къайда олурсыз? 

—   Анавы чайханадан тапарсынъ. Айды, кет энди, ишинъден къалма, сен де башкъасынынъ укюми астындасынъ...

Ёлчы о къадар эеджанлангъан эди ки, атта атыны-арабасыны, алып кеткем малыны биле унуткъан эди. Беклемездеп арабанынъ артында бир шей тасырдады, ат бирден метке абынды ве токътады. Шу дакъкъада, кимнинъдир:
— Эй, сенинъ козьлеринъ къайда!? Сен насыл арабаджысынъ?! — деген къаба, ачувлу сеси ишитильди.

Ёлчы бирден сескенди, айланып бакъты, онынъ арабасынынъ кочери, башкъасынынъ арабасынынъ кочерине илишкен, бир къач кегенини сындыргъан.

Учь куньден сонъ Шакъасым тиленчиликтен къуртулды.

Ёлчы Шакъасымны ягъ чыкъаргъан байгъа, айдавджы ишине кирсетти. Ягъ япкъан байнен Ёлчы, байнынъ айванларына ем алгъанда таныш олгъан эди. О, Шакъасымгъа иш акъкъы ерине тамагъыны бакъаджакъ ве яшамакъ ичюн бир коше береджек олды. Эгер яхшы алдатмайып ишлесе, «чайлыкъ» та береджегиии айтты. Шакъасым бу шартларны алланынъ буюк бергиси деп севине-севине къабул этти.

### 3

Акъшам къаранлыгъы чёкти. Ёлчы Мирзакаримбайнынъ азбар къапусы огюнде бир озю отурмакъта эди. Тар аралыкъта-сокъакъта ич кимсе ёкъ. Сокъакъ пек балчыкъ олгъанындан, дегиль балалар ойнасынлар, атта юрьмекнинъ чареси биле ёкъ эди. Келип-кечкенлер диваргъа таяка берип, абынып-сюринип, адым-адым кете эдилер. Сокъакънынъ эки тарафында, тёпелери къамышнен ортюлю, къыйыш-къунгъур, абынып тургъан топракъ эвчиклер, гедже къаранлыгъында аджыныкълы ве къоркъунчлы манзарагъа чеврилелер. Къайдадыр, бир сачакътан: «тып», «тып», этип сув тамлай. Зенгин ве дюлъбер бай эвлеринен, ян янаша, йыкъылайым деп тургъан эвлер, Ёлчыны тюшюнмеге меджбур эте эдилер.

Бай азбарындан йигирми адым къадар авлакъта, инсанны тисиндирген киби къыйчылдап, эски азбар къапучыкъ ачылды. Бир дакъкъа кечер-кечмез, Ёлчынынъ янындан, фереджесининъ этеклерини онынъ тизлерине тийдирип, аркъанда бир сыгъырны етип, бир къыз, байнынъ азбар къапусындан ичери кирип кетти.

Бу къыз — Гульнар эди. Сыгъырны о ве анасы бакъа эдилер. Лякин, байнынъ къадыны Лутфинисанынъ козю алдында сагъыла эди.

Къызнынъ фереджесининъ этеклери онынъ тизлерине тийгенде йигитнинъ юреги ойле бир чапаланды ве дю кюльдеди ки, дсрсинъ кокюсюнден чыкъаджакъ эди. Энди Гульнар, Ёлчы ичюн, йылда бир-эки кере хатырлангъан, баштакъы таныш къыз дегиль эди. Энди о къыз, онынъ ичюн дюньяда энъ къыйметли, энъ севимли къыз эди!

Бундан учь ай огюне Нуринисаны «энъ шыфалы нефесли» моллагъа алып-кетип къайткъандан сонъ, Ёлчы, ыргъат эвинде раатлангъанда, апансыздан, Гульнарны корьген эди. Иште, бу корюшю онъа пек буюк тесир къалдыргъан эди. Лякин о вакъыт, къыз сёнген йылдыз киби ялкъ этип, бир анде джойылып кеткен эди.

Факъат, бу вакъиадан бир кунь сонъ, Нуринисанынъ никя куню, о пек якъын, тувгъан къыз олып корюльди. Ондан сонъ, олар, бир даа корюштилер. О, бойле олгъан эди. Той олгъан куню, Нуринисанынъ анасы, Ёлчыны къадынлар тарафына чай къайнатмагъа чагъырды. Чюнки, къадынларгъа эки балабан самоварны одун парлап якъмакъ, сув ташымакъ ве къайнатмакъ агъыр эди. Бундан даа гъайры, эвель-эзельден берли той олгъан ерде, чайны, адети узре, эркеклер къайната эдилер. Энъ дели, энъ кунджю акъайлар биле, бу адетни ярамай, я да динге къаршы деп танымаз эдилер. Хусусан, бу иш, ят адамгъа-эркекке дегиль де, хызметкяргъа ышаныла эди. Хызметкярлар исе, байларнынъ анъында ярым адам деп сайыла эдилер.

Ёлчы шу куню ичерки азбаргъа кирди. Буюк азбарнынъ узакъ бир кошесинде самоварны ерлештирмек ве якъмакънен огърашып башлады.

Азбарда фукъаре кийинген мусафир къадынлар чокъ эдилер. Гульнар да оларнынъ арасында эди. Бу кере, онынъ устюнде, ески олса да, кийильген бекъасам комзолы бар эди. Башында — янъы явлукъ. Аякъларында — калошлы меситлер. О, бутюн вакъыт ашыкъа. Тойда аякъчылыкъ эткен ве башкъа белли къадынлар, утанмадан, Ёлчынынъ янына келип-кетелер. Лякин къызлар, бутюн вакъыт озьлерини авлакъча тута эдилер. Гульнар чайны Ёлчынынъ къолундан дегиль де, башкъа къадынларнынъ къолундан ала эди. Къызны утандырмамакъ ичюн, Ёлчы бутюн вакъыт онъа бакъмай, кенаргъа бакъа эди.

— Гульнар, о сени ашайджакъмы? Якъын кель. Йигит тамамы иле — Шаин! Тойда утанмакъ керекмей,— деп эриштирген киби айта эди къадынлар.

Тойнынъ мусафирлерини чайнен темин этмек, линий окъувларнынъ векиллерине — ишанларнынъ къадынларына сув кетирмек ве башкъа бинъ бир тюрлю сыкълет ишлер Гульнарны Елчыгъа якъынлаштыра берди. О, энди эвелькидай, явлукъмен бетини япмай, башыны кенаргъа бурмай. Ялынъыз, башкъа бир кимселер даа пейда олгъанда, явлугъынынъ уджунен юзюнинъ бир кенарыны къапата эди. Узакътан олса да, Елчыгъа бакъа, кимерде, гизлиден кулюмсирей эди.

Бутюн одалар ве софалар мусафир къадынларнен толу эди. Мында да, Мирзакаримбайнынъ: «Эр кес озь вакъытында, озь еринде, «вазиетине коре» къабул олунмакъ керек» — деген косьтериши дуюла эди. Бутюн мусафирлерни байнынъ къадыны учьке больген эди. Биринджи — энъ къыйметли мусафирлер, имамлар ве гъазыларнынъ къадынлары; экинджи сой мусафирлер — байларнынъ, алыш-веришчилернинъ ве байнынъ къадынларына файдасы тийген къадынлар. Олар эписи эвнинъ энъ яхшы джыйыштырылгъан одаларында ерлештилер. Энъ яхшы ашлар ве татлы емеклер мында бериле эди. Учюнджилерине исе, байларнынъ айткъанларына коре «йыртыкъ ферсджелилер» — дер эдилер. Бу энди хатыр къалмасын деп чагьырылгъан мусафирлер. Оларнынъ ичинде озьлерининъ факъыр сойлары, къомушлары да барлар. Олар, софаларда ве башкъа коше-быджакъта отуралар. Оларгъа, эски ве тотлу табакъларнен урюк, джида, ерли эльвалы конфетлер бериле. Олар дудакъларгъа, танълайларгъа ойле япышып къала эдики, юткъунмакънынъ, дудакъларнынъ бири-бирлеринден айырмакънынъ чареси ёкъ эди. Янъычыкъ, абул-къубул, пиширильген пителер, айткъанлары киби, инджеликтен, уфюрсенъ тап Бухарагъа учып кетеджек эдилер.

Ичеридеки низамны тойнынъ саиби Лутфиниса бакъа эди. Куннинъ ярысында о, азбаргъа чыкъты. Елчыгъа балабан бир пачка чай берди. Гульнарны чагъырды, о да оларнынъ янына кельген сонъ, оларгъа:

— Бу, энъ къыйметли, энъ яхшы чай. Мында, ишанларнынъ къадынлары. Тураходжабайнынъ къадыны ве келини, Махаммад Шарифгъазынынь къызлары отуралар. Оларгъа чайны кескиндже япынъ, анъладынъмы? Сен, къызчыгъым, Гульнар, о одалардан чай истегенде, яваштан Елчыгъа айтып къой, Гульнар къызым! — деп насиат берди.

Елчы ве Гульнар анълагъан киби кулюмсиредилер. Бу кулюмсирев оларны бир кереден якъынлаштырды. Къыз энди, дерсинъ дакъкъа сайын Елчынынъ янына келе эди. Ёлчы исе, куле-куле, эр сефер: «ишан-ананъ ичюнми? Шарифгъазынынъ къызлары ичюнми? Хайри ала ичинми?» — деп сорай эди. Гульнар исе, пазик, кулюмсиреген сеснен: «Энъ кескин — энъ къою»—союндан дей эди. Ёлчынынъ къолундан чайникни алгъанда, онъа ойле бир бакъа эди ки, онынъ юреги къатып къала ве ирип кете эди.

Сувукъ къыш куню Ёлчынынъ гонълюне тюшкен севги урлукълары, онынъ севгисининъ сыджагъындан ве арзулы геджелернинъ къуванчындан орьди, осьти ве гурь ачтылар. О, энди Ёлчыгъа ят къыз дегиль эди. Лякин къыз, о акъкъында тюшюне экенми? Онынъ севгиси къызнынъ юрегинде азда олса дуйгъу догъурур экенми? О Ярматнынъ кьызы, о якъын, лякин, айни заманда о, Гульнар, чокъ вакъыт фереджесине бурюнип, онынъ янындан кече тургъан. Кимерде софада, Ярматнен лакъырды эткенде, онынъ сесини де ишитир, севинир эди. Чюнки онынъ хаялында ялынъыз къызнынъ юзю ве козьлери тура эди. Лякин къыз не тюшюне, не ойляй, онынъ къальби де атеш ичинде янамы, ёкъмы? Мына, энди, учь ай отти, лякин буны Ёлчы бильмей эди.

Къаранлыкъ чёкти. Намаздан къайткъанлар «гъырыч-гъырыч» этип ачылып япылгъан азбар къапулар артында, къаранлыкъ ичинде ёкъ олып кете эдилер. Кок булутлы. Шеэр устюнде бир йылдыз биле ёкъ. Диварлар, тереклер, эвлер къаранлыкъ ичинде синъип кеттилер.

Ёлчы, огюндеки къаранлыкъкъа бакъкъанда, онынъ козю огюнде, той куню олгъан шейлер джанланды. О, Гульнарнынъ нурлы козьлерини, шайлы кулювини корьгенде, булутлу, туманлы, сувукъ къыш куню, онынъ омрюнде энъ парлакъ кунь олып къалгъандай кельди.

Ёлчынынъ татлы хаялыны:

—   Мирзакаримбайнынъ эви къайсы? — деген апансыздан чыкъкъан сес больди.

Сес онъа таныш корюнди:

—   Бу ким? Сизсизми, Эшвай-ака? — деп Ёлчы секирип турды.

—   Сенсинъми Ёлчы? Сен де корюле экенсинъ, даа. 

Олар самимийликнен селямлаштылар. Эшвай койде Ёлчыларнынъ къомшусы эди. Сарымсакъ байнынъ хызметчиси эди. Озюнинъ факъыр яшагъанына бакъмадам, мумкюн олгъан дереджеде, оларгъа да ярдым эте эди. Ёлчы оны ыргъатлар эвине, озю отургъан ерге, чагъырды. Ликин о кирмеди.

—   Бай шеэрге бираз мал ёллагъан эди. Шимдичик керван сарайда ташлап, бу якъкъа чаптым. Сорай-сорай, зар-зоруна таптым. Энди чабикче къайтмакъ керек, къардашым.

—   Бир-эки лаф этейлик. Бизинкилерининъ аллары-эваллары насыл? Юринъ, кирейик,— деп ялварды Ёлчы.

—   Ёкъ, дедим, ёкъ. Эр кес сагъ-селямет. Ананъ чокътан-чокъ селям йиберди. Къардашынъ, Къурбан акъсакъалнынъ дегирменинде чалыша. Яшайышлары бир аз агъыр. Койде эр кеснинъ яшайышы шай агъыр... Ананъ текаран акъча истетти. Эгер олса, бер, текаран да олса, ярдым олур.

Ёлчы башыны асты, бир аз вакъыт ерге бакъып турды, сонъ, тахиесини чыкъарды, факъырлар киби энъсесини къашып:

—   Сиз, Эшвай ака, пек яхшы билесиз, мен мында ялынъыз анамнынъ ве къардашларымнынъ хатырычюн яшайым. Лякин шимди, меним янымда, бир тотлы капик биле ёкъ. Байдан истеп-алып, эльбетте, йиберирим.

—   Истегенинънинъ айыбы ёкъ,— деди Эшвай,— бала агъламаса, ана эмчек бермей. Бай тувгъанынъ экен, эбет, бельки, ярдым этер.— Эшвай сесини сакинлетип: — Лякин сен эписини бир кереден алма. Бир къысымыны ал. Къалгъаны байда сакълы турсын. Ачлыкъ олгъан эвде, къатыкъ биле тутып етишмей дейлер. Не къадар ёлласанъ о кьадар масраф олур!

—   Яхшы,— деп кульди Ёлчы, Эшвайнынъ омузундан таптап.— Ярын истерим ве сизге алып барырым. Сиз къайда оладжакъсыз, ун базарындамы? Ёлчы тюшюнди ве сонъ, девам этти: — Барыпта бермесе, сонъ башкъа вакъыт, кечче, бир ишанычлы адам тапар да ёлларым.

— Догъру. Ойле де яп, къардашым. Ялынъыз ышанчлы адамнен ёлламакъ керек. Эр кеске ишанмакъ олмаз. Койдешинъе биле. Шимдики вакъытта онъ козюнъ — сол козюнънинъ душманыдыр...

Олар аякъ устюнде бир аз даа лакъырды эттилер. Сонъ, Эшвай кетти.

Гедженинъ кеч вакъытында Ёлчы байгъа кетти. Бай мусафирханесининъ къапусына якъын кельгенде тюшюнджеге далды ве токъталды. «Ишлеген акъкъынъны истемегенджек, булар, бир вакъыт бермекии тюшюнмейлер. «ачнынъ къадирини — токъ бильмей» дегенлери догъру эбет. Факъырларгъа озюнинъ ишлеп къазангъан акъкъыны истемек биле агъыр. Байгъа билип бармакъ керек: ойле вакъыт ола ки, о, ачувлы, ярамаз, арсыз. Кимерде бир,— шенъ ве джумерт. Не де олса, Ёлчы, ичиндеки къоркъу тюшюнджелерни енъип, къапуны яваштан ачты.

Мирзакаримбай, эр тарафтан ястыкъларнен къапланып алынгъан, атлас ёргъаниен къапалы сандалнынъ огюнде отура. О, кейфини бозмай, салмакълыджа торунына бакъты ве:

—   Кир, козюм, кир. Насыл ишнен кельдинъ?—деп сорады.

Ёлчы балчыкълы чызмаларынен тёшели халгъа басмагъа истемей, халнынъ уджуны котерди, къапы янында тиз чёкти, ве макъсадыны айтты. Мирзакаримбай козюни къымып динълеген сонъ, баягъы вакъыт тынч турды. Ниает, аркъасыны ястыкътан алды, тирсегини сандалгъа тиреди:

— Къадын миллетининъ акъылы къыскъа олгъаны эр кеске белли,— деп башлады о, насиятлы сёзюни.— Сенинъ ананъны — Хушрайбибини де акъыллы десек догъру олмаз. Бир кере пара йиберсенъ, сонъ, арты кесильмез. Эр афта истей берир. Лезетли ашлар ашамакъ, татлы чайлар ичмек истер. Сонъ, экинджи къат урба алмагъа бакъар... Умумен айткъанда, кимерде даянмакъ керек олгъаныны унутыр ве къарарыны джояр. Эгер меним дегенимни бильмек ве адам олмакъ истесенъ, къадын миллетининъ шикяетини ич бир вакъыт юрегинъе якъын алма!.

—   Меним анам ойле къадын дегиль,— деди, мукъайтлыкънен Ёлчы.— О, эмек севген, чалышкъан къадын. Энди секиз ай кечти, даа бир капик истегени ёкъ. Мен, дайы, анам, огълан ве къыз къардашчыкъларым, озьлерининъ ёкъсузлыкъларынен башкъа бир кимсени бездиргенлерини ич истемейим...

Бай, торунынынъ къайлы олмагъаныны ишитлтеген олып, сакъалынынъ тюклёрини пармакълары арасындан йиберип, девам этти:

— Акъча къазанмакъ кучь шей, лякин оны масраф этмеге бильмек даа кучъ. Асылда энъ эсасы шу. Сабыр, озюнъе чекип тутмакь, аз-бучукъ къанаат этмек,— мына факъыр фукъаре адамны не къуртара! Меним къапумда бинъ тюрлю зенааты, кечмиши, дини-иманы олмагъан адамлар чалыштылар. Оларнынъ эписи, борджгъа чомдылар. Бир ыргъат менде, аман-аман, докъуз йыл ишледи. Ойле де, джарты, йыртыкъ чарыкъларыны ташлап къачты. Йигирми кумюш борджы къалды. Онъа, обир дюньяда да джевап бермек керек оладжакъ. Сен меним озюминикисинъ, онынъчюнде, санъа акъыл огретем, энъсенъни ич бир вакъыт бордж тюбюне эгме. Анъладынъмы?

Ёлчы дайысыны кусип динъледи. О айтып битирген сонъ, истемей-истемей, башыны саллады ве бир шей айтмай отурмакъны девам этти. Бай да нелердир тюшюнип, чокъ вакъыт индемей отурды. Сонъ, джеблерини къармалады, беш кумюшлик кягъыт акъчаны чыкъарды, сандал устюне къойды. Текаран даа тюшюнип-ташынгъан сонъ, учь кумюш даа чыкъарды. Сонъ, бир кумюш даа ве эписини Ёлчынынъ огюне ташлады.

— Алты кумюш ёлла. Учь кумюшини — озюнънинъ янынъда къалдыр, масрафкъа. Ананъа да айттыр, бу акъчагъа богъдай алсын. Омюр ве емек, та Адамнынъ вакъытындан, богъдай ве ун устюнде тура. Адамнынъ къартбабасы биринджи кере ерни сюрип, богъдай сачкъан. Бу — алланынъ бергиси, мубарек шей. Богъдайдан чешит ашлар пиширмек мумкюн. Оны чекип ун этип, лакъша, пите, хамыр аш, умумен аиткъанда, отуз эки тюрлю емек пиширмек мумкюн. Мына богъдай не демек. Ананъ ёргъанына коре аягъыны узатсын, анълашыламы?

Ёлчы акъчаны алды ве индемей чыкъып кетти.

Мирзакаримбай ястыкъкъа таяна берип, тюшюнди: «Ыргъат чалыштырмакъ не къадар яхшы шей. Олар, эр кунь зенгинлигиме зенгинлик къошалар. Ахретте де савап къазанам. Чюнки хызметкярлар меним берген отьмегимни ашай... Мен бермесем, олар не япар эдилер? Бундан да башкъа, озь урлугъымызны-союнъны ишлетмек даа да файдалы. Бир чанакъ ашкъа, бир чызмагъа ишлей-юреди. Къувети сув киби бедава. Эти сени, кемиги исе — озюнъки...»

Мирзакаримбайнынъ насиаты Ёлчыны пек раатсызлады. «Докъуз кумюш алмакъчюн, докъсан тюрлю насиат динълемек керек олды. Эгер мен къаттыджа олмасам, чалышып къазангъан акъчамдан капиклер аладжагъым корюлип тура», деп тюшюнди Ёлчы.

Ёлчынынъ юкъусы къачты, юкъламагъа истемеди. Вакъытнынъ кеч олгъанына бакъмадан, сокъакъкъа чыкъты.

Бу маалледе Ёлчынынъ юрегинде яткъан эки адам бар эди. Бириси — демирджилик япкъан Къаратай. Экинджиси — аякъкъап ямагъан Шакир-ата. Къаратайнен, о, демирджи дюкянында, байнынъ атларыны наллагъанда, арабасыны тамирлегенде таныш олды. Шакир-атанен исе, чызмаларыны япамакъ ичюн аляатлар алгъанда таныш олгъан эди. Къарт ич бир вакъыт ред этмез, оны озь огълу киби сая эди. Ёлчы, Шакир-атагъа таба адымлады.

Пейджере ерине къоюлгъан джам, кягъытнен япыштырылгъан. Талгъын ярыгъы чыкъкъан ишханенинъ янындан кечип, енгиль къапуны ачты:

— Селям-алейкум! Ишинъиз къолай олсун, ата!

— Кир балам, кир,— деди аякъкъапчы, алышкъан арекетнен козлюгини азгъана котерип.— Чокътан берли корюльмей эдинъ.

Шакир-ата ишханенинъ арт кошесинде, къалын, догъру кесильген кутюк устюнде отура эди. О, алтмыш беш яшларында, эти кемиклерине япышкъан, бети ве манълайы ёлакъ-ёлакъ бурюшкен, сийрек, уфакъ сакъаллы. Та он беш яшындан башлап шегирт олып ишледи, баягъы вакъыт устанынъ ярдымджысы олды, сонъ исе, озю уста олды. О, бутюн кунь бою белини эгип отургъанындан, шимди бус-бутюн къамбырлашкъан эди. Бу адамнынъ корюниши — онынъ бутюн вакъыт агъырлыкъ чеккенини, етишмемезлик ве агъыр эмекнен омюр кечиргенини косьтерип турмакъта эди.

Ишханеси — тарашлыкъ, алчакъ таванлы, индже-каркас диварлы. Бутюн кошелери эски къайыш, резина, чул парчаларынен, туткъал къутулары ве башкъа сой абур-чубурнен толу. Асылы тургъан балабан чыракънынъ тютюни-думаны, мында кирген адамнынъ бир кереден бурунуна урар эди.

Устанынъ шегирти — он дёрт яшларында Юлдаш, пенджере янында отура эди. Бутюн къуветинен къалыпкъа тартылгъан кичкене меситни чекип, тегизлер эди. (Шакир-ата бала аякъкъапынынъ буюк устасы эди). Сонъ, оларны къара къурумнен къурумлай, сыйпай-сюрте, меситлер йылтырай, «озь-озьлерине» келип башлайлар.

Ишханенинъ оподеки кошесинде Шакир-атанынъ огьлу Тахирджан отура эди. Ёлчынынъ ишиткенине коре, о, чоктан берли джигер хасталыгъынен хаста экен. Эвеллери сагълам кевдели, дюльбер Тахирджан— шимди, тобан киби къуруп-къатып къалгъан. Юзюнде бир къан буртюги биле ёкъ. Акъыллы, къара козьлеринде энди эр шейнинъ биткени корьюле. О, токътатмадан къатты ве къыскьа-къыскъа оксюре. Оксюрген сонъ, чокъ вакъыт озь-озюне келамай. Бу вакъыт онынъ омузлары котериле, арыкъ куреклери исе, даа зияде тюртип чыкъалар.

Елчы бу адамны пек аджыр ве эр вакъыт оны чешит агъыр тюшюнджелерден къуртармакъ ичюн тырышыр эди. Бу дефа да, онъа юрегини алыджы бир къач достлукъ сёзлери айтты. Бу сёзлерни не ичюн айтылгъанынынъ манасыны анълагъан Тахирджан, болдургъан киби кулюмсиреди. О, кунь девамында, бу сонъки вакъытларда, вазиети агъырлашкъан сайын, бойле сёзлерни чокъ ишитип башлагъан эди.

— Меним хасталыгъым яхшы олмагъан хасталыкъ, къардашым. О мени, эр кунь сайын, ерге якъын чёктюре. Манъа бир кунь енъгиллик кетирмей. Ич бир тюрлю илядж ярдымыны-шыфасыны бермей, зеэрге чевриле.— Тахирджан оксюрди, козьлерини япты, кене де оксюрди, сонъ, зорнен озюне келип девам этти:— Яхшы олгьан хасталыкъ олса, онъа атта темиз сув биле ярдым эте, инсан яхшы ола! Амма, иляджлардан меним къуветим даа зияде кесиле, даа да чаресиз олып къалам...

Шакир-ата огълуна муляимликнен бакъты ве:

— Ойле деме, балам. Инанмамакъ ве эеджанланмакъ — бу шейтангъа къапылмакъ демектир. Алла эр бир хасталыкъ ичюн илядж тюшюнип чыкъаргъан. Лякин шимди, о шейлерни бильген экимлер азлар. Эски заманларда Ибн-Син, Лукман-Хаким олгъанлар. Олар эр бир хасталыкънынъ иляджыны бильгенлер. Ибн-Син ичюн, меселя, эгер де хастанынъ гонъюли джанлы олса, бунъа о ете экен, хастаны тедавий эте экен. Мен буларнынъ эписини ишиттим, балам, ве билем, китапларнынъ саифелеринде язылгъан
щейлер.

— Я къана олар?— деп тюшкюнликнен сорады Тахирджан.

— Олар шимди ёкълар, балам,— деди Шакир ата ве терен кокюс кечирди.— Э-э-х... балам, шимди эр шей бозулды, эписи къарама-къаршыкъ олды. Экимлер де алдавджы олдулар. Онынъчюнде, шимди шыфалы окъувлар ве
иляджлар файда бермейлер. Энден сонъ, хасталыкътан къуртулмакъ ичюн ялынъыз аллагъа, аллауталя азретлерине ялвармакъ керек, балам...

—   Алла манъа къаршы ачувыны чыкъаргъан, яхшылыгъыны исе, яшыра,— деди элини умюдсиз къакъып Тахирджан.

Огълунынъ айткъанына разы олмагъан Шакир-ата, козюни азачыкъ котерип:

—   Шейтан инанмамазлыгъына къанма, балам! — деди о къаттыджа.

Къартнынъ бурюшюк сызыкълы юзюнде яныкъ аляметлери сезильди. Ишханени тынчлыкъ басты. Ялыньыз шегирг огъланчыкънынъ янъы терини къалыпкъа тарттыргьанда буруныны чекебергени ишитиле эди.

Хасла адам хасталыкнынъ яхшы олмайджагъыны биле-турып кене де, бельки яхшы олурым деген умюдни ич кесмей. Яхшы олурым деп ишана. Этрафтаки адамларнынъ талдасы оларгъа умюдлерининъ сонъки учкъунларыны сёндюрмемеге ярдым эте. Даа деми «меним хасталыгъым яхшы олмагъан хасталыкъ» деген Тахирджан, бир аз вакъыт кечер-кечмез, кене де озюнинъ хасталыгъы акъкъында сёйлей башлады ве насыл иляджлар ярдым этип-этмегенини субетлешти... Бунынъле о, озюнинъ даа кесильмеген умюд ве хаяллары олгъаныны исбат этти. Лякин бу яшына кельгендже бойле хасталыкъларны бильмеген, илядж, я да экимлернен иши олмагъан Ёлчы, насыл этип ярдым этеджегини бильмей эди. Амма о, темиз чёль ве дагъ авасынынъ бойле хасталыкъкъа файдасы олгъаныны ишиткен эди. Онынъчюнде шойле деди:

—   Тахирджан-ака, чалттан баарь. Дагъларгъа, чёллерге кетинъиз. Темиз чёль ве дагъ авасы сизге энъ яхшы илядж олур. Хамыр ичинден юнни тартып алгъан киби, ичинъизден бутюн хасталыкъны чекип-чыкъарыр. Сонъ, бундан да гъайры, анда къумус ичерсиз. Чель къумусы бу бусь-бутюн башкъа къумус.

—   Догъру, пек догъру!— деп къайлы олды хаста.— Дагъ ве чёль авасы, къумус, баарь ешиллиги меним хасталыгъым ичюн энъ яхшы илядж. Бу акъта манъа бир алим эким де айтты. Лякин не япарсынъ? Дагъларгъа, чёллерге кетмек ичюн пара керек. Манъа анда бедава къумусны ве этни ким береджек? Вазиетимизни исе, озюнъиз билесиз...— Хаста  кене оксюрмеге башлады, башыны бабасына таба саллап, козьлерини сюзип, ишханени косьтерди.

Ёлчы артыны кесмеди:

— Бир шейдер тюшюнип бакъмакъ керек... Мына, Зия-ходжабай, сизнен бир мааллели. Бумдан гъайры, о сизиинъ къомшунъыз, азбар къапуларынъыз ян-янаша, бири-биринe тийип тургъан киби, догърумы? Онынъ Чимкент дагъ ве челлеринде пек чокъ къойы, аты бар. Тюневин кичик огълу: «бизим о къадар атымыз, бу къадар къоюмыз, бильмем не къадар биемиз, тайымыз бар»,— деп макътана берди. Мен агъызымы ачып къалдым. Анълайсызмы, о къадар къумуслары бар экен, ичип-ичип битиралмай экенлер! — Ёлчы хастагъа таба айланып бакъты.— Зия-ходжабайнынъ огъуллары анда ода экендер, мына, оларнен берабер баргъайдынъыз, къомшулар киби...

Тахир пек аджыныкълы кульди ве козьлерини юмып, башыны саллады:

—   Сиз мында янъы адамсыз, Ёлчы къардашым. Сиз мындаки адамларнынъ адетлерини ве къуйларыны даа билмейсиз,— деди.

—   Я, ялварый бакъылса...

Бу вакъыткъа къадар индемей отургъан Шакир-ата лафкъа къошулды:

—   Ёлчы, билесинъми,— деди о, ишинден козюни алмай,— Сафы Оллаярм деген бир шаирми, я да башкъасымы шойле деген:   «Зенгин-джариснинъ отьмегине къол узаткъанджек, ачтан ольмек хайырлыдыр!» — деген. Сен бунынъ манасыны анълайсынъмы? Мына, даа, сен атлар, къойлар дейсинъ. Зияходжабай бутюн дагъларны, чёллерни къаплап алды... Язда къумусыны да къоймагъа ери ёкь дейсинъми? Инанам. Лякин бундан санъа ве манъа не файда? Яхшы, мен факъырлыгъымдан байгъа барып ялварайым, баш эгейим. О, динсизнинъ, хайырсызнынъ баласы къайлы олур деп тюшюнесинъми? Ёкъ. Копектен бир кемик истеп ала билирсинъ, лякин ондан, къызгъанычтан бир къыл биле истеп аламазсынъ!— Къарт бир дакъкъа токътагъан киби олды. Агъызыны сувгъа толдурды, тикип отургъан чызмаларынынъ къонучына пускюрьди, о якъыны, бу якъыны сыйпап, тегизлеп кене девам эттип — Мен факъырлашкъан сайын, Зияходжа къувана, Ёлчы-бай! — деди.

Ёлчы шашты:

—   Онынъ сизге къаршы не ачувы ола биле?

—   Ачувы ёкъ, лякин ярамай тюшюнджеси бар. Онынъ азбары бизим азбарнен бирлеше. Амма онъа азбары азлыкъ эте. Меним азбарымны озюнинъ азбарына къошмакъны, бол-сал айланмакъны тюшюне. Буны мен билем, о, чокътан бунъа азырлана. Мен къоларымнен, тишлеримнен азбарымны къорчалайым. Онынъчюнде, бай текаран сувуды. О, Тахирджаннынъ хасталыгъындан себеп, даа зияде ихтияджгъа къалгъанымызны корип, къулакъларыны, даа тиклеп башлады. Арагъа адамлар биле къойды. Меним фикиримни бильмеге истеди. Бу шейлерден сонъ, озюнъ тюшюнип бакъ, балам, Тахирджаннынъ хасталыгъы агъырлашкъан сайын, онынъ къуванчы арта... Тырнагъымнынъ уджу къадар еримни биле бермем!..— Къарт башыны силькитип, бирден ойле бир къычырды ки, санки дерсинъ онынъ огюнде Зияходжабай тура эди.

Къартнынъ ве хастанынъ юрек яраларыны ачкъанына Ёлчы озюни къабаатлы таныды ве онынъ юрегинде бу къадар гъам, къаарь-къасвет ташыгъан, бели букюльген, энъсеси тёртип чыкъкъан къарткъа ве юзюнде аят нуры сёнип башлагъан, онынъ хаста огълуна сёзнен ярдым эталмайджагъыны Ёлчы анълады. Лякин оларнынъ бу агъыр вазиетлерини корип, ярдым япмамакъны, Ёлчы, джинаетлик, гунах сайды. Ёлчы оларнынъ вазиетлерини текаран да олса енъгиллештирмек ёлуны тюшюнип отургъанда, къапыны тасырдатмайып, узун бойлу, юзю бираз къайгъылы, башында та къашларына къадар басылгъан къазах къалпагъы олгъан, къыркъбеш яшларында бир адам кирди.
— Ишлер къолай кельсин, уста!— деди кирген адам.

— Киринъ, Икрам-молла. Отурынъыз,— деди къарт мусафирге шадлыкьнен ве отурмагъа ер косьтерди.

Икрам-молла диваргъа таянып, тиз чёкип отурды. Башындан къалпагъыны чыкъарды ве бир шей айтмай къолунда тутып, авада саллай берди. Тахирджан Ёлчы тарафкъа бакъты ве яваштан: «Болдурдым, къайтайым,»— деп еринден котерильди. О, таякъкъа таянып, къачланып кеткен аякъларыны зар-зоруна къыбырдатып, къапугъа догърулды. Хастаны даа шимдичик корьген олып, молла-Икрам, оны баштан аякъ козьден кечирди ве сувукълыкънен: «Сагълыгъынъ насыл?» деп сорады. Бичаре яваштан, ишитилер-ишитильмез:  «шукюр» деп, артына, мусафирге айланып бакъмай, къалтырагъан къолунен къапуны ачты ве чыкъты. О, азгъана эскен ельден биле йыкъыла биледжек дереджеде фарыгъан эди.
Ёлчы молла-Икрамны бу маалледе корьмеген эди. Онынъ устюндеки урбалары къаба шейден олса да, яхшы текильген, янъы ве къыйметли малдан эди. Зенгин олгъаны корюнип тура. Башкъа олгъан лафлардан Ёлчы: Икрам орталыкъта юрип, шей саткъан, алыш-веришчи олгъаныны не Шакир атагъа акъчасыны эвель ташлап, иш сымарлагъаныны анълады.

Шакир ата озюнинъ борджлу олгъаныны билип, онъа ве онынъ бала-чагъасына чокътан-чокъ яхшылыкълар тилеп, озюни ашагъы къойып, шимди ялынъыз он чифит месит берип оладжагъыны айтты.

Икрамбай делире язды:

—   Мен сизге къыркъ чифит месит ичюн акъча бердимми? Къыркъ! Сизден шимди йигирми чифит сорайым. Эгер мумкюнаты олып эписини берсенъиз де, исаплашсакъ, даа яхшы олур эди. Лякин олмагъан шейни талап этмек агъыр шей.— Алыш-веришчи, Шакир атанынъ янында тизилип яткъан, янъы чыгъырыкътан чыкъкъан киби ялтырагъан меситлерни косьтерип,— не къадар азыры бар, беринъ,— деди. Къарт татлы тильнен, кене де, ялварып башла ды:

—   Рааметли бабанънен пек якъын дост эдим. Онынъ хатыры ичюн урмет эт, огълум. Сен, аллагъа шукюр, алыш-веришчи адамлардансынъ. Эгер, дертлеримни айтсам, оны бир китапкъа сыгъдырмакънынъ чареси олмаз. Хаста огълум, келин ве учьде торун. Эписи меним энъсемде. Ярын базар куню. Манъа он чифитини къалдырсанъ, сатып, чайнап турар эдик. Ач-чыплакъ торунчыкъларымнынъ эшкъына, ялварам, яп, яп бу эйликни, он кунъ, я да бир афтагъа даа мулет беринъ.

—   Эр кеснинъ озь тюшюнджеси, иши бар, баба! Ашамакъ-ичмек ичюн тек сиз раатсызланмайсыз,— деди сувукъкъанлыкънен, Икрам.

Ёлчы бир шей айтмай, башыны асып отурды. Алыш-веришчининъ къабалыгъы, сувукъкъанлыгъы оны пек ачувландырды. О, сийрек къара мыйыгъыны пармагъынынъ уджларынен чимчиклеп, олгъан лафны динълеп, тюшюнди: «Бунъа сёз тесир этмез. Бойле адамнынъ богъазына таре этип япышаджакъсынъ, тышкъа алып чыкъаджакъсынъ, чамыргъа басып булгъалайджакъсынъ. Лякин къарткъа бундан не файда? Къувет молла Икрамда — эр кес онынъ тарафында олур, чюнки онда — пара. Амма факъыр къартны ким къорчалар, онынъ тарафыны ким тутap!..»

Къарт, алыш-веришчини юмшатмагъа тырышып:

—   Мен чокъ алыш-веришчинен иш корьдим. Ич бирисини бир капикке алдамадым. Олардан манъа бир шей къалмаса да, менден оларгъа къала тургъан... Мен ялынъыз сувнен кечинмеге къайылым... Бинъ кере къайылым! Лякин башкъасынынъ бир чёпюни биле алмам... Келеджек афта мутлакъа алырсыз. Мутлакъа.

Икрамбай мыскъылнен кульди:

—   Бу лакъырдыларнынъ кереклиги ёкъ. Бу заманда кимсе-кимсенинъ акъкъыны ашап олмаз. Айды, беринъ, энди манъа вакъыт. Юкъумда кельди, козьлерим япылалар. Ярын сабадан койге кетмек керек.

Шакир-ата кене озюнинъ «къолы къыскъалыгъындан», вазиети агъыр олгъанындан, даа ялварып башлады. О, ялынъыз озюнинъ агъыр кечинишине дегиль де, башкъа абур-чубурнен огърашкъанларнынъ эписининъ вазиети агъыр олгъанына шикяетленди. Базарлар фабрика малларынен толу. Озю ясап-тикип саткъан адамларнынъ шейлери пек уджузгъа кете. Энди чокъусы усталар алетлерини топлайлар — фелякетке къалалар. Лякин онынъ шикяетлери Икрамны ятыштырмады, аксине даа зияде озюнден чыкъарды.

Ёлчы даянып олмады, алыш-веришчиге ачувлы-ачувлы бакъты да, шай деди:

—   Къартнынъ сёзлеринден таш биле ирир эди! Сиз йигирми чифит меситни алырсыз, лякин бутюн бир аиле къазаныны сувнен къайнатаджакъ. Текаран намус да олмакъ керек. Иштен къуруп-къатып къалгъан къартнынь кокюсине бизинъизни санчыманъыз.

Икрам Ёлчы тарафкъа айланып биле бакъмады.

—   Мен озюмкини истейим. Башкъасынынъ порманетине къолумну узатмайым,— деди о сувукълыкнен.

Шакир ата турды. Къатланып къалгъан белини, тизлерини уфкъалай берип, меситлерни саймагъа башлады. Икрамнынъ огюне оларны чифит-чифит къойып, къарылгъан сеснен сёйледи:

—   Ал, огълум, акъкъынъны чабикче ал...

Алыш-веришчи турды, созулды, эснеди. Сонъ, месиглерни сайып, беш чифитини кенаргъа ташлады.

—   Барсын бу беш чифит сизге къалсын. Джанынъыз агъырмасын, баба.
Къартнынъ дудакълары къалтырадылар.

—   Эписини ал.— Борджумнен не къадар эвельдже исаплашсам, о къадар яхшы. Борджларынен исаплашкъан, къуртулгъан адамнынъ джаны агъырырмы? Къуванмакъ керек.

—   Биз бир ерли адаммыз, уста. Биз бири-биримизге даа керек олурмыз. Экинджи афтагъа къадар кене де он беш чифит азырланъ. Эгер, истесенъиз, мен сизге тери де кетире билем. Яхшы, бу акъта сонъ лакъырды этермиз. Алла ишинъизни онъ кетирсин.

Он беш чифит меситни алып, алыш-веришчи чыкьып кетти.

Къарт озюни сакин ве тендирист косьтермеге тырышса да, онынъ асабийлешкени корюлип тура эди. О, янында тургъан алетлерини тапалмай, онынъ куртюклю къолу, къалып къыдыргъанда, бир къач керелер туткъалгъа батты. Текаран къартал бурнуна ошагъан бурнунынъ тешиклери устюнде тер буртюклери ялтырай эди.

Шегирт баланынъ энди козьлери юмулып башласа да, къартнынъ бу вазиетини корип, онынъ гонълюни къырмагъа истемегенинден, кене де бир меситнинъ къонучларыны даа къалыпкъа тарттырып, тегизлемеге
башлады.

Ишханеде сувукъ зияделешти. Кягъытнен къапалгъан пенджерени, индже къапуны ель шыблай эди.

Елчыгъа кетмеге энди чокътан вакъыт олса да, о, шимди, къартны бу алда ташламакъ истемеди. Тюшкюн ве яныгъы арткъан къартнынъ гонъюлини алмакъчюн, Ёлчы:

—   Ярын базаргъамы, баба?— деп сорады.

—   Эгер де биз киби адамлар чаршенби куни базаргъа чыкъмасалар, бир шейлер сатмасалар, оларнынъ къоллары бутюн афта бою багъланып къалалар,— деди Шакир ата.— Ишлеримиз бир аз бозулса да, бир-де бир чаре тапармыз.

—   Насыл чарелер тападжакъсыз? Бу акъмакъ эр шейни бозду да я,— деди Ёлчы.

Къарт бир къайыш парчасынынъ уджуны тюкрюгинен джибитти, текаран суеты ве сонъ анълатып:

—   Къалгъан беш чифит меситни сатармыз, ип, туткъал, лак ве башкъа кереклеримизнинъ бир къысмыны алырмыз, догърумы? Эвде бир парча тери бар. Лякин подошва ёкъ. Амма бунынъ тюбюнден чыкъармыз. Насыл дейсинъми? Былтыр мен озюме эки чифит месит тиккен эдим. Токъумаджы — къушакъсыз, явлукъсыз, бардакъчылар — бардакъсыз, аякъкъапчы— аякъкъапсыз дегенлерини ишиттинъми? Мен меситлерими байрамда учь кунь кийдим де, чыкъарып сакъладым. Ана, оларны сатармызда, подошва алырмыз. Ана, ишимиз догърулур кетер. Лякин къазанда не къайнатырмыз, оны даа бильмейим, огълум. Биз пиляв ашамаймыз. Бизге маш, я да тюй, я да туруп олса — еткен. Бизим къазанымызнынъ бир афта къайнамасы ичюн чокъ акъчынынь кереклиги де екъ.

Шакир ата агъыр кокюс кечирди, сонъ, бирден тутулгъан аягъына япышты ве уфулдап, оны уфкъаламагъа башлады.

—   Баба, къазанынъыз къайнамасы ичюн бельки сизге акъча беририм,— Ёлчы токъталды...— Чокъ дегиль, учь кумюш.

Къарт башыны кенаргъа анландырды, козлюгининъ устюнден Ёлчыгъа бакъты. Онынъ козьлеринде буюк мемнуниетлик, факъырнынъ факъыргъа олгъан мераметлиги корюле эди.

—   Сагъ ол, огълум! Алла санъа юз йыл омюр берсин, торунлар, торунларынънынъ да торунларыны корьмеге, осьтюрмеге къысмет этсин. Сен манъа акъча берме. Манълай теринъни тёкип къазандынъ — озюнъ масраф эт. Амма, меним ичюн сенинъ сёзлеринъ алтындан да къыйметли. Чюнки сен, меним йыкъылгъан, тюшкюн гонълюмни котердинъ, къавилештирдинъ.— Шакир ата юмругъуны коксюне урды.— Бу къарт омюринде нидже шейлер корьди, нелер чекти! Бугуньки не, кучлюкми? Бир шеи дегиль! Бу беяз баш чокъ шей корип кечирди ве даа чокъ шейлер корер. Меним бутюн истегим Тахирджанны къуртармакъ.— Шакир ата козлюгини чыкъарды, козь яшларыны сильди, сонъ, кене де ишини девам эттирди. Къартнынъ джаныны агъырттырырым деп, Ёлчы зорламады.

—   Керек олса, сорарсыз, мен тапарым. Яхшымы?— деди.

— Эгер де, пек буюк керек чыкъып къалса, о вакъыт иш башкъа,— деди Шакир ата, йигитни бир даа тешеккюрлеп, онъа бахт ве эйлик тиледи.

Ёлчы сокъакъкъа чыкъты. Кучлю ель къулакъларында вызылдады, бетине сюйри инлерини, къар данелерини урды. Къаранлыкта, ёл ичинде обаланып къалгъан кутюклepe абынып-сюрюнип, тайып-йыкъылып, Ёлчы, ыргъат эвине кетди.

## V

### 1

Нуриниса кунь-куньден акъайындан тюнъюле эди. Онынъ эксикликлерини олгъанындан зияде арттыра, ялынъыз ярамай тарафларыны коре эди. Бир озю къалгъанда, нелер-нелер тюшюнмез эди. Атта — айрылмагъа да азыр эди. Лякин онынъ айрылмакъ ичюн тюшюнип чыкъаргъан бутюн себеплери, бойле, усттен бакъкъанда, оны юреклендирселер де, терен тюшюнип-ташынгъанда етерлик дегиль эдилер. Мирзакаримбай Фазлиддин киби киевден къызыны айырмагъа ич разы олурмы! Нуриниса буны пек яхшы анълай, бу ич мумкюн дегиль. О вакъыт онынъ юреги гизли-сырлы зевкъларгъа ынтылды ве татлы хаялларгъа далды. О, зенгинликнинъ къуветини биле, инана ве онынъ вастасынен хаялларыны япа биледжегине ышана эди. Къайнанасы, Фазлиддиннинъ Москвагъа кетеджегини Нуринисагъа бильдиргенде, озюнинъ тюшюнджелерини япмагъа тамамы иле къарар берди.

Акъшам, Фазилиддин буюк агъасы Абдуллабайнен чокътан-чокъ, узакъ лакъырды этип, озюне кирген сонь, Нуриниса козьбояма, джаны агъыргъан олып, сёйленди:

—   Айткъанларына коре, сиз Москвагъа кете экенсиз. Я мен не ичюн бир шей бильмейим?

Фазлиддин эр вакъыт озю отургъан ерге, сандалнынъ башына отурды да, кульди:

—   Меним озюме тек бугунь малюм олды. Агъамнынъ ерине манъа кетмек керек.

—   Не вакъыт?

—   Ярын-о бир кунь...

—   Я Москвада не ишинъиз бар?

—   Алыш-вериш Москвада, джаным. Акъикъий алыш-вериш, акъикъий келир, ялынъыз анда, Москвада... Санъа Москвадан не кетирейим? Буюр!.

Нуриниса джильвелене берип башыны асты:

—   Озюнъиз сагъ-селямет, чалт куньде къайтып келинъ. Манъа башкъа шей керекмей. Ташкентте меним киби бахтлы, зенгин келин даа бар экенми? Эр шей сырасында...

—   Мен санъа ойле бахшышлар кетирейим, шашып къалырсынъ, сен оларны тюшюнъде биле корьмегендирсинъ. Энъ паалы, энъ дюльбер ве тансыкъ шейлер кетиририм.

— Келинни, эвге кетиргенде корь, джиезни — богъчаны ачкъанда, дейлер. Кетирмегенге къадар инанмайым.

Бу гедже Фазлиддин чокъ лакъырды этти ве сыкъ-сыкъ кульди. Нуриниса келишикли вакъытдан файдаланып, айнеджилик япмагъа истеди. О, кускюн чырай ве аджыныкълы-яныкълы козьлер ясады, азачыкъ кенаргъа айланды ве терен нефес алып, яваштан сёйледи:

—   Мына, сиз бутюн вакъыт зенгинлигинъизнен макътанасыз. Лякин мен бу зенгинликке ишанмайым. Бильмейим асыл, сизни не ичюн Москва алыш-веришчилери — байлары деп саялар. Сиз, бельки де, даа башкъасынынъ акъчыларынен алыш-вериш этедирсиз?..

—   Ха-ха-ха!— деп къычырып кульди, Фазлиддин.— Биз, Наджмиддин байнынъ огъуллары, башкъасындан пара алып, алыш-вериш этемизми? Бабанъа пара керек олса, айт, бизден алсын...

—   Мен къайдан билейим,— деди мемнуниетсизликнен Нуриниса,— Манъа ойле келе...

Къадынынынъ сёзлери Фазлиддиннинъ менлигине токъунды. О, Нуринисагъа тикленип бакъты ве:

—   Я не ичюн?..— деп сорады.

—   Сиз байларгъа ошамайсыз. Сизнинъ эвинъизде бир ыргъат биле ёкъ. Къадынлар озьлери одун кеселер... Биз чокъусы вакъыт сувсуз отурамыз — кетирмеге кимсе ёкъ.— Нуриниса кене де юзюни чевирди.

— A-а бакъ сени, не иле козюмизге тюртьмек истейсинъ?— деп башыны саллады Фазлиддин. 

—   Я догъру дегильми? Мына мен, тюневин, озюм одун кестим... тап къолларым агъырды.— Нури узакьтан озюнинъ назик авучларыны косьтерди.— Бойле буюк бир эвде ыргъатсыз айланмакъ мумкюнми?

Фазлиддин ири тишлерини косьтерип ырджайды. Сонъ, джиддийлешти. Ичинден, къадынынынъ айткъан сёзлерини догъру таныды. Буны озю де тюшюнип юре эди.

— Догъру, бир ыргъат керек, лякин инсафлы, намуслы адамны тапмакъ къыйын,—деди, къартлар киби, акъайланып,— ыргъат ойлё олмакъ керек ки, инени биле ерге тюшюрмесин, бир шейге зарары тиймесин. Къаны-джанынен саибине садыкъ олсун, онъа оль дединъми — ольсин. Тириль дединъми — тирильсин. Я бойлесини къайдан алырсынъ? Инсаннынъ ичинде не олгъаныны бильмек агъыр. Тыштан бакъкъанда эрен-эвлиялы, а ичинде-шейтанлар ойнай. Бизде бир ыргъатчыкъ чокъ йыллар чалышты. Эви-баркъы ёкъ эди. Алтын адам! Бутюн ишлерини де япа эди. Акъчагъа сатылып алышкъан эсир киби садыкъ эди. Лякин бабам да онъа, онынъ яхшылыгъына яхшылыкънен джевап къайтарыр эди... Бичаре омюринде бир яхшы шей корьмеди... ольген сонъ корьди...

—   Я бабанъ онъа не яхшылыкъ япты?

—   Ольген сонъ кереги киби комди, башкъаларына япкъанлары киби чукъургъа котерип атмады. Къой сойды. Аш берди. Окъутты. Мен озюм бир йылгъа къадар онынъ джанына къуран окъудым. Даа инсангъа бундан да зияде яхшылыкъ япмакъ мумкюнми?

—   Сиз догърусыны айттынъыз. Ыргъат эсир киби олмакъ керек,— деп къайлы олду Нуриниса.— Анълайым, бойлесини бир кереден тапалмазсынь. Бириси чалышмагъа севмей, тенбель, экинджиси алдатмагъа севе, дигери исе — хырсыз. Сыналгъан, танылгъан-билинген адамны алмакъ керек.

—   Эбет, эбет,— деди Фазлиддин, къадынынынъ айткъан сёзлерини тасдикълап.— Сыналгъан адам керек. Оны къайдан тапармыз? 

Нуринисанынъ янакълары алланды.

—   Сиз тек изин беринъиз, мен озюм тапарым,— деди о. Бабамда бир ыргъат бар. Истегенинъиз киби — эм тербиели, эм садыкъ ве эм де чалышкъыр. Ялан айтсам, еримден турмагъа етмейим. Учь адамнынъ ерине чалыша. Бундан да гъайры о, бизим тувгъанымыз. Къурсагъы тояр, устюнде-башында кийими олур. Онъа бу етер. Биз оны алайыкъ, яхшымы? Лякин ышандыргъан сонъ, бакъынъыз, сёзюнъизни кери алманъыз.

—   Яхшы,— деди Фазлиддин.— Амма, ойле яхшы эсирни-ыргъатны бабанъ бизге берирми?   

—   Манъамы? — деп къычырды Нуриниса.— Мутлакъа берир.

Нуриниса акъайынен даа чокъ лакъырды этти, онъа ялтакъланды, даа яхшы олып корюльмек истеди. Акъикъатта исе, бус-бутюн башкъа шейлер тюшюнмекте эди. О, риджасынынъ бойле къабул олунгъанына севине ве чалттан хаялына наиль оладжагъына инана эди. Акъайы энди чокътан хурулдап юкъласа да, о даа козьлери ачыкъ, бинъ бир тюрлю хаяллар ичинде долана эди.

### 2

Гульнар азбар къапучыкъны тюртти, азбаргъа кирди. Юзю ап-акъ, дудакълары къалтырай эдилер. О, фереджесини софадаки кийиз парчасы устюне атты, софанынъ дирегине таянды ве бир къач вакъыт шашмалап далып къалды.

Онынъ анасы Гульсумбиби — арыкъча, сакин, яшлары къыркъкъа кирген къадын, софада нелердир ямай эди. Гульнаргъа котерилип назик ве шайлылыкънен бакъты:

—   Бир шейден къоркътунъмы, ёкъса?— деди де, кене ишинен мешгъуль олды. Анасынынъ суалинден Гульнарнынъ козю ачылды. Дудакъларыны зар-зоруна къыбырдатып:

—   Ёкъ...— деди.

—   Башынъ агъырамы, ёкъса?

—   Ёкъ... Не ичюн сорай бересиз?

Гульнар шимди ялынъыз озь дуйгъуларынен къалмакъ истей эди... О, таянгъан дирегинден зар-зоруна кевдесини чекти ве къаранлыкъ эвге кирип кетти.

Гульсумбиби мына, энди бир къач айлардан берли, Гульнарнынъ нелердир арзулап, яныкълап юргенини сезе. Гульсумбиби эписини озьлерининъ факъырлыкъларына къалдыра, йыкъа эди. Къызнынъ киймеге бир шейи ёкъ. Дегильки даа халылар, сюзанелер, я да джиэз шейлери. Аркъадашларындан утанадыр деп тюшюне эди. Башкъалары бу яшларында ойнап-кулип, шенъленип юрьгенде о, байнынъ ишинден белини букип чалыша: чамашыр юва, сыгъырларны отлата, балаларыны бакъа.— Я бельки онынъ бир хасталыгъы бардыр, бир ери агъыртадыр?— деп эеджанланыр эди анасы.— Алладан гъайры бизни къорчалайджакъ кимсе ёкъ, барсын о, меним бирден-бир къыйметли хазинемни къазадан-хатадан сакъласын.

Бу сефер исе, Гулсумбиби, бутюн къабаатны акъайына къалдырды:

—   Баба олмай, оль! Эки лафынынъ биринде, «къадын устюне олса да, топрагьы олгъан байгъа беририм» — дей. Ниетинь къурусын. Къызымны атешке якъмакъ истейсинъми? Къызым акъыллы, анълагъан бала, бабасынынъ бойле бедаат ниети олгъаныны дуйып, онъа джаны агъырса керек. Онъа ынджынадыр. Озю де ыргъат юре, лякин къоморозлана. Не къадар къуда къайтарды? Бириси фукьаре экен, экинджиси эснаф экен, учюнджиси — арабаджы... ёл къапыджы... экен. Бир дюльбер йигитнинъ анасы къатнай-къатнай босагъамызны таптап-эзди! Гонълюм шу йигитке йыкъыла, инана. Йигитнинъ къолунда зенаат дегиль — чичек! Бойдакъ. Эв-азбары бар. Я санъа даа не керек! Энди кене башкъа маначыкъ тапкъан: «Къызымнынъ такъдири меним къолумда дегиль, меним байымнынъ-бабамнынь къолунда, о озю онъа акъай тапар ве эвлендирир!».. дей.— Оль сен! Санъа баба олмакъ дегиль, ольмек керек! Ят, эр вакъыт ят олып къалыр. Меним къызым бахтлы олурмы, ёкъса, янып-якъылып куль олурмы, къурып къалырмы — Мирзакаримбай ичюн эписи бир. О бизге ят. Ятта олып къалыр!»

Гульнар, кичкене пенджеречиги олгъан, къаранлыкъ, дым-сылакъ одагъа кирди. Эвнинъ ичинде олгъаны-оладжагъы эски кийиз, рафта бир къач дане джарты пиала, веки сандыкъ, диварнынъ чукъурында басмадан эки ёргъан. О, аякъларыны сандалгъа сокъту ве кийиз устюне созулды. Даа бир дакъкъа эвель, дост-аркъадаш къызындан къайткъанда, къаранлыкъ, тар аралыкъ бою кельгенде, ёлну яхшы корьмекчюн, фереджесини юзюнден омузуна котерип атып келе яткъанда, Ёлчынен къапа-къаршы раст келишти. Къыз къалтырады, чабик-чабик фереджесини япты. Лякин Ёлчы оны корип къалды. Ёлчынынъ дюльбер, кенъ юзюнде, откюр, джанлы, терен маналы козьлеринде, насылдыр сыджакъ, самимий тебессум япмакъта эди. Гульнар тая-тая чамурны ёгъурды, эвге таба адымларыны чабиклештирди. Азбар къапу янында озь-озюне, кельмекчюн о токъталды. Лякин озюнинъ эеджаныны сакълап оламай, шимди эвге кирип кельгени эди.

Гульнар Елчыны пек севди. Онынъ адыны ишиткенде юреги чабик ве къатты урып башлай эди. Бу севги къызнынъ гонълюне яз вакъыты, Ёлчы койден кельген куньлери кирген эди. О, яз вакъытында Ёлчыгъа узакътан, якъындан, тереклер арасындан бакъып севда олгъан эди. Биринджи куньлери Гульнар онынънен не олып кечкенини анъламады. Лякин юрегинде эеджан эр кунь арта ве бу куньге къадар севги акъкъында ялынъыз масаллардан бильген олса, шимди онынъ не олгъаныны озю дуя башлады. Нуринисанынъ тойындан сонъ, Ёлчынен бир кере биле корюшмеди. Ана-бабасындан, яман козьлерден къоркъа эди. «Фаланчанынъ къызы — фаланчанынъ севгилиси олгъан» — деселер, мен не япарым? Адамларнынъ козьлерине насыл бакъарым?— деп тюшюне эди. Яш бир къызнынъ устюне ифтира атмакъ бир шей дегиль. Лякин экинджи тарафтан башкъа бир хавф онынъ козю алдында дешетнен джанлана эди: «Бай бабам фалан адамны ляйыкъ корьдим, фалан вакъытта никя, фалан вакъытта тойгъа азырланынъыз!— десе, о не япар? Бу эр кунь ола биле. Чюнки бабам байнынъ сёзюнден чыкъмаз», деген фикир къызнынъ гонълюни парчалай, юрегини тельчелей эди.

Гульнар бойле ойлар ичинде къалгъанда, азбардан Ярматнынъ сеси ишитильди. Сонъ, къой сеси чыкъты. Къыз, котерилип пенджереден бакъты: бабасынынъ, балабан, семиз бир къойны дут терегине багълагъаныны корьди. Онынъ халаты белине къадар чамурлангъан, атта юзюнде ве сакъалында да чамур бар эди.

—   Къызынъ къайда?— деп багъырды Ярмат Гульсумбибиге.

Гульнар чабикликнен еринден турды, калошларыны аякьларына сокъып, азбаргъа чыкъты.

—   Сув бер!— деди Ярмат.

Гульнар бардакъкъа сув толдурып бабасына узатты.

—   Озюнъ тёк!— деди Ярмат, ве софанынъ кенарындаки агъачкъа отурды, чамурлу чызмалы аякъларыны узатты ве шикяетленмеге башлады:

—   Ах, олеяздым, къызым! Бир къойны айдамакъ, баш белясы экен! Энъ гуняхкяр адамгъа биле, къара куньде, алла бу къадар азап чектирмез. Эки адым кете, «таре» этип, чамурлы елнынъ ортасында аякъларынен мыкъланып къала. Не къадар чекишсенъ чекиш — еринден кочмей. Бойнундан тутып чексенъ — ог ве арт аякъларына тиреле, арттан, къуйругъындан итесенъ — кене де. Я сен онынъ къуругъыны корьдинъми?.. Бир бучукъ пудтан зияде ягъы чыкъар! Кемиклерине къадар ягъ саргъан! Ярын, авджулар бир кейф чатарлар!

— Бутюн омюринъиз бою, бойле,— деди, Гульсумбиби, мыскъыллап.— Сиз чекишесиз, башкъасы сефасыны сюре!

Ярмат айланып, сытыкъ чырайнен къадынына бакъты ве серт-серт къычырды

— Не!? Башкъа айтмагъа шей тапмадынъмы?! Сен къойнынъ къач кумюшке алынгъаныны сорагъайдынь. Байдан онынъ башы-аягъыны, джигер ве къурсакъ-ичеклерини истеп ал, дегейдинъ. Ярын, бельки, нарын да ашармыз. Сен буны тюшюнмединъми, э?!
— Эбет бизге, къалгъан-пускъандан гъайры не береджеклер?— деди Гульнар, анасына бакъып. Гульсумбиби къызынен разы киби, козюни къыпты.

Къызнынъ лафкъа къошулувы Ярматны даа зияде ачувландырды. Де къызына, де къадынына чырайыны сытып, чызмаларыны юва берди. Сонъ, эль-бетини ювмагьа башлады. Чай ичкен сонъ, къызына ве къадынына эв ичине кирип отурмакъ керек олгъаныны, шимди Ёлчыны чагъырып, куннинъ ярыгъында экевлешип, къойны сойып-тымар этип алмакъ керек олгъаныны бильдирди.

Гульнар, бирден джанланды ве бабасынынъ тарафыны тутып:

— Догъру, баба! Эр шей эртедже битсе яхшы олур. Къаранлыкъта олгъан иш белли. Хакимбайвачча да сизге раатлыкъ бермез,— деди.

Ярмат текаран юмшады. Пычакъны алып бермелерини истеди. Кутюкни, эт къоймакъ ичюн, бутюн чанакъ-чёльмеклерни ювмаларыны буюрды. Гульнар бир ан ичинде эписини азырлап къойды. Сонъ, ода ичине кирди ве пенджере огюнде тиз чёкюп отурды: о, мындан Ёлчыны коре биле эди...

### 3

Нуриниса тувгъанларына джума куню, уйле вакъытларында кельди. О, пек дюльбер кийинген эди. Къолларында чифит-чифит алтын билезликлер. Пармакъларында бриллиант юзюклер. Йипек жекетининъ устюнде къадифе комзол, дерсинъ о, алтын ве кумюштен орюльген, чешит тюсте йылтырай. Онынъ кельгенинен эвде къалабалыкъ башлады. Эр кестен эвель анасы чапып кельди. Къалтырагъан къолларынен къучакълап, манълайындан опьти. Бундан сонъ, мусафирни келинлер ве онларнен сой-соп къадынлар сарып алдылар. Эр бири онынъ сагълыгъынен меракъланып, акъайынынъ Москвадан сагъ селямет кельмесини истедилер. Факъат, бу къадар итибар, сайгъы-севгиге бакъмадан, Нуриниса болдургъан киби салыкъ ве кусюк корюле эди. Къадынларнынъ субетлерини бир къач вакъыт келиши гузель динълеп, истер-истемез эки пиала чай ичкен сонъ, еринден турды. Озюни къайда къояджагъыны бильмей, азбаргъа чыкъты, ашханагъа кирди. О, анда, Гульсумбибини ве даа эки къомшу къадынны корьди. Гульсум шорба ичюн «лачира» пишире эди. Эки къомшу къадын исе, атеш башында долана эдилер. Балабан къазанларнынъ бирисинде нарын ичюн семиз ат эти къайнай. Экинджисинде исе,— къой эти бувланып пишмекте эди.

Нуриниса кене азбаргъа чыкъты. Азбарда иш япын юрген Гульнарны корип, чагъырды. Одыр-будыр акъкъында лакъырды этип, сонъ, бирден:

—   Эвинъизде ким бар?— деп сорап йиберди.

—   Мен демнери кирип-чыкъкъанда бабамнен Ёлчы акам бар эдилер,— деди де, кетмек истеди Гульнар, лякин Нуриниса оны токътатты ве не ичюндир кулюмсиреп теклиф этти:

—   Юр, анда барайыкъ. Эркеклер софада олсалар, биз эв ичине кирермиз. Мен мында болдурдым — сес-шамата, къалабалыкъ, балалар...

Гульнар шашмалагъанындан, не айтаджагъыны бирден бильмеди, «керчекми?» деп сорагъан киби, Нуринисагъа бакъты. Чюнки къыз олгъанда Нуриниса оларнынъ эвлерине пек сейрек кире эди. Эгер, кимерде, хатанен кирсе биле, оларнынъ джарты кийизлери ве ястыкълары устюне отурмагъа чекине ве сандалгъа якъын биле кельмей эди. «Эвленген сонъ табиаты денъишсе керек»— деп тюшюнди къыз ве къуванчнен:

—   Керчекми, сиз шакъа этмейсизми, аптечигим? Я буюк ана бир шей демезми?— деп сорады.

Нуриниса джевап бермеди. О, софагъа кирди, кимнинъдир эскидже фереджесини кийди ве анасына ялтакъланып, онъа озюнинъ тюшюнджесини бильдирди.

Лутфиниса козьлериии акъайтты:

—   Санъа не олду шу, къызым? Сен ким, олар ким, билесинъми? Санъа ыргъатларнынъ йыкъынтыларында юрмек неге керек олды? Санъа бизде келишмейми, мен сени яхшы къаршылап алмадыммы? Истесенъ, айырда эвни шимди азырлатайым. Ташла фередженъи!

—   Бир шей керекмей, ана,— деди муляимликнен Нуриниса,— киевинъизни озгъаргъанджек пек болдурдым. Мында да сес-шамата, Гульнарнен отурыр, лакъырды этермиз. О манъа бир шейлер йырлар.

—   Ах, ах, ах! айды озюнъ билирсинъ, балам. Чокъ отурма... э-э... мукъайт ол, даа бит-мит япышмасын!::

Лутфиниса, Гульсумбиби ве Гульнарнынъ темиз-пак олгъанларыны, ёргъан-ястыкълары, башкъа эв эшьялары веки ве джарты олса да, темиз олгъанларыны биле турып, бу лафны, кене де, айтты. Чюнки о фукъарелерни эр вакъыт ашаламагъа, озьлеринден ашагъы тутмагъа север эди.

Гульнар Нуринисаны эвге алып кельди. Тюбюне ёргъан, аркъасына ястыкъ къойып отуртты. Вугюнь онынъ гонълю шад, руху котерильген эди: тюневин бабасы къой сойып-тымар эткен вакъытта, онъа Ёлчы ярдым эткенде, оларнынъ козьлери пенджереден бир къач кере корюштилер. Бу корюшювлер севги ве сайгъы толу эди. Козьлеринен ве бир шей айтамай кулюмсиревлеринен олар юреклеринде сакълы тургъан эр шейни бири-бирлерине бильдирдилер. 

Шимди де, Гульнар пенджереге бакъмакъ истей. Софада, пельван киби аякъларыны къашлап-отурып, атнынъ хамутыны тиккен Ёлчыны кореджеги келе. Лякин Нуринисадан сакъына. О, бинъ-бир тюрлю шейлер акъкъында айта, мусафирни эглендире эди.

Нуриниса Гульнарнынъ айткъанларына къулакъ салып динълер киби косьтере, акъикъатда исе, фикири, башкъа ерде олгъанындан, онынъ суаллерине джевап бералмай эди. О, де башыны явашча котерип, софагъа бакъар, де эснеп алыр эди. Мусафирнинъ ёргъунлугъыны ве лаф этмеге истемегенини сезген Гульнар да, лафыны токътатты.

Бу келишиксиз тынчлыкъны Ярматнынъ келюви бозды.

Ярмат чокътан берли байнынъ эвинде чалыша ве байнынъ ышанчлы ыргъаты сайыла. Онынъчюн де, Нуриниса, онынъ янында бетини япмай эди. Гульнар да Мирзакаримбайдан юзюни сакъламай эди. Къолларыны мемнунлыкънен уфкъалап-уфкъалап, кулюмсиреп, Ярмат сандалдан эки адым авлакъта тизлери устюне чёкти.

— Сагъ-селяметсизми, Нури-апа? Бизим джарты къульбемизнинъ босагъасыны атлап кечкенинъиз, меним юрегимни къуванчтан, энъ юксек дагъларгъа котерди. Сагъ олунъыз, сагъ олунъыз. Мен сизни озь къызымдан зйяде севеэдим. Мына унутмадынъыз: Ярматнынъ хатыры ичюн кирдинъиз, сагъ олунъыз,— деди Ярмат.
Нуриниса еринден турмай, сувукълыкънен селямлашты. Ыргъатнынъ патта-сатта берген суаллерине исе, къыскъа-къыскъа «эбет» я да «ёкъ»— деп джевап берди. Нуринисанынъ лафкъа эмиет бермегенини корьген Ярмат, къызына бакъып лакъырды этмеге башлады. О, токътамай-турмай, Нуринисанынъ къайнатасы Наджмиддинбайнынъ бир вакъытларда озь парасына джами къургъаныны, Фазлиддинбайваччанынъ пек буюк алыш-веришчи олгъаныны айта берди. Сонъ, еринден турып эвден чыкъмакъ ичюн къапугъа тараф догърулгъанда, оны Гульнар токътатды:

—   Кетиринъиз хамыр, менде кесерим,— уфатырым, къадынларгъа ярдым олур,— деди бабасына.

—   Энди аз къалды, къызым, шимди Ёлчыбай оны битирир. Сиз лакъырды этинъиз, эгленинъиз. Айды, мен барып мусафирлерге ярдым этейим.

Нуриниса пенджереге бакъты ве Ярмат азбар къапудан чыкъып кеткени киби, шойле деди:

—   Мен ач олдым. Бар, Гульнар, анама айт, манъа бир шейлер йиберсин. Бадемни чокъча ал. Бельки сен анда керектирсинъ де. Бар, биль.— Нуриниса терен нефес алды, сачларыны, шалыны, о ягъыны, бу ягъыны, тюзетти.

Акъылы кесип башлагъанындан берли онынъ айткъанларыны япмагъа алышкъан Гульнар, бирден еринден котерильди ве устюне фереджесини атып:

—   Джанымнен, аптечигим, чокътан берли айткъан эдинъиз даа,— деп къапудан чыкъты.

Нуриниса бир озю къалды. Онынъ биринджи тюшюнджеси софагъа—Ёлчыгъа чыкъмакъ эди. Лякин, шу ань бу фикиринден вазгечти: «Гульнар, я да Ярмат корерлер, масхара олурым. Не япмалы?» Нуриниса кене де сандалгъа къайтып отурды. Юреги чабик-чабик дюкюльдеди, дудакълары курып-къатып къалдылар. Тап сонъу, шойле къараргъа кельди: «пенджерени ачарым ве лакъырды этерим. Эгерде кимсе кирип кельсе, тынчыкъ-сыджакъ, онынъчюнде пенджерени ачтым, дерим».

Ёлчы хамырны кесмеге-парчаламагъа янъы башлайым дегенде, бирден пенджере ачылды. О, башыны котерди: онынъ огюнде — алтын-кумюшлернен, къыйметли ташларнен, ялтырагъан Нуриниса пейда олды. Ёлчы бекленильмеген бу адиседен къызарды, янакълары алланды.

—   Сагъ-селяметсизми? Кейфлеринъиз насыл?— деген суаллерни шашмалап берип, юзюни хамыргъа тараф чевирди.

Нуриниса джильвеленип кульди:

—   Мен эр вакъыт шенъим. Сизни корьген сонъ, даа да гюзель олдым,— деди. Келишикли вакъытны къолдан чыкъармайым деп, къоркъып, чабикликнен Ярматнынъ эвине не ичюн кельгенини айтмагъа ашыкъты:— Ёлчы-ака, мен сизни бу ерден алып кетмек истейим,— деди.

— Къайда?— деп яваштан сорады Ёлчы.

— Озюме... Бизге сиз киби бир адам керек. Бизде иш бинъ кере енгиль. Сиз къаршы кетмезсиз, шаймы? «Мен» сёзюни о айрыджа эмиет берип айтты.— Мен сизге ялынъыз яхшылыкъ истейим.— Орюльген узун сачларынынъ уджларыны тишлей-тишлей, Нуриниса, онынъ не айтаджагъыны беклеп, Ёлчыгъа козьлерини къысыпча бакъты.

Ёлчы бирден джевап бермеди. «Э-э... байвачча акъайындан энди безсе керек!»... деп тюшюнди. Къуванчы чокъ вакъыткъа етишмеди. Энди мени озюне ыргъат чагъыра, меннен бала киби ойнамакъ истей. Билемиз! Ёлчы ичюн Мирзакаримбайдан кетмек демек, Гульнардан айрылмакъ демек эди. Гульнарнынъ бир кулюмсиреви Ёлчы ичюн — дюньянынъ бутюн къуванчындан къыйметли ве паалы. О, башыны котерип, юмшакъча сёйледи:

— Шу фукъаре тувгъанынъызны еринден тепрендирмесенъиз олур эди. Мен мында яшайым. Озюмнинъ уфакь-тюфек умютлерим бар. Сизге ыргъат керекми? Мен тапа билем, яхшы танышларым бар.— Элинден пычагъыны ташлап, къолуны кокрегине-юрегине къойып:— Манъа тийменъ,— деди.

— Ёлчы-ака, сиз умют ве арзунъызны бизде, эр ерден зияде, чалт тапа билирсиз. Сизге не керек? Койде къалгъан ана-къардашларынъызны бакъмакъ ичюн пара ве кийим керекми? Эгер сиз бизде чалышсанъыз, буларнынъ эписини менден алырсыз!— деп Нуриниса джельп этиджи дереджеде кульди.

—   Эгер сиз мени зорнен алып кетеджек олсанъыз биле, эписи бир, кетмем. Меним арзум ялынъыз акъчада, урбада дегиль, оларны мен чалышып тапарым.

—   Я даа не керек?— деп сорады Нуриниса.

—   Озюм билем.

Ёлчынынъ яваш ве къаттиетликнен айткъан сёзлери Нуринисанынъ гонълюни, юрегини бозды, чийлендирди. Чюнки ыргъат онынъ бойле бир гюзелъ теклифинден ред этер, деп беклемеген эди.

— сиз пек инат ве агъыр табиатлы экенсиз. Лякин, эрте-кеч, сиз меним дегениме къайлы олурсыз...— деди де, кимсе корер деп сакъынып, ачувнен пенджерени япты.

## VI

### 1

Самаркандан кельген къайсыдыр бир байларнен къымар ойнап бутюн акъчаларыны юттурып бир къач кунь парасыз къалгъан Тантибайвачча, озюнинъ дюкянларындан бирини яхшы фияткъа сатты. Алыш-веришнинъ бутюн иши биткен сонъ, бираз кейфленмеге къарар берди. Танти фаэтон тутты, онынъ юмшакъ отургъучына ясланды ве эр шейден эвель янъы шеэрге кетти.

Мартнынъ сонъу. Баарь кунининъ шавлелерине комюльген бойдан-бой ешиль терекли сокъакълар бою, генерал фон Кауфманнынъ эйкели янындан ельдай кечип кетти. Мында бир къач офицер, дерсинъ янъычыкъ ава юткъан ве нефес алмай кокюслерини къабарта берип, тим-тик, бурулгъан мыйыкъларыны къыйыштырып, кезмекте эдилер. Тантибайвачча бир кереден отурышыны денъиштирди. Дерсинъ о бир джиддий иш япкъан олып, башыны эр эки тарафкъа саллап, селям берди. Башта башыны бир тарафкъа къыйыштырды, сонъ бир муим иш япкъан киби, оны котерди ве бутюн кевдесини кене де ашагъы саллады ве мыйыкъларыны бурды.

Фаэтон къаранлыкъ аралыкъ ичинде токъталды. Тантибайвачча кира парасыны берип, корюмсиз араба къапулардан ичери кирди, къапу кенарында отургъан таныш къартнынъ янындан кечип, ичериге синъип кетти.

Гедже Тантибайвачча фаэтон къыдырып сокъакъа чыкъкъанда, авлакътан фаэтон фенерининъ ярыгъында мазаллы кевдели, таныш юзлю адамны эследи.

Ёлчы фаэтон устюнде отурып, таныш олмагъан ибрет араба къапугъа бакъа эди. Бир бучукъ саат эвельси, Салимбайвачча, бу къапудан кирип, къайдадыр гъаип олып кетти. Ёлчыбай тюшюнджеге далгъан: «Бу бербат ерде о не япа экен? Оны мында кельмеге не меджбур эткен экен?..» Бу арада къапу тарафтан кимнинъдир сеси ишитильди:

— Ёлчыбай!

Ёлчы башыны котерди. Бутюн кунь иштен талгъан-болдургъан омузларыны догъуртты, сес чыкъкъан та рафкъа айланды: къапу тарафтан онъа таба Мирзакаримбайнынъ буюк киевни Тантйбайвачча кельмекте эди.

—   Сен мында не япасынъ, Ёлчы?— деп сорады.

—   Салим аканы кетирдим,— деди ачувыны косьтермейджек олып.

— Салимнимы? Я о къайда?

—   Мынавы къапудан ичери кирип кеткени эки саат олды. 
Сархуш Тантйбайвачча къапугъа тараф айланды ве:

—   Анълашылды!— деп къапунынъ талдасында, курси устюнде отургъан къарткъа чеврильди.

—   Сиз манъа садыкъ адамсыз, шаймы, Шамурад? Меним портманетим сизнинъ хозяин ичюн юфкъалыкъ эте, гъалиба, Аслахангъа муштеринииъ къалын портманетли союны таптынъыз. Амма манъа, бир аз енгильдже, саадедже малмы? Яхшы, яхшы!..

Къарт курсю устюнден секирип турды, кокюсинде къачлангъан къолларынен Тантиге якъынлашты.

Байвачча мыскъылнен:

—   Сиз ойле тюшюнсенъиз керек. «Сизге, Мирисхак къардашым, бир дефа биле тапылмагъан вакъыты олгъан эдими? Пара олгъайды, оларны сизге обир дюньяда биле тапып кетирирлер. Парагъа дженнетнинъ анакътарыны тапарлар ве сизнинъ къолунъызгъа туттырырлар!» Амма, анакътарлар башкъасынынъ къолуна тюшкен де, гъалиба, э?— деди.

Къарт ашаланып эгильди, теменна этти, къабаатсыз олгъаныны айтмакъ истеген киби, бир шейлер мыдырланды.

Таити къолларыны саллап-саллап:

—   Билемиз! Энди билемиз!..— деп къычырды.

Ёлчы бу адамны та акъшам бу ерге кельгенде сечти.

Къарт о вакъыт курсю устюнде, сокъакънынъ ортасында отура ве кельгенлерни мына бойле боюн эгип, самимий къаршылап алды. Къарт алтмыш яшларында эди. Беяз сакъалы, кучлю ель чыкъарып аткъан къарагъачнынъ тамырлары киби тинтильген ве чыбалгъан. Устюнде узун енъли комзол. О, вакътынен яхшы шейден тинкильседе, энди ипрангъан ве кирленген. Аякъларында энди чатлап-патлап къалгъан калошлы меситлер.

Къарт кене де озюнинъ къабаатсыз олгъаныны анълатмакъ истеп:

—   Гуландом— къырмызы гуль юзлю ханум. Асалханнынъ балыны сиз чокъ ичтинъиз. Энди башкъалары солагъыны яласынлар. Сиз исе, гульнинъ къокъусынен кейфленинъиз. Биз сизнинъ не севгенинъизни бильмеймизми?

—   Олды. Етер! Биз даа лакъырды этермиз,— деди байвачча, къабаджа сеснен къарткъа.— Лякин, шимди шорбаджынъызгъа барып айтынъ, бир сепет шарап ве пиво азырласын. Манъа не керек олгъаныны сизге огретмек керекмей!

Къарт къапуларгъа таба ашыкъты. Тантибайвачча кулюмсиреп Ёлчыгъа бакъты:

—   Бу ким, билесинъми, Ёлчы?— деп сорады ве джевабыны алмай, девам этти:— Бу, белли Шамурадбай! Вакъытынен онынъ ады Ташкентте де, Фергъанада да нам берген эди. Бир заманда бу кейф чатылгъан сарайда, о падишалыкъ япты. Сонъ, фелякетке огърады — бутюн байлыгъы ашалды-ичильди, къахпелерге сепильди, ве ахры, корьгенинъ киби, бу сарайнынъ босагъасында аякъчы олып къалды...

Байвачча фаэтоннынъ фенерине якъын кельди ве саатине бакъты:

— Шимди саат даа он бир. О, тез чыкъмаз. Мени алып кетип къой. О чыкъкъанджек къайтып келирсинъ,— деди ве азбар ичине кирип кетти.

Ёлчы фаэтондан секирип тюштю. Ёл къапы огюнде де о якъкъа, де бу якъкъа юре берди. Не япмалы? Тантини алып кетмесе, онынъ джаныны агъырттырмакъ демек, оны алып кетмек демек — Салимни ачувландырмакъ демек....

Бу арада ёл къапудан, фереджеге бюрюнген къадын, онынъ артындан, тишлерини чанъылдата берип Шамурадбай, Тантибайвачча чыкътылар. Таити Шамурадкъа шишелернен ве даа нелернендир толу олгъан сепетни фаэтон-гъа къоймасыны эмир этти ве шу дакъкъасы къадынны да отуртты.

Ёлчы, Салимбайваччадан изин алмакъ керек олгъаныны бильдирип, итираз этеджек олды, лякин Тантибайвачча ачувланды:

— Бракъ! Шорбаджы — меним. Ойле бир вакъыт келир, мен сенинъ Салиминъни якъасындан тутып, ойле бир силькерим ки!.. Отур!.. Айда!

Чарсугъа етмезден Тантибайвачча, фоэтонны сокъакънынъ сол тарафындаки тар аралыкъкъа айландыртды. Фаэтон токътагъан сонъ, байвачча къадынгъа тюшмеге ярдым этти. Сонъ, сепетини котерип, Ёлчыгъа къыскъадан:

—   Алып кир!— деп эмир этти.

Таякъны тешикке сокъып, байвачча ичери тарафтан асылгъан зынджырны тюшюрди, агъыр къапыларны ачты. Устю япыкъ, къаранлыкъ арадан кечип, Тантибайвачча мусафирханенинъ къапусыны ачты, ода ичине кирди, чыракъны якъты. Онынъ артындан кете берген Ёлчы, сепетни пенджере тюбюне къойды ве къапы янына чекильди.

Тантибайвачча ерге тёшельген ёргъан устюне ясланды, тахиесини къашлары устюне басты, къапы тарафкъа бакъып:

—   Киринъ, киринъ, джаным!— деп къычырды.

Босагъада, йигирми яшларында яш къадын корюнди.

Бу Гуландом эди. О, биринджи одада фереджесини ташлагъан. Онынъ устюнде бол атлас антери, башында индже йипек явлукъ, аякъларында уфакъ падворлы, енгиль меситлер бар эди.

Гуландом керчектенде дюльбер эди. Юксек бойлу, гюзель бичимли, толу кокюсли ве индже белли; юзю къараджа, дерсинъ, кунештен енъгиль янгъан, козьлери балабан, тюшюнджели ве тюшкюнлер. Ондан тазелик, дюльберлик ве сыджакъкъанлылыкъ сачыла эди — анълашыла «зевкъ-сефа эви» онъа озь агъыр ве силинмез панджасыны сапламагъа даа етиштиралмагъан.

Антерисини балкъылдатып, Гуландом бир къач адым юрип, Тантининъ янына келип токътады, козьлерини сюзюпче, эски урбалы, лякин къуветли ве сагълам, гурурлу йигитке, Ёлчыгъа, тикильди де, байваччагъа бакъып:

—   Къардашым саде койлю йигитине ошай. Бу яхшы. Саделик олгъан ерде темизлик ве инсаниетлик. Лякин мен, зенгинлернинъ къолуна тюшип, мына къайда кельдим…

—   Ярамай ерге тюштюнъизми ёкъса? Бакъынъ...— Тантибайвачча донатылгъан мусафирханени косьтерди.

Гуландом мусафирханени козьден кечирип, мыскъылнен сёйледи:

—   Эр шей еринде!.. Бу къадар зенгинликни озюнъизнинъ башынъызнен, акъылынъызнен пейда эттинъизми?

Елчы истер-истемез кульди. Тантибайвачча исе, Гуландомнынъ сёзлерини шакъадыр деп анълап, акъмакъча ырджайды...

Гуландом, байваччагъа ишмар этип, бир ишнен тышкъа чыкъты. Тантибайвачча къадыннынъ артындан — къаршыда!..— деп къычырды. Сонъ, Ёлчы да къапугъа догърулды дегендже, байвачча оны токътатды:

— Ашыкъма, кетмеге етиштирирсинъ. Анавы къырмызы башлы шишени алда-бер бу якъкъа, ичейик.— Байвачча, Ёлчынынъ аркетини динълеп, суеты ве сонъ, бирден, юмругъыны тизине урды.— Салим ве Хаким ернинъ богъазларыны мен даа басарым, эзерим, къардашым. Къартнынъ сагъ олгъаны ичюн сабыр этип отурам. О, бир кунь ола козьлерини юмгъан сонъ, мен оларгъа косьтеририм! Олар къадынымнынъ бабасындан къалгъан мирасны бермемеге тырышалар. Лякин мен авузымы ачып къалмам! Ёлчы Тантиге шишени узатты:

—   Вакъытындан эвель шамата чыкъармагъа не керек? Айды, мен кеттим,— деди де, кене де кетмек ичюн къапугъа тараф ынтылды:

—   Токъта, ашыкъма. Ич бир пиала!... Истемейсинъми? Айса мынавыны ал!— деп байвачча джебинден бир кумюшлик чыкъарды ве халы устюне атты.

—   Чокъ сагъ олынъ, тешеккюр этем, Мирисхакъ-ака, манъа бу керекмей, алмайым,— деди Ёлчы.

Таити ачувланды:

—   Мында бакъ, тентек! Неге бурунынъы котересинъ? Сен акъчаны къыйметлемек керексинъ, сен онынъчюнде — фукъаресинъ! Акълынъда тут: бойле ич бир вакъыт зенгинлешмезсинъ ве ич бир вакъыт адам олмазсынъ. Бизим заманымызда эрен-эвлиялар биле парасыз яшап олмайлар. Пара берселер, чингененинъ эшегини сувармагъа биле джиренме. Сенинъ этрафынъдаки адамлар эписи паралы адамлар. Мына сенинъ Салим ве Хаким дайыларынъ, мен ве даа башкъа байлар. Оларнынъ огюнде баш эг, урьмет эт, олар сенинъ башынъны сыйпарлар. Алтынгъа богъарлар. By адетинъни ташла, дейим! Ал параны!...

Ёлчы Тантибайвачча тарафкъа адымыны атты. Дудакълары къалтырады:

— Насиат ве берген акъылынъыз ичюн, сагъ олынъыз, Мирисхак ака. Амма, йигитнинъ намусы акъчыдан къыйметли дегильми? Мен аз къазансам да, озь эмегимнен чалышып къазанам.

Тантибайвачча бир пиала шарап ичти де, биринджи оданынъ къапысына таба башыны саллап, Елчыгъа ишмар этти.
— Сен бу дюльберни корьдинъми?— деди о мыскъыллы кулюшнен.— О, биз киби бир мусульманнынъ къызы. Мен шимди онынъ ичюн бир шей аджымам. Лякин о, меним джанымны агъыртса, суйреп-чыкъарып атарым да, даа гюзелини тапарым! Мына шай! Эр шей парада. Оны да, тувгъанларындан паранынъ къувети айырды!.. Ялынъыз сен, яшлыгъынъа барып, буны анъламайсынъ. Яшлыкъ экен! Олмайджакъ сёз!

— Менимдже,— къызышып джевап береджек олды Ёлчы,— меселе ялынъыз парада дегилъ. Меселе, адамларда, даа догърусу, акъчалы адамларда. Факъырнынъ къызына япкъан бутюн яхшылыгъынъыз мына,— деп, шарапнен толу сепетни косьтерди ве атта сагълыкълашмай, мусафирханенинъ босагъасындан атлады...

Сокъакълар къаранлыкъ ве тынч эдилер. Кимерде бир, сийрек-сепелек бир де бир къаравулнынъ сызгъыравугъынынъ, я да шатырдавугъынынъ сеси ишитиле эди. Ёлчы къаранлыкъ сокъакъларда, артына-огюне бакъмай, атны айдай берди. Йигитнинъ юреги афакъанлы эди... Елчы Гульнарны козь огюне кетирди. О, Тантиге даа да къаттыджа джевап бермегенине янды. «Оларчюн акъча — эр шей. Бойле сой акъайлар фукъаренинъ къадыныны да, къызыны да парагъа сатып алырлар. Мына, Салимбайваччада, шимди, бельки, акъча берип, бир факъырнынъ къызыны къучакълайдыр... Амма сен оны бекле. Бутюн гедже юкъу ёкъ, ярын исе, сабадан байнынъ тарласына ишке кетмек керек... Сонъ, Ёлчы Ярматнынъ аилесинен кетеджегини хатырлап, бираз озь-озюне кельди, шенъленди.

О, этрафкъа бир айланып бакъты. Фаэтон Урда янындан учмакъта эди. Юксек сельбилернинъ тёпесинден, енгиль булутчыкънынъ аркъасындан, айнынъ бир парчачыгъы корюльмекте эди.

## VII

### 1

Нуринисанынъ азбарындаки кирезлер чечекленгенлер. Оларнынъ беяз чечеклери, кунеш нурундан ялтырай, тереклер арасында уча ве авагъа аджайып къуокъу сачалар. Сыджакъ ава саргъушландырыджы къокъунен толу. Оларнынъ беяз тюс къайнавында бинълернен бал къурт ве баарь къушчыкълары йырлай ве вызылдай эдилер. Турналар чокътан учып кельдилер: къайдадыр, къомшунынъ эви тёпесинден, бала йырчыгъы ишитильди:

Турналар кельди, яз олды.
Юреклер къуванчнен толды.

Нуриниса, кирезлер тюбюнде къоюлгъан, пармакълыкълары мавы боянен боялангъан, буюк агъач кроватта, къалын ёргъанлар устюнде, беяз юмшакъ ястыкъларгъа таяна берип, янбашлап, ятмакъта эди. Къаршысында, он адым авлакъта, Гульнар чамашыр юва. Ишини токътатмай, де йырлап ола, де Нуринисанен лакъырды эте. О, бугунь эр кунькинден гузель. Баарь онынъ гюзеллигине гюзеллик, шенълигине шенълик къоша!.. Енълери чермельген, беяз, назик, билеклер кунеш нурындан ялтырай, орюльген къара сачлары яна, узун, сыкъ кирпиклери ойнайлар...

Кимерде оларнынъ янына Нуринисанынъ къайнанасы келе. Гульнарны макътай-макътай бир ола:

—   Сенинъ устюнъе чувалларнен алтын-кумюш тёкюльседе, Гульнар, азлыкъ этер. Алла санъа омюринъде бахт, сеадет, хайырлы яшайыш берсин. Санъа иш, акъыл ве ырыз огреткен ана-бабанъ, бинъ кере сагъ олсун...

Нуриниса къайнанасынынъ сёзлеринден озюне бир агъырлыкъ дуйды ве дудакъларыны къыйыштырды:

—   Эр кеснинъ огюне сепильген алтын-кумюш, ёкъ олсун...— О — тозмы ёкъса?!— деп сёйленди.

—   Вай, Нуриниса,— деди къайнанасы, къашларыны котерип,— эвель заманларда шойле айта эдилер: «къызгъа алтын тахт дегиль, пармакъ къадар бахт тиле»— дегенлер, ишитмеген эдинъми? Бельки, Гульнаргъада бахт кулер. Келин олып, яхшы бир эвге кирер, иште санъа алтын-кумюш,— деди къайнана.

—   Къуда ала, пек макътаманъ, бурнумы котеририм, иш япмам, чамашыр ювмам,— деп шакъа этти Гульнар. Сонъ, бир аз джиддийликнен, «мен киби бир ыргъат къызына да бир фукъаре йигити тапылыр, акъыллы ве яхшы адам олса, етер»,— дей эди Гульнар.

Нуринисанынъ не лакъырды этмеге ве не де къыбырдамагъа истеги ёкъ эди. Елчынен олгъан лакъырдыдан сонъ, къайда башыны урмакъны бильмей эди. Бутюн умюди кесильди. Онъа, энди эписи бир.— О, чешит тюрлю айнеджиликлер тюшюнип чыкъарыр эди. Эр сефер, хатрына Елчы кельгенде, юреги ачув ве джан агърувынен яна эди. Бабасынынъ къолу астында юрген бир ыргъат омы назар-итибаргъа алмай, айткъанларыны динълемей, истеклерини ерине кетирмей! Ким о? Неге бу къадар башыны котере, ярамазлыкъ япа? «Яхшы, мен къыз олгъанымда, манъа тиймеге къоркъты... Я шимди онъа къоркъмагъа не бар? Ёкъ, мында башкъа шей бар. Мен эписини билирим, эписини мейдангъа чыкъарырым!»

Нуриниса яткъан еринден турды, тенбельдже тюшти, къолларынен янбашларынынъ устюнден, белинден тутып, башыны тёпеге котерди, керильди. Мусафирликте олгъан келин киби, азбар ичинде чапкъалап, одур-будур иш япып юрген къайнанасы огюнде, энъкъасдан, кирезлер тюбюнде, яваш-яваш юрмеге башлады. О, бутюн корюнишинен: «Чыдасанъ— чыда, чыдамасанъ— санъа кенъ сокъакъ? Анам мени ишлемек ичюн догъурмады. Сен мени кимнен тенъештиресинъ? Гульнар — башкъа. Мен — башкъа!» деген киби фырланып юрьди. Балабан азбарнынъ багъчасыны айланып чыкъты, Гульнарнынъ янында токътады, аджыгъан киби олып сорады:

—   Болдурдынъмы?

—   Ёкъ. Мен бундан да чокъча ювгъан вакъытым ола эди.

—   Мына, энъиштенъ кельсе...

—   Я не вакъыт келеджек?

—   Энди чокътан кельмек керек эди... О кельгени киби, мен озюме хызметчи ве ыргъат тутаджагъым.

—   Эбет, сизге хызметчи керек,— деп къайлы олды Гульнар.

Нуриниса бир къолунен кирез терегининъ пытагъыны тутып, Гульнаргъа бир аз бакъып турды да, джиддийликнен?

—   Ыргъатлыкъкъа Ёлчыбайны алмакъ истейим. О, сыналгъан адам. Сен бунъа не дейсинъ?— деди о.

Гульнар башыны котерди, бир ан Нуринисагъа бакъты ве сонъ, кене де башыны ашагъы, чамашыр ювгъан савутына эгильтти. Къыз бир шей айтмады, лякин Нуриниса, бу индемемезликте не сакълангъаныны дуйды. Гульнар ап-акъ олды. Дудакълары къалтырадылар.

—   Неге индемейсинъ? Ёлчыбай бизге келсе, ярамай олурмы? О, озь къардашым. Байваччанъдан онъа чокъ-чокъ акъча алып беририм. Койдеки алам ишитсе, къуваныр. Ёлчыны, эльбетде, алырым. Озю де къанат ачып-учып келир...
Гульнар къалтыргъан дудакъларынен: «яхшы...» деди де, чамашыр джайылгъан ипке догъру айланды...

Нуриниса кульди, башыны саллап, онынъ артындан бакъып къалды...

Акъшам Гульнар озьлерининъ эвлерине башыны ашагъы асып, агъыр тюшюнджелернен къайтты. Бутюн дюнья онъа къаранлыкъ корюнди. О, Нуринисанынъ адетини биле эди: эгер де о бир шей истесе, оны мытлакъ япа эди. Ёлда кеткенде онынъ башында чешит хаялларнен берабер, шубэде догъды: «Не ичюн Нуриниса эркеклернинъ ишине бурнуны сокъа? Хызметкярларны акъайы тапсын. Ёлчыдан башкъа кимсе ёкъмы? Не ичюн Нуриниса койде унутылып къалгъан аласы ве Ёлчы ичюн къайгъыра? Бу не вакъыттан берли? Ёкъ, мында иш башкъа... Нуриниса тап къыз олгъанда белли эди. Кимерде ойле шейлер айта эди ки, атта, динълемеси айып..»

Эгер Ёлчы Нуринисанынъ эвине кетсе, о вакъыт о не япар? О, бу суальге джевап бералмай, ялынъыз юреги яна эди. Ёлчы эбедий гъаип олгъан, узакъ мемлекетлерге кеткен киби дуюлыр эди.

Къыз болдургъан, эзильген алда эвге етти. Анасы, саба эрте, байнынъ шеэр четиндеки багъына кетеджеклерини айтты. Лякин Гульнар, бу янъылыкъны пек сувукъ къабул этти.

Ярматнынъ аилеси эр йыл бир-эки ай эвельси, Мирзакаримбайнынъ шеэр янындаки багъчаларына коче, олар кельгенге къадар багъчанынъ бутюн ишлерини япып битирер эди. Баба ве анасынен берабер Гульнарда анда ишлей эди.

Акъшам эзанына бир аз вакъыт даа къалгъанда, Ярмат кельди. О, ярын башкъа ишлернен огърашаджагъыны, шеэр кенарындаки багъчагъа ялынъыз акъшам устю кетеджегини, оларны исе, ярын, Ёлчы алып кетеджегини айтты. Бу сёзлерни ишиткен сонъ, Гульнарнынъ юрегини къаплагъан яныкъ чезильмеге башлады. О, тёшекке кирди, бутюн кунь ишлеп-юрип болдургъанына бакъмадан, козьлерини юмалмады — танъ вакътыны бекледи.

Араба, чёль ёлунда. Ярматнынъ абыр-чубуры аз олгъаны ичюн, арабанынъ ог тарафы бош эди. Гульнар ве анасы арабанынъ алдына гюзель ерлешип отурдылар.

Ёлчы, севген къызыны алып кеткенине къуванып, атыны къызышып айдай ве насылдыр бир йырны яваштан йырлай эди.
Фереджесине бурюнген Гульнар этрафтаки гюзелликни косьтерип, къалтырагъан сеснен анасына бир шейлер айта эди. Лякин Ёлчыгъа сёз къатмай, сёз къатмагъа да мана ёкъ. Тюневин Нуринисанен олгъан лакъырды онынъ юрегининъ устюнде аля да агъыр таш киби басып турсада, олар акъкъында тюшюнмемеге тырышар эди.

Кунеш козь къамаштыргъан дереджеде къыздырды. Ава темиз. Тёпеде мавы, ачыкъ кок. Этрафта, къайда бакъсанъ-бакъ, байрамдаки киби, орталыкъ ешиллик, багъчалар чечек ачкъанлар. Алма, шефтали ве урюк тереклери, узакътан бакъкъанда, дерсинъ балабан-балабан чечек топларына ошайлар. Чёльде, койлюлер, де анда, де мында арыкъ, болдургъан огюзлерини таякънен шыбалап, ер сюрелер. Ёлнынъ кенарында, яш бир йигит кетменинен ерни юмшата, тегизлей. Вакъыт-вакъыт токътала, янъгъыравукъ сеснен йырлап йибере. Онъа багъчадаки къушлар да къошулалар. Тап узакъта, байырлар тюбюнде, чобан-бала бир озю юрмекте...

Олар арабаны байнынъ эвинден текаран авлакъта бошаттылар. Байнынъ эв азбары алчакъ диварнен сарылып алынгъан. Азбарнынъ ортасында эр тарафы ачыкъ чалаш. Гульнар ве анасы шу дакъкъасы орталыкъны сипирип, кетирген шейлерини о чалаш ичине ерлештирмеге башладылар.

Эр шейни бир сырасына къойгъан сонъ, Гульсумбиби Гульнаргъа чай къайнатмасыны буюрды. Диварнынъ янындаки уфакъ арычыкъта сув ёкъ эди. Гульнар, фередже ерине анасынынъ япынджасыны башына япты, къопкъаны алды ве буюк арыкъкъа сувгъа кетти. О, былтыр кеткен сокъачыкънен кетти. Этрафта тап-тазе баарь ешиллиги, узакъта — мавы дагълар,— балалыкътан таныш ерлер...

Гульнар бирден токътады: арыкъ ялысында Ёлчыны корьди... О, янъычыкъ ювюнгъан, юзюни бель явлугъынен сюртмекте эди.

Къыз: барайыммы, ёкъса, къайтайыммы, деп бир аз ойланды ве сонъ, огге кете берди. Ёлчы кенаргъа чекильди ве:

—   Гульнар, къопкъаны мына шу ерде къалдырынъыз, сувны мен озюм алып барырым,— деди.

Гульнар утанып, юзюни ондан чевирди:

—   Сагъ олунъ, мен сув ташып алыштым. Сиз де болдургъан олсанъыз керек...— деп джевап берди.
—   Болдурдым? Ёкъ, Гульнар,— деди Ёлчы кулип,— манъа болдурмакъ айып. Хусусан, бугунь, сизни кочирип кельген куним...

—   Чин юректенми, ёкъса, юрек алмакъ ичюн бир шей айтмакъ истединъизми?— деп яваштан шенъликнен сорады Г ульнар.

—   Инанынъыз манъа, Гульнар, сёзлерим темиз къальбден.

Гульнар арыкътан буланыкъча сувны толдурып алды ве къопкъаны арыкънынъ кенарына къойды да:

—   Инанам,— деди Гульнар.— Сиз эр вакъыт чин юректен сёйлейсиз, Ёлчы-ака. Лякин... сиз яхшы ишлегенинъиз ичюн башкъалары сизни алып кетерлер деп, къоркъам...

—   Не дейсиз? Анъламадым, Гульнар?— Ёлчы этрафкъа козь ташлап, къызгъа таба эки-учь адым атты.

Гульнар башыны япкъан япанджанынъ бир уджуны тюзеткен олып, бир козюнен Ёлчыгъа бакъты:

—   Айтайыймы?.. Нуриниса апте, Ёлчыны биз аламыз, бизде ишлейджек, деди. Догърумы? Бизден кетесизми?— деди ичини чекип Гульнар.

—   Э-э .. аля даа ойлеми? Нуриниса аптенъиз тюшюни сувгъа айтсын, зынджырнен багълап чектирселерде, башкъа бир якъкъа кетмем. Догъру, манъа бу ерде де тынчлыкъ ёкъ. Башкъа бир яхшы ерде тапмакъ мумкюн. Лякин мен истемейим...— деди йигит.

—   Ничюн? Эр кес озюне тынч ве енгиль ерни къыдыра.— Гульнар козь къыйыгъындан Ёлчыгъа бакъты ве: — Нуриниса яптеде яхшы да — деди.

—   Озюм билем,— деди Ёлчы ве бир аз тынчланды, сонъ,— сизге догърусыны айтсам, джанынъыз агъырмазмы?— деп сорады.

—   Я не ичюн джаным агъыраджакъ? Айтынъ, бельки де къуванырым, ким биле...— деди татлы тильнен Гульнар.

—   Сизге бакъып-бакъып тоямайым, сизни ташлап кеталмайым, Гульнар!

Гульнарнынъ юреги сыкъ-сыкъ урып башлады. О, башындан-юзюнден япынджаны котерип атты ве Ёлчыгъа таба адымлагъаныны озю биле дуймай къалды. Къызнынъ узун ве сыкъ кирпиклеринде саба чыкъы киби козь яш ялтырады, дудакълары къалтырады:

—   Керчекми? Керчекми?
—   Керчек, Гульнар, сиз манъа инанмайсызмы?

—   Мен... къайдам?— Къыз бир ан козьлерини ашагъы эгильтти, сонъ, Ёлчыгъа къуванчнен бакъты:—Ёкъ, инанам... Озюмден зияде, сизге инанам. Сиз, гонълю темиз, акъикъатны севген йигитсиз... билем.

Ёлчы къалтырагъан къолларынен Гульнарнынъ сачларыны назик-назик сыйпады. Экисиде, бири-бирлерини севгенлерини анълап, самимийликнен, козьлерини бири-бирлерине тикип къалдылар.

### 2

Гульнарны сынавдан кечирген сонъ, Нуринисада ич шек-шубэ къалмады. О, эр къызнынъ, эр къадыннынъ фаалиетини, ахлягъыны ольчегенде, озюне бакъып пай биче эди. Ёлчынен Гульнар арасында гизли сыр бар деп нетиджеге кельди ве ойланды: «Ёлчынынъ башыны айландыргъан, меним арзуларымнынъ ёлуны кескен, ялынъыз Гульнар. Ялынъыз бу ыргъат къызы. Лякин о, вакътындан эвель къувана. Бу не демек! Мен о арсыз ыргъат къызынынъ козьлерини чокъчып чыкъарырым! Онъа севгинен огърашмакъ тюшеми!..»

Нуриниса чокъ тюшюнип отурмады. Учь куньден сонъ тувгъанларына чапты. «Мен эр шейни Гульсумбибиге айтырым, севгинен насыл огърашмакъ керек олгъаныны, сен о вакъыт корерсинъ, билирсинъ!»— деп тюшюнди. Лякин Ярматнынъ аилеси шеэр янындаки багъчалыкъкъа кочип кеткенини анълагъан сонъ, пек тарсыкъты, амма, фикирини кери алмады, бу гизли «сырны» анасына айтты, меселени чаталлаштырмагъа къарар берди.

Адет олгъаны киби, зияфеттен сонъ, анасы Лутфинисанен берабер ялынъыз къалып, пысырдашып башладылар. Лутфиниса, эр вакъыттакиси киби, ахылдап-охылдап келинлери устюнден шикяетленмеге башлады. Сонъки вакъытларда аиледе ве тувгъанларында корюльген бутюн оладжакъ-олмайджакъ шейлерни, ынджынувларны, яныкъларны къызы огюне чыкъарып тёкти.

Нуриниса яшлыкътан берли бойле фитнелерни, чайнамаларны динълемеге севгенинден, анасынынъ айткъанларыны буюк бир мемнуетликнен динъледи. О, анасынен берабер де кульди, де ачувланды, де анасына бир шейлер огретти.
Ниает, Лутфиниса токътады. О вакъыт, «фитне ве чайнакълав» китабыны Нуриниса ачты ве гъайретнен окъумагъа башлады. Хусусан, Гульнар акъкъында айтмагъа башлагъанда, сесини денъиштирди, бир гизлилик косьтермеге тырышты. Тапкъан ашыны къызгъангъан къаргъадай, чевре этрафкъа бакъып, козьлерини агъартып сёйледи:

—   Языкъки, хайырсыз, Гульсум апте ёкъ. Онъа базы бир шейлер айтмакъ керек эди. Сиз мында отурасыз, анай, лякин сизнинъ къабыргъанъыз янында нелер япылгъаныны бильмейсиз!

—   Э-э...— деп Лутфиниса даа буюк меракънен къызына якъынлашты, къулакъларыны тикледи.

—   Арсызнынъ Гульнары, тамамы иле бозулгъан экен де, я!..— деди Нуриниса.

—   Не дейсинъ, не дейсинъ?— деди Лутфиниса, козьлерини акъайтып, дудакъларыны ялай берип, даа зияде къызына тикленип бакъты.

Кене де, демики киби, гизли ве маналы сеснен:— Гульнар бозулгъан,— деди Нуриниса.— Ёлчынен экиси мына бойле экен — деп, эки пармагъыны бири-бирине ыргъакълап-илиштирип анасынынъ козьлерине якъынлаштырды. Сонъ, кене девам этти:— Экиси бири-бирине ашыкъ олгъанлар... эмиш. Манъа къалса, айыплыкъ Елчыда дегиль де, шейтанчыкъта — Гульнарда... Эгер къыз озю къучагъыны ачса, йигит къаршы кетерми! Бакъса сен онынъ шейтанлыгъына!

—   Вай! Гебергейди!— деди Лутфиниса дудакъларыны тишлеп, башына саллап. О, къызынынъ сёзлерине о къадар инанды, артта онынъ кимден, къайдан ишиткенини биле сорамады. Ель шыбалап алевленген атеш киби алевленди.— Ах, сени масхара! Я барып да догъурса?!— деп башыны саллай-саллай сёйледи.

Нуриниса, иш тап бойле теренге тюшер деп тюшюнмеседе, индемеди. Нефеси нефесине етмеген Лутфиниса:

—   Барем догъурмагъайды. Аммада къыз экен! Масхара быралкъы! Бойле бакъкъанда акьыллы, тербиели ве намуслы корюле. Бакъ сен онъа!— деп мырылдады.

—   Анай, мына бойлелерининъ чокъусы бозукъ чыкъа, оларнынъ кокюслеринде шейтанлар отуралар,— деди Нуриниса.    //

—   Догъру айтасынъ, къызым, догъру,— деп ашыкъты Лутфиниса.— Мына, сен, джевиз чувалы киби шаматалысынъ. Аптенъ де шакъаджы ве шенъ эди. Аллагъа шукюр, экинъизде кягъыткъа сарылгъан шекер киби, темиз ве бозулмайып осип чыкътынъыз. Сизнинъ козьлеринъиз эркек юзюни кормедилер... Эльбетде, Гульнар ашагъы табакъадан, бу корюлип турмакъта. Я онынъ бабасы ким? Анасы ким? Ыргъат ве къул... Тамыр-ашагъы табакъадан, о ашагъа — чамургъа тарта, эбет. Билесинъми не, Ярматкъа даа айтмайыкъ, о бильмесин. Лякин Гульсумнинъ къулагъына мен озюм къоярым. «Къызынъны, кеч олмаздан эвель, чабикче, бир кенаргъа акъайгъа бер, озюне ляйыгъыны къыдыр, дерим».

Нуриниса тюшюнип-тынып къалды. О, анасы бутюн аилеге айтмазмы экен деп раатсызланды ве «эгер бабам ве агъаларым дуйсалар, Ёлчыны къуварлар. О вакъыт мен оны озюме ыргъатлыкъкъа аламам ве онынънен омюрлик айрылышырмыз. Бельки Ёлчы да ачувындан бизим корюшювлеримиз акъкъында айтыр ве мени масхара этер»— деп тюшюнди.

О, анасынынъ тизинё басаракъ:

—   Анай, бакъынъ, сиз бабама ве агъамларгъа айтманъ. Келинлерде ишитмесинлер. Бир ыргъатчюн эвде шамата чыкъармагъа не керек? Ялынъыз Гульсумге айтынъ.— Яхшымы?

—   Токъта, Нуриниса,— деп больди къызыны сабырсызлыкънен анасы.— Я, Гульнарны Ёлчыгъа берселер олмазмы? Эписи бир олар энди курмеклешкенлер... Асыл да адет ойле олгъан, эгерде къыз бала ёлундан тайса, оны шу севген адамына акъайгъа берелер.

Нуриниса, анасы тарафындан бойле теклифни ич бир вакъыт беклемеген эди. О, башта шашмалады, лякин сонъ, бир кереден озюне кельди ве итираз этти:

—   Олмайджакъ лафларны айтманъ. Ёлчы бизге чалышмагъа кельди, чалышсын! Парасы ёкъ, эви-баркъы ёкъ, озю де даа яш. Къадыннынъ онъа не кереклиги бар? Айткъанлары киби: «Тешикке сыгъмагъан сычаннынъ къуйругъына чельтек багъламагъа не керек?!» Беш-алты йылдан сонъ, койлеринде эвленир,— деди де, къолуны силькип ташлады.— Бу акъта агъызынъызны биле ачманъ! Ким биле, бельким Ёлчыбайны биз ыргъатлыкъкъа алармыз, киевинъиз оны пек макътады. «Бу йигитни бизге бермез экенлерми?»— деп сорады.

—   Мен, бу эки масхараны бирликтирмек истедим,— деп джевапланды анасы.— Сен догърусыны айтасынъ. Ыргъатлар эвленселер, бабанъ да севмей. Гульнар бозукъ къыз олгъан сокъ, козьден авлакъ кетсе, бу даа яхшы олур. Бир чыпакъ аякъ тапылыр,— деди де, Лутфиниса белини тутып, ахылдап-охулдап, еринден котерильди ве эр адымында «тевбе»—«тевбе!» деп, абдест алмагъа кетти.

### 3

Гульнар эки афтадан берли бабасы ве анасынен бирге, эр кунъ, багъчада чалышмакъта. Байлар кельгенге къадар эр шей, эр ер тер-темиз олып ялтырамакъ, дженнет киби олмакъ лязим...

Багъча аджаип. Онынъ эр кошеси озюнинъ айрыджа гюзеллигинен къувандыра. Кунь бойы багъчада кунешнинъ нурлары ойнай, серин, шефаф ельчик эсе, чечеклер ве ешилликлер кунешнинъ нурундан даа да гузеллештилер. Арыкъларда сув кумюш киби парылдай. Ешиль отларнен къапланып алынгъан голь, кичкене кунеш учкъунларынен балкъылдай, дерсинь о, сувнен дегиль де, кунешнен толдурылгъан... Алмалар, вишнелер, шефталилер, бутюн махсул тереклери, дерсинъ, ерден юкарыгъа котерильген бир чечекни анъдыралар. Багъчанынъ сонъунда сыранен тизильген узун, дюльбер сельбилернинъ, япракълары токътамадан шувулдайлар. Къушлар йырлайлар. Арыкъда сув йырлай. Тереклерде япракълар йырлайлар. Оларнен берабер Гульнар да йырлай. О, яваштан, ишитилир-ишитильмез, йырлай. Кенардан бир кимсе къызнынъ йырлагъаныны ишитсе, бу, буюк гуна сайыла. О, анасы ве бабасы олгъанда биле йырламай эди. Лякин шимди, о, бир озю. Анасы шеэрге, байларгъа кетти. Бабасы исе, атны екти ве къайдадыр, бир ашыкъынчлыкънен кетти.

Гульнар, топракъта яткъан юзюм путакъларыны юкъарыгъа котере ве индже, тал къабугъындан ясалгъан иплернен оларны тиремелерге багълай. Онъа къуванчлы. Онъа шенъ. Мына энди, бир къач куньден берли, онынъ юрегинде не яныкъ ве не де гъам-къасвет, аксине — юреги шад ве алевли умюдлернен толу.

Бирден, балабан араба къапулар тарафындан таныш сес янгъгъырады:

— Ярмат-ака!

Гульнарнынъ юреги чапаланды. Эеджанлангъанындан, бир ан еринде къатып-къалды. Сонъ, башына бир шей ташламай, ачыкъ башынен, орюльген сачларыны джайдыра берип, чапып кетти ве араба къапуларгъа догърулдым дегендже, Ёлчыны корьди. О, атнынъ башыны тутып, азбаргъа кирмекте эди.

Къыз токъталды — артына чекильди, лякин Ёлчыны корьмек ичюн, къапунынъ бир къанатыны ачыкъча къалдырды. Онынъ, гульнинъ гонджесидай, тазе дудакъларында кулюмсирев пейда олды. Йигит, къапудан бир-къач адым авлакъта тура ве атынынъ ялынларыны сыйпар эди. Олар козьлеринен корюшти ве самимийликнен селямлаштылар.

—   Я, Ярмат-ака къайда?— деп сорады Ёлчы.

—   Бабам арабанен къайдадыр кетти. Гъалиба, юзюмлерге таянгъыч агъачлары кетирмеге кетсе керек.— Сонъ, Гульнар, назлы кулюмсиревнен:— Я, сиз къайдан кельдинъиз? Ишитильмейсиз,    корюльмейсиз?— деп сорады.
— Мен байнынъ буюк топракъларындам,— деди Ёлчы эеджанланып, козюни къыздан алмай.— Иш пек чокъ. Байдан эр кунь «бойле яп»... «бойле яп»... деген янъы ве янъы эмирлер келип тура. Лякин меним тюшюнджем, фикирим, юрегим бу багъчада... Мен сизнинъ сесинъизни ишитмек умюдинен кельдим. Эм, бахтыма, озюнъизни де корьдим...

Гульнар утанып, башыны ашагъы асты.

— Бунынъ ичюн дегиль, бир ишинъиз олып кельсенъиз керек...— деди сакинликнен къыз.

Йигит кулюмсиреди ве онъа пек якъын кельди:

— Керчектен де, ялынъыз сиз ичюн кельдим. Адамларгъа, кетмен кетирмеге кетем, дедим. Кетмен, керчектенде, етишмей. Ярмат аканынъ кетменини алып кетмесем, олмаз, гъалиба.

— Чыкъарайыммы? — деп Гульнар энди Ёлчыгъа догърулып бакъты.
— Кетиринъиз. 

Ёлчынынъ юзю кунештен ве чёль елинден бир аз къызаргъан-янгъан. Бу онъа пек яраша эди. Гульнар, огюнде тургъан йигит, къуветинен ве акъайлыгъынен, арсланнен куреше биледжек, деп ойлана. Лякин бунынънен бирге, къыз онынъ козьлеринде севги ве назиклик де корьди.

Кетменни алыркен, Ёлчы, къызнынъ билегинден сыкъты... Юрегинде толгъан эеджанны ве дуйгъуларыны къызгъа сёзнен айтып олмагъанындан, бир къач вакъыт, къызгъа буюк джошкъунлыкънен бакъып къалды. Сонъ, бирден онынъ кенъ, джесюране юзю шайлы, сыджакъ кулюмсеревнен ярыкъланды:

—   О куню не айткъанынъны билесинъми?

Гульнар кулюмсиреп ве утанып «акълымда» деп башыны саллап, джевап берди ве сонъ, «эльбет де»— деп сёзюнен тасдыкълады. Ниает, оларнынъ дудакълары бири-бирлерине япыштылар... Дерсинъ, сыджакъ баарь кунеши ирип, оларнынъ къан дамарларында акъты...

Елчы, джеливнен атыны айдап, байыргъа чыкъты, энди артта къалгъан багъчагъа айланып бакъты. Онынъ козьлери, Гульнарны къыдырып таптылар. Гульнарнынъ ачыкъ тюс антери, узакътан кунешнинъ нурлары алтында, тийильмеген темиз къар киби, беяз корюле эди. Озю де,— юксек бойлу ве дюльбер эндамлы, дерсинъ, чечеклер ве ешилликлер арасында чешит ренклерде бир шефаф хаял киби корюле эди. Гульнар, масалларда олгъан бир гузель киби, багъчанынъ тереклиги-ешиллиги ичинде джойылып кеткенге къадар, Ёлчы онынъ артындан бакъып къалды. Сонъ, атына тийди ве татлы хаяллар ичинде къалып, яваш адымларнен кетти.

Гульнарнынъ юреги исе, бакленмеген къуванчтан толып-ташты. Севгилиси акъкъында тюшюнджеге далгъан Гульнар, бир сыра юзюм тереклерини байлап чыкъкъаныны, акъшам олгъаныны, дуймай къалды. О, озюне чай къайнатмагъа биле унутты.

Бабасы кельген сонъ, Гульнар атешни якъты ве эр вакъыттакиси киби, ягъсыз, этсиз шорба пиширмеге башлады.

Шорба пишип етишмезден эвель, шеэрден Гульсумбиби де къайтты. Онынъ юзю болдургъан ве хаста киби корюле эди. Гульнар анасыны бойле вазиетте даа ич бир вакъыт корьмеген эди.

—   Анай, сизге не олды? Хастасызмы ёкъса?— деп сакъына-сакъына сорады Гульнар.

Гульсумбиби джевап бермей, къызына ачувлы козьлеринен бакъты ве софанынъ бир четинде, кийиз устюне, хаста киби созулып ятты. Багъчадан Ярмат да къайтты. Байнынъ эвинде не бар, не ёкъ сорады. Онъа ич бир шей айтмады. Бунъа ачувлангъан Ярмат, къадыныныпъ устюне къычырыкълап башлады.

Гульнарнынъ къолу-аягъы йиберильди. Оджакъ башына отурды, ашны бошатты. Гульсумбиби бошатылгъан аштан бир къашыкъ аш аптамады. Къызы исе, зорнен эки-учь къашыкъ аш ютты. Ярмат исе, къурып-къатып къалгъан, баят отьмек парчаларыны чанагъы ичине ташлады, оны бир нефесден бошатып ташлады ве сонъ, къадынынынъ башланмагъан чанагъыны озюнинъ огюне чекти де:

—   Ярамаз копек! Сенинъ туюмли къашларынъдан сувукълыкъ эсе — деди о, къадынына бакъып.

—   Анам болдурды, ничюн сёгюнесиз!— деп анасыны къорчалайджакъ олды Гульнар.

—   Шеэрде онынънен сабан сюрдилерми? Болдургъан экен! Гебереджек!—деп ачувнен къычырды Ярмат.

Гульсумбиби исе, кийиз устюнде къыбырдамай ятмакъта эди.

Кунеш къонгъанынен, юкъусы даа кельмесе де, Гульнар да тёшекке кирди, ёргъанынынъ тюбюне башыны тыкъты ве баягъы вакъыт агълагъан сонъ, юкълап къалды.

Саба козьлерини ачкъаны киби, анасына бакъты. Гульсумбибининъ юзю тюневинки киби ачувлу ве сытыкъ эди.

Анасынынъ козюне чокъ корюнип отурмамакъ ичюн, чабик-чабик арыкъкъа юзюни ювды, явлугъынынъ уджунен сюртти де, багъчагъа ишке ашыкъты, лякин, Гульсумбиби оны токътатты:

—   Токъта, ашыкъма. Бабанъ олмагъанда сеннен лакъырды этейим, ёкъ оладжакъ! Сен меним юрегимни зеэрлердинъ!— Гульсумбиби кийиз устюнден чабикликнен турды, азбар къапынынъ мандалыны къойды.

Гульнар азбарнынъ ортасында къатып-къалды. Гульсумбиби онынъ къолундан къабалыкънен тутты, софагъа тартып кирсетти. Ачувындан нефеси токътап:

—   Балагъа къалгъанынъ къач ай, ерге киргейдинъ!?— деди де, янындаки папични Гульнарнынъ буруны тюбюне сокъты.

—   Не? Сизге айып дегильми?— деп Гульнар, башыны софанынъ дигерине ура берип къычырды.

—   Яваш ол, къычырма! Сен мени масхара эттинъ, башымны ерге буктинъ, ахлякъсыз. Яшлыгъынъда ольген олсанъ, шимди мен бу лафларны ишитмез эдим. Айт, онынънен не вакъыттан берли кезесинъ? Йылдырым ургъайды! Елчынен не вакъыт тапыштынъ?— деп Гульсумбиби къызыны урып йыкъты ве оны сумсюклемеге, чимчиклемеге, аякъ астында тепмелемеге башлады. Дерсинъ, онынъ къолунда маша бар эди. Лякин шимди Гульнарнынъ бутюн кевдесини парчалап ташласалар да, агьырсыны дуймаз эди.

—   Бу не къадар ифтира! Эй, аллайым, меним джанымны ал! Эгер анасы биле ифтирагъа инангъан сонъ, мени ким къорчалар?!— деп, къыз окюрип-окюрип агълап, гамрукъларынен башына, кокюсине урды.

—   Насыл ифтира? Ничюн ифтира?— деп Гульсумбиби ачувнен къызынынъ къулагъыны чекти.— Сен озюнь Нуринисагъа сырынъны ачкъансынъ, о да анасына айткъан. Маньа эписи белли. Тек акълымны алдырмадым. Шеэрден насыл келип чыкъкъанымни бильмейим...

Ифтираджынынъ адыны ишиткен сонъ, Гульнар еринден сыптырылып турды ве озюни джойып къычырды:

—   Ялан! Эписи ялан! Нуриниса озю къанджыкъ. Мен онъа ич бир шей айтмадым. Мен темизим, аначыгъым, темизим! Мен даа акъылымны, башымны, намусымы джоймадым! Мен Нуриниса киби масхара дегилим!—деп Гульнар озюни ерге ташлады.

Гульсумбиби токътамады, юмшамады:

—   Акъикъатны айт, эписи бир оледжексинъ! Бабанъа айтырым, о сенинъ башынъны къопарыр... Ёлчыны да... Экинъизни де ёкъ этер. Ольмезден эвель акъикъатны сойле манъа!

Гульнар окюрип агъламакъта, козь яшындан сылангъан топракъ ве кирли кийиз устюнде булгъаланып, инълеп ятмакъта эди. Факъат, тек бир шейни:

—   Ялан! Ялан!— деп текрарлады.

Гульнарнынъ эеджанымы, бу алыны корьген Гульсумбиби бир аз юмшады ве козь яшалырны туталмай:

—   Ялан? я мен бунъа насыл инанайым?— деп иньледи.

Окюрип-агълап, озюни туталмай, Гульнар, башыны ерден котерди ве: 
— Мусульмансызмы? Мен мусульманым. Беринъ, къуранны опейим, юзюмни къойып ант этейим! Сонъ, мени ольдюре билесиз. Эписи бир алла огюнде мен тер-темиз, ачыкъ юзюмнен турарым! Инанмасанъыз — яхшы, инанманъыз. Гунам олмагъаныны сонъ билирсиз,— деп козь яшларындан богъулып, анасына япышты-къучакълады. Гульсумбиби оны итеди ве:— Ах, мен ничюн ольмей экеним?! Сен тувгъан ананъны ольдирдинъ! Асыл мен сени ничюн догъурдым! Елчыбайны да, яхшы деп айта эдилер, мен озюм де оны бегене эдим. Чамашырыны ювдым, ямадым. Лякин бакъ, о да, ахыр сонъы, не япты! — деп сёйленди.

Гульнар бирден турды, козь яшларындан шишкен ве къызаргъан козьлеринен догъру анасынынъ юзюне бакъып, бекленильмеген джесюрликнен къычырды:

—   Я, Ёлчынынъ не къабааты бар? Утанынъ. О, яхшы йигит. Мен оны севем. Бу — догъру. Къалгъан лафларнынъ эписи — ифтира, ялан!

—   Севем, дейсинъми?— деп бир даа ачувнен алып кочьти Гульсумбиби...— Сен бойле айып сёзлерни къайдан огрендинъ? Бу сенинъ бозулгъанынъ дегильми?!
Гульнар, энди джесюрлене башлады. Онынъ догъру олгъаны, къабаатлы олмагъаны онъа юрек ве къувет берди.
— Ана, инанынъыз, мен темизим. Мен озюмни сакъладым. Истесенъиз, Нуринисагъа, буюк анама барайыкъ. Нуриниса меним янымда, меним онъа не айткъанымны айтсын. Догъру, олар бизим саиплеримиз. Оларгъа бизим ыргъат олгъанымыз, гедже-куньдюз чалышкъанымыз аз олса керек, олар бизим адымызны да кирлемек истейлер.— Гульнар анасынынъ къолуна япышты.— Юринъ! Мен бу ифтирагъа чыдап оламайым. Къоркъманъыз олардан, ана, барсын олар бизни къувсынлар. Къувсалар не? Ачтан ольмемиз. Биз зорлукъкъа даянмагъа огрендик. Оларсыз да яшармыз. Айса, мен озюм барырым, бир озюм Нуринисаны утандырырым. Лякин ифтиранен дегиль. Акъикъатнен!

Гульнар анасынынъ къолуны ташлады, меситлерине ынтылды, чабикликнен киймеге башлады.

Гульсумбиби чапып барды, онынъ къолундан сыкъып тутты:
— Башынъа эсинъни джый, ойле енгиль олма!

— Ёкъ, мен бойле ифтирагъа чыдап оламайым! – деп къычырды Гульнар, анасынынъ элинден сыптырылды.
Гульсумбиби бир аз юмшады ве:— Ойлеми? О лафларнынъ эписи яланмы? Сизнинъ аранъызда ойле бир шей... олмадымы?— деп енгилликнен сорады.

Гульнар анасыны къучакълады, онъа япышты ве эеджаннен сёйлемеге башлады:

— Аначыгъым, сиз де манъа инанмагъан сонъ, мен не япайым? Кокрегимни пычакънен кесип, сизге юрегимни коеьтерейимми? Сиз не ичюн оларгъа инанасыз да, мени яланджы саясыз?

Гульсумбиби энди къызынынъ башыны назик-назик сыйпады, ве:

—   Айды, озь-озюнъе кель, къызчыгъым!— деди Гульсумбиби.— Ифтира айткъан олса, алла онынъ акъкъындан кельсин. О, илле, не вакъыт олса да, джезасыны алыр. Шамата котерме, бабанъ ишитсе, яхшы олып чыкъмаз. Мен озюм шеэрге барырым, оларнен лакъырды этерим, Нуринисаны утандырырым,— деди.

Гульсумбиби Гульнарны отуртты, меситлерини чыкъарды.

Бир аз раатлангъан сонъ, онъа ишке кетмеге кереклигини айтты ве озю де багъча тарафкъа айланды. Бир къач адым кеткен сонъ, айланып оны тенбиледи:

—   Бу дакъкъадан сонъ, Ёлчы акъкъында тюшюнмеге биле унут, анъладынъмы?— деди.

Гульнар, бир шей айтмай, яныкълап, «уф!» деп терен кокюс кечирди.

## VIII

### 1

Ёлчы, язда янып-пишип, сыджакъ тоз ютып, къышта сувукъта къалтырап, бутюн мешакъатларгъа бакъмадан, джошкъунлыкънен ишледи. О, ер сюрди, суварды, тарлагъа кубре ташыды, шеэрге памукъ? тюкянларгъа мал алып барды, арабаджы олды... Вакъыт-саат, джума, байрам не олгъаныны бильмеди. Эп чалышты. Агъыр ишлер, мешакъатлар, къыйынлыкълар ичинде яшаса да, оны ялынъыз бир умюд, ялынъыз бир хаял къорчалай эди. Бу — Гульнар...

Гульнаргъа олгъан севгиси Ёлчыны Мирзакаримбайнынъ эвине ипсиз байлады, энди оны учюнджи къыш тутмакъта...

Гульсумбиби Ярматтан Нуринисанынъ япкъан фитнесини гизлеп, Гульнарнынъ ве Ёлчынынъ бутюн арекетлерини чокъ вакъыт сынап бакъты, лякин, не къызнынъ ве йе де Ёлчынынъ арекетлеринде бир чиркинлик сезмеди. Нуриниса да, озюнинъ яланыны чыкъарамамакъ ичюн, бу шейлерни бир даа къозгъамаса да, оларгъа олгъан ачувыны кеткен сайын арттырды.

Гульнар он секиз яшларында. Бутюн мусульман къызларында адет олгъаны киби, Гульнарда, дуйгъуларыны, севги ве ниетлерини ачыкъ айтмагъа, косьтермеге акъкъы ёкъ эди Оюн-кулькюден, сербестликтен марум эди. Ана-баба огюнде таныш-билишлер янында, эркеклер ве къадынлар алдында тильсиз олмагъа борджлу эди. Лякин онынъ юрегинде олгъан севги атеши, базыда бир, онъа къувет ве джесюрлик бере эди. О, пек сийрек, гизлиден, эвден чыкъа ве адамлардан авлакъта, бир ерде, Ёлчынен корюше эди. Мына бу къыскъа, татлы корюшювлер, севги атешинден янгъан козьлернинъ ялтырагъаны, Гульнарчюн улу бахт эди.

Ярмат бир йылдан берли къызыны бир «келишкен» аилеге къошмагъа тюшюне эди. Бу ишни о, Мирзакаримбайгъа ишанды. Онъа озюнден зияде ишана, озю исе, бир шей япмай эди. Лякин, о къатты чезди — къышта къызыны мытлакъа эвлендиреджек. Бу акъта байнен де энди бир къач кере лакъырды этти.

Мирзакаримбай онъа чешит тюрлю джевап бере эди: «Сен неге ашыкъасынъ? Сенинъ бир къызынъ бар, вакъыты келир — эвлендирирсинъ» Я да: «Киевни сайламакъ керек. Аилени ве мал-мулькини алып бараджакъ киби адам чыкъса, зенгинми, фукъареми онъа бакъмай, той япармыз. Бекле.» Кузьде, апансыздан, юрек хасталыгъындан, Мирзакаримбайнынь къадыны, Лутфиниса ольди. Ярмат, бундан сонъ, байны озюнинъ лафларынен раатсызламагъа истемеди. Тек озю шойле тюшюне эди: «Бир келишкен адамнен анълашылса — нишан берильсе, тойны баарьде де япар эдик...»

Буюк ананынъ ольгенинен шашмалагъан Ярмат, энди эвде де Гульнарнынъ тойы акъкъында сийрек лаф ача эди. Бунъа Гульнар къувана эди. Къыз, насыл да олса, анасына ишана эди. О, бабасы бирде бир кимсени тапкъангъа къадар, бельки, анасы, бабасыны къандырыр да, Ёлчыгъа эвлендирирлер, деп хаяллана эди.

Гульнар, такъдирнинъ онъа ве онынъ севгилисине азырлагъан къыяметини бильмей, бильмек де мумкюн дегиль эди.

## IX

### 1

Мусафирханелерден биринде Мирзакаримбай приказчик Махамад Расулдан исап ала эди. Махамад Расул, къыркъ яшларына кельген, муляим, бойле бакъкъанда моллагъа ошагъан бир адам. Махамад Расул чокъ йыллардан берли, чокъ байларда приказчик чалышып кельген. Былтыр оны бай озюне чекип алды ве Авлие-Ата шеэринден оны озь басма дюкянына приказчик этип къойды. Махамад Расул озь ишинде чокъ теджрибели олгъаны ичюн, байларгъа исап бергенде, пек сыкъылмай эди. Бир йыл ичинде Ташкентке эки дефа келип, шимди, сандал огюне тиз чёкип отургъан ве мусафирхане сувукъ олгъанына бакъмадан, къызара ве терлей эди. Махамад Расул Авлие-Ата шеэринден чыкъмаздан эвель, бутюн гедже, четкисини чекип, озюнинъ дефтеринде язылы, сатылгъан малларнынъ ракъамларыны исаплады. Онынъ исапларына коре, эр шей сырасында, ве о, яхшы къабул бекледи. Аксине, башкъа олып чыкъты. О селямлашкъан сонъ, отурып етиштирмеди, бай онынъ устюне авдарылды:


— Меним изиним олмаздан, сиз не ичюн кельдинъиз?— Ве джевабыны беклемей, къаба ве серт девам этти:— Мында сизни кимсе беклегени ёкъ. Алты ай эвелиси мен сизни мында чагъырып, субетлешкен эдик. Эгер, керек олгъан олсанъыз, я мектюпнен, я да телеграмманен хабер этер эдим. Авлие-Атанен Ташкент арасында юрьмекнинъ не файдасы бар? Биринджи ве сонъки кере акълынызда тутынъ: сиз менде хызмет эте экенсиз, эр шейни ялынъыз меним разылыгъымнен башламакъ керексиз. Мен бойле озь башына япылгъан ишлерге разы олмам...

Махамад Расул башыны котермей, кокюсинде къачлангъан къолларыны къыбырдатмай, кельгенининъ себебини анълатмагъа башлады:

— Бай-ата, мында, анълашылгъанына коре, бир къолайсызлыкъ олып кечти. Биринджиде — мени Салимджан къардашымыз чагъырды. Онынъ озюнден сорая билесиз. Бундан да гъайры, сизге белли, мында, Ташкентте меним аилем бар. Маньа меним алла тарафындан берильген огълум ве къызымнынъ хаста олгъанларыны хабер эттилер. Буларнынъ эписини козьге алып, Салимджан къардашымызнынь чагъыртувынен ёлгъа чыкътым...

— Э-э! Я Салимджан ким? О не биле, не анълай? Меним козьлерим коре экен, сиз ялынъыз мени бильмеге борджлусыз. Аиленъизни сагъынгъанынъыз ичюн дюкянны къапатып кетмек, бу ишми? Бундан да гъайры, Ташкентке келип-кетюв, балаларгъа одур-будур бахшышлар алып кельмек ичюн, аз масраф керекми? Яхшы, кельмеге кельгенсиз энди, эки агъыз лакъырды этейик. Мына чётки.— Бай рафтан чёткини алды, хал устюнден Махамад Расулгъа тараф тыгъырлатып йиберди де, кене де лафыны девам этти:— Бизчюн эписи бир. Биз ишни чёткисиз де битире билемиз,— деди.  

«Бугунь бай сол аягъындан турса керек»,— деп тюшюнди Махамад Расул. О, бир аз вакъыт башыны ашагъы асып турды. Сонъ, къолунен манълайыны сыйпап, исап бермеге башлады. Лякин о, энди инамсыз айта, пармакълары къалтырай ве чёткининъ копчечиклерини инамсызлыкънен еринден-ерине авуштыра. Бай мыскъылнен куле, козьлерини айнеджиликнен ойната. Махамад Расулнынъ исабындан кичкене шейни биле акъылдан-козьден къачырмай. Исап, Махамад Расулнынъ беклегени киби пек юмшакъ кечмеседе, энди нетиджеси яхшы оладжагъына эминлиги бар эди. Онынъ исапынынъ догъру олгъанынынъ инанувы, онъа сонъуна къадар янъылмамагъа ярдым этти.

Исапны битирген сонъ, Махамад Расул байгъа ачыкътан-ачыкъ бакъты.

—   Мына, бай-ата, ишлер бойле,— деди о саделикнен. Менимджесине, бу осал дегиль.

Мирзакаримбай сакъалыны авучы ичине алып, ырджайды:

—   Осал дегиль!? Биз, бойле вазиеттеки алны пек осал исап этемиз. Коксюнъизге къолынъызны къойынъыз, Авлие-Ата — къазахлар мемлекети. Сиз анда, иштен зияде, менимджесине, нарыннен чокъ огърашкъангъа ошайсыз, шаймы? Мен, бирден айта-къоям, Махамад Расул, къардашым. Мен дюкян ачып, оны малнен толдургъан сонъ, ондан келир беклейим. Тевеккель айтмагъанлар: Эгер де сычанлар къапыны кемирселер, ун тёкюле экен. Сизде де тамам ойле олды. Догъру, сиз исапларынъызда эр шейни догъру косьтердинъиз. Лякин меним озюмнинъ исабым да бар. Эм менимки — эр вакъыт догъру чыкъар. Сизге беллики, меним эр ерде приказчиклерим бар. Чиназда, Къокъандта, Чимкентде... Мен оларны коре де билем, корьмей де. Бунъа бакъмадан, манъа оларнынъ бутюн ишлери белли. Мен эр вакъыт, эр шей акъкъында билем, олар менден бир шей гизлеп оламазлар. Сиз де бир шей гизлеп оламазсыз.

Мирзакаримбайнынъ сёзлери догъру олмаса да, Махамад Расул козьлерини къайда къоймакънынъ чаресини тапалмай, шашып-отурып къалды. О, байнынъ зенгинлигини арттырмагъа тырышты, аилесинден авлакъта яшады. Усть-башындан урба къытты, аш-сувда арткъач масраф япмады. Мына, бойле адамны бирде нарыннен чокъ огърашкъансынъ, деп къабатлайлар. Озюнинъ омюринде Махамад Расул байлардан пек чокъ акъсызлыкълар ишитти, лякин Мирзакаримбай тарафындан япылгъан бу инсафсызлыкъ онынъ юрегине окъ киби сапланды. О, энди байгъа къатты джевап бермеге ве онынъ мераметсизлигини косьтермеге ынтылгъан арада, бай, онынъ пенджереси тюбюнде, аякъ устюнде тургъан, танымагъан бир адамны эследи ве онынъ кирмесини теклиф этти.

Адам къапуны ачты, лякин эвнинъ ичине кирмеге утанып, босагъа янында къалды. Устюндеки урбалары энди эски, тоз-топракълы. Озю саде, муляим койлю йигитине ошай.
Мирзакаримбай онъа ишанмамазлыкънен бакъты ве: — Киринъ, сизге ким керек?— деп сорады.

Кирген адам утанып, Ёлчынен бир койден олгъаныны айтты ве белине байлагъан явлугъынынъ тюбюнден мектюпни чыкъарып, байнынъ огюне ташлады. Босагъада текаран даа утанып турды ве сонъ, къапуны къуветнен япып, чыкъты. Бай, чай сарылгъан кягъыткъа язылгъан ве дёрт букленген мектюпни ачты, козлюгини кийди. Пенджереге къаршы кягъытны тутаракъ, козьлеринен кягъыт устюнден чабикликнен кечти. Бир аз вакъыт бир шей айтмай, дудакъларыны къыбырдатып отурды, ниает, мектюпни курсю устюндеки бош табакънынъ тюбюне къыстырды. Махамад Расул, байнынъ сес-солукъсуз отургъанынынъ себебини бильмегенинден, озюнинъ айтаджакъ шейлерини айтмамагъа къарар берди. Бир дакъкъалыкъ тынчлыкъны бай озю бозды.

— Махамад Расул,— деп башлады о, баштаки сербестликнен,— мен адамгъа эт, ягъ ве башкъа бутюн керек дерни берем ве манъа лезетли шорба пиширмесини эмир этем. Адам торбаны пишире ве устюнден ягъыны ала, этини ашай манъа тек чыплакъ кемиклерини ве сувуны кетире... Анъладынъызмы? Бу не демек? Тюшюнип бакъынъ!

Бай озюнинъ акъыллылыгъынен пек мемнун олып кульди, сакъалыны сыйпады ве сонъ, бирден озюне келип, кенеде эвелькиси киби, чырайыны сытты, агъызыны къапатты, джиддийлешти ве янына бармакънынъ чареси олмагъан киби къаттылашты.

Бу лафтан сонъ, Махамад Расул озюнинъ бусь-бутюн ашалангъаныны, масхара этильгенини дуйды. Озюнинъ сайгъы ве инсаниетлик бильгенине, сабырына бакъмадан, джаны агъыртып сёйледи:

—   Бай-ата, бойле бир чыдамлы хызметчинъизге къаршы бу къадар олмагъан шейлерни тюшюнип чыкъармагъа керекмей эди. Шу шорбанынъ ягъы да, этиде, сувуда сизге къалды. Сиз даа не истейсинъиз? Мен инсафнен чалыштым ве сизнинь ышанчынъызны къараламадым. Сизнинъ одейджек масрафларынъызнынъ да, чокъусуны, мен озюмнинъ исабыма яптым. Менимджесине, адамлар алыш-веришке огренгенлеринден берли, даа бойле келир корьмедилер. Келир, секиз-докъуз кере юксельди.

Мирзакаримбай баштакиси киби, кенеде джиддий бакъып отура эди. Лякин къычырмай, баба насиаты этер киби сёйленди:

—   Келир, меним къардашым, докъуз кере зияде дегиль де, он-он беш кере зияде олмакъ керек. Сиз шимди насыл вакъыт олгъаныны билесизми? Дженк! Малнынъ фияты саат сайын арта. Саба бир фиятда олса, акъшамгъа башкъа фиятда ола...

Махамад Расул, аля даа джан агъырсынен:

— Авлие-Атада мен эр куню фиятларгъа къулакъ асам,— деди.

—   Ойле де олмакъ керек!— деди бай, онынъ айткъаныны алгъышлап.— Фиятлар эр кунь тавангъа къадар котериле, эм даа котериледжекде. Акъ падишах башлагъан дженк биткенге къадар котериледжек. Мен шимди, чокъ ве чокъ микъдарда мал сатышны токътаттым. Эгер де бугуньки келир эт олса, ярынки, бельки, темиз ягъ ола билир. Шимди малны пешин парагъа биле тургъузмайлар, лякин сиз, чокъусыны, одюнчке сатасынъыз. Сизнинъджесине насыл, мен бунъа ачувланмамакъ керекимми?— деди бай, ве тынчланды.— Мына, иш бойле, къазахлардан борджны чабик алып битиринъ. Акъчанен берамасалар, богъдайнен алынъ. Эгер де меним сёзлерим сизге тийген олса, къардашым, джанынъыз агъырмасын. Мен сизнинь файданъызгъа айттым... Яхты. Ярын дюкянгъа келинъ, бир аз даа лакъырды этермиз.

— Яхшы, яхшы бай-ата, алла сизнинъ девлетинъизни арттырсын!— деп Махамад Расул кокюсюне къачлап къоюлгъан къолларынен босагъагъа къадар йылышты, озюнинъ артындан къапыны яваштан япты.

### 2

Ёлчы, досты демирджи Къаратайнен берабер ашыкъчанлыкънен субетлеше эди. Къаратай, эки тарафы ачыкъ, устю эски къамышнен ортюльген, комюрден ве тютюнден ичерки диварлары сим-сия олгъан демирджи дюкянынынъ дирегине таянып, тиз чёкип отургъан. Къаратай, корюк янында, тезья башында, элиндеки чёкючинен къыздыргъан демир парчасыны гурс-гурс ура, майыштыра, соза, ялпата эди. Онынъ он учь яшларында огълу Халтай да, кичкене чёкючнен, тезья устндеюки къырмызы демирни дёге, бабасына ярдым эте эди. Къаратай отуз секиз-къыркь яшларында томалакъ, балабан башлы, кенъ кевдели, алчакъ бойлу, къалын ве къуветли къоллы. Яшы къыркъларда олгъанына бакъмадан, юрегинде джесюрлик ве яшлыкъ атешини сакълагъан. Озь сёзюнде тургъан, акъикъатны севген, бир шей акъкъында лаф чыкъкъанда озюнинъ тюшюнгенини айтмагъа ве оны къорчаламагъа тырышкъан адам олгъаны ичюн, Ёлчы оны бегене эди. Олар энди эки йылдан берли дост эдилер. Ёлчы, бош вакъытларында демирджи дюкянына кире, онынъле озь тюшюнджелерини ве сырларыны болюше эди. Кимерде бир, Къаратайгъа, агъасы Джумабай да ярдымгъа келе эди. Джумабай даа эвленмеген, трамвай ёлларында ишлей эди.

Ёлчы янъычыкъ къомшу чайханеден бир чайник чай кетирген, пиалагъа тёкип, де озю иче, де Къаратайгъа узата, ашыкъмай, нелердир акъкъында лаф эте эдилер. Эр вакъытдаки киби, иш арасында, чай ичкенде, олар не бар — не ёкъ акъкъында лакъырды эткенлери киби, бугунь, кене дертлерини сёке эдилер. Къаратай узун демирни оджакъкъа сокъып, демирджи дюкянында чёкюч сеси тынгъанда, Ёлчы не ичюн бугунь доступа кельгенини айтып башлады. О, якъын вакъытларда, Мирзакаримбэйнен яхшы эттирип лакъырды этмеге истегенини, эки бучукъ йыл чалышкъаны ичюн онъа не тиеджегини ве сонъ, бирде бир кимсенен, онынъ Гульнаргъа эвленмек истегенини байгъа бильдиреджегини ве ниает, Ярматны къандырмакъ керек олгъаныны айтты. Къаратай, терен ёлакълы-бурюшкен манълайыны сюртерек, достунен разы олды:

—   Догъру айтасынъ, пельван. Эгер де бу иште арада бай турмаса-олмаса, бу иштен бир шей чыкъармакъ кучь олур. Тентек Ярмат пек юксекке козь тута. Бу, анълашылгъан шей, шимдики заманда, адамлар, кимде акъча чокъ, онъа тараф якъынлашалар. Акъча, бизим кибилернинъ джеплерине дегиль де, байларнынъ джеплерине озю барып кире. Оларнынъ джеплеринде сыджакъта къоркъунчыз ве раат олса керек.

—   Акъча фукъаренинъ джебинден къоркъа,— деп къайыл олды Ёлчы.— Байларгъа дженк де пек ярдым эте — эр бир кумюштен он кумюш япалар. Шимди бутюн алыш-веришчилер къулакъларыны тиклеп юрелер, бир хабер чыкъкъаны киби, бутюн ерде фиятлар котериле. Эр кунь бойле. Мына бакъ, бизим байымызгъа, онынъ ишлери насыл кенишледи. Ятып къалгъан малларыны биле чайпап алып кетелер. Дегирменде ун улукънен акъкъан киби, акъча да онынъ джебине ойле акъа.

Къаратай Ёлчыгъа тараф эгилип, пысырдады:

—   Акъ падишанынъ дженки зенгинлерге бахт кетирди, халкъ исе, даа зияде фукъарелешти. Мына, узакъкъа кетмек керекмей, меним киби зенааты олгъанларны алайыкъ. Бизим ишлеримиз бербат!— деп Къаратай буюк бир усталыкънен сызгъырды — эр кес ачлыкътан ольмемек ичюн чекише, зар-зоруна яшай, кунь кечире, о этрафкъа бир айланып бакъты ве сонъ даа да пысырдады.— Айткъанларына коре, акъ падишанынъ аякълары тюбюнде ер къыбырдай. Рус халкъы дженкке къаршы экен деп, ишитиле. Вазиет эр ерде бир экен. Дженк эр ерде фукъаренинъ терисини сыдыра, экен.— Къаратай бюнджа догърулды ве сонъ, сесини котерип, битирди:— Сен бу къыштан кечирме. Озюнънинъ акъкъынъны, мытлакъа бай дайынъдан исте. О эки сёзь айтса, Ярмат сесини биле чыкъармаз...

—   Гульнар озю, менден гъайры кимсенинъ адыны биле ишитмек истемей,— деди достуна гъурурнен Ёлчы. Лякин о, бабасынынъ ирадесинен багълы. Эгер бай бу ишке киришсе, иш кереги киби олып чыкъар , деп беллейим.
Къаратай къырмызы демирини сув толы чапчакъкъа сокъту да, кене Ёлчыгъа таба айланды:

—   Менимджесине, Мирзакаримбай домуз байлардан олса да, санъа ярдым этер. О, бундан не гъаип эте? Озюнинъ ыргъатынынъ къызыны, озюнинъ союна, гедже-кундюз демей онъа ыргъатлыкъ эткен кишиге береджек. Эм о, тойны да озюнинъ парасына япмаз... Бу — бир. Экинджиде — Ярмат къызыны этрафкъа бир ерге берсе, бундан байгъа не файда? Эгер о сени Гульнаргъа эвлендирсе, сен онынъ эвине даа зияде сыныкъарсынъ. Беллики, байгъа бу эльверишли. Ойле дегильми?— Демирджи Ёлчыгъа бакъып кулюмсиреди.

—   Иш битсин де, лафнынъ о тарафыны сонъ корермиз, йыл дегиль, ай дегиль, онынъ эвинде бир кунь къалмакъ биле истемейим. Къысметимиз къайда олгъаны, иш биткен сонъ, корюлир...— деди Ёлчы.

Къаратай исе, айнеджиликнен козюни къыпып:

—   Билем. Анълайым. Бугъавларны ташымакътан бездинъ. Лякин сен, шимди байгъа чокъча адамгъа тырыш. Сен саде ве ачыкъ гонъюллю адамсынъ, лякин о, айнеджи ве гъарез. Санъа да текаран айнеджи олмакъ керек. Эгер о терекнинъ пытагъында юрьсе, сен япрагъы устюнде юрь. Ойле олсанъ, иш сенинъ дегенинъ киби чезилир!

Ёлчы шакъылдап кульди. О, къолуны узатып, достунынъ омузуны таптады ве куле-куле, къуванч, умюд толу юрегинен, насылдыр бир йырны йырлай-йырлай, байнынъ азбарына таба ёл алды.

Акъшам устю эди. Тар аралыкъ. Бир къач бала эки копекни талаштыра эди. Копекнинъ вайылдысы, балаларнынъ ве сейирджилернынъ сеслери, сокьакътаки шаматаны арттыра. Лякин Ёлчы бир шейге къулакъ асмай чёкюрли, бузлагъан сокъакъ бою, кенъ-кенъ адымларынен кетеякъанда:—Эй, йигит!—деген сесни ишитти. Ёлчы таныш сесни ишитип токъталды, башыны котерди: онъа догъру Шакир-ата кельмекте эди:— Сени, янъычыкъ, бир койдешинъ къыдырып юре эди. Сен онынъле корюштинъми? Мен онъа, сенинъ яшагъан азбарынъны насыл тапмакъ керек олгъаныны айттым.— деди Шакир-ата.
Taп эрте баарьде Ёлчы бир койдешинен корюшип, онынънен анасына йигирми кумюш ёллагъан эди, ондан берли эвден ич бир тюрлю хабер алмады. О, адымларыны сыкълаштырды-чабиклештирди. Азбаргъа киргенде, Мирзакаримбайнынъ абдест алгъаныны корьди. Бай тургъан сонъ, Ёлчы ондан койдешини сорады. Бай юзюни сюртти, сонъ, къолуны котерип, «бу якъкъа юрь!» деген киби ишмар этти. Ёлчы онынъ артындан мусафирханеге кирди. Мусафирханеде, адетиндже олгъаны киби, Мирзакаримбай сандал огюне чёкти. Бир аз вакъыт манълайыны сыйпай берип, бир шей айтмай отурды. Неден башлайджагъыны бильмей, текаран зорланса керек, сакъалынынъ уджуны тишледи. Сонъ:

—   Санъа мектюп бар. Лякин о, къуванчсыз хабер кетирди— деди де, табакъны кенаргъа чекти, кягъытны Ёлчыгъа узатты.— Сен анълагъан йигитсинъ, алланынъ ирадесине башынъны эгерсинъ...

—   Насыл хабер экен, айтсанъ,— деди Ёлчы, онынъ козьлери-къашлары ойнады, эеджан къаплады.

—   Эй... сени ялан дюньялар!... Сен ананъдан марум къалдынъ, торуным...

—   А!.. .— деп къычырды Ёлчы, чырайы ап-акъ кесильди, сонъ, бутюн кевдесинен салланды, букленди.

Мирзакаримбай Ёлчынынъ гонълюни алмакъ ичюн, кене де алланынъ эмирине баш эгмек керек олгъаныны, олюм эр кеснинъ башы устюнде къылычынен отургъаныны айтты. Атта, пейгъамберлер ве эрен-эвлиялар олелер, деди. Лякин Ёлчы ич бир шей ишитмеди. Йигитнинъ къудретли кевдеси яныкънынъ агъырлыгъындан букленди. Онынъ бутюн хаялы тувгъан коюнде эди. 

Балаларнынъ бахты ве сеадети ичюн гедже-кундюз ипрангъан, ишлеген, раатлыкъ, къуванч недир бильмеген, бутюн джефаларны чеккен севимли, шайлы, къыйметли, шефкъатлы ана! Оны — Ёлчыны, анасы сонъки нефесине къадар анъгъандыр! Анасынен кечирген омюрю онынъ козю огюнде къайтмаз тюш киби келип кечти... Мына, сонъки хатырлавлардан бири:

Эки йыл эвельси къыйметли-шефкъатлы анасы оны шеэрге озгъарды. Козь яшларыны акъыза-акъыза, огълуна хайырлы ёллар, эйликлер тиледи. Озгъарып чыкъкъанда, босагъа янында къалмады, башына джарты шалыны ташлап, онынъ артындан сокъакъкъа чыкъты, сонъ, та балабан ёлгъа къадар озгъарды. Юреги ондан айрылмакъ истемеди, онынънен берабер ынтылды... бир огъурсузлыкъ дуйса керек. Ёлчы, ниает, башыны котерди, терен нефес алды ве «ольди» сёзюни айталмай:

— Не вакъыт...? Не вакъыт?— деп сорады.

— Энди бир афта олды. Сен, эр кунь, онынъ хатырасына къуран окъу. Бу лязимдир. Ольген адамнынъ гонълючюн ондан яхшы шей ёкъ.

Ёлчы ич бир шей айтмады. Килим устюнден мектюпни къолуна алды, даа зияде сыкъа берип, азбаргъа чыкъты. Онынъ юреги яныкътан парчаланды. Озюни тутып оламады ве окюрип-окюрип агълады. Онынъ балабан, агъыр козь яшлары козюнден тыгъырып-тыгъырып, ерге тюштюлер.

### 3

Булутлы, титис къыш купи. Къою туман инсаннынъ кокюсинден баса, нефесини агъырлаштыра. Гульнар ве анасы сандал ичине сокъулып, сабалыкъ емек ашай эдилер. Эски табакъ устюнде, чамурдан ясалгъан тёгерек киби, арпа питеси, бир авуч къуругъан къуртлу урюк тура. Сандал текаранчыкъ къызды дегенджек, энди сёнмеге башлады, Гульнар эски, юн халаткъа сарылып отура, питени истемей-истемей тишлей, балабан къумандан келиштирилип япылгъан самовардан чай тёке.

Ичериге Ярмат кирди. Киргени киби тонуна бурюнип, сандал янына отурды, къаба пармакъларынен сылангъан, бузлагъан мыйыгъыны сюртти, чай ичмеге башлады.

— Сувугъан. Къыштада сыджакъ чай ичмейджек олсанъ...— деп мыдырданды о.

Гульсумбиби эвде не бир одун парчасы ве не де бир къопкъа комюр олмагъаныны, чайны ненен къайнатаджагъыны бильмегенини айтты:

— Эр йыл алымыз бойле. Яз бою коклерге тийеджек обаларнен якъарлыкъ азырлайсынъ, сыджагъында байлар сефа сюрелер.

Ярмат къадынынынъ лафыны больди:

— Чокъ чанъгильдеме! Байдан истесем, якъарлыкъсыз къалмамыз! Алла олюмден сакълагъайды...— Сонъ, бир аз тынды ве кене девам этти:— Мына, Ёлчыны озгъардыкъ... Сиз даа, гъалиба, бир шей бильмейсиз...

—   Къайда? Не ичюн?— деп сорады Гульнар. Оны эеджан къаплады.

—   Онынъ анасы ольген,— деди Ярмат, козь къыйыгъынен къызына бакъты. Тюневин акъшам мектюп кельди. Мына янъычыкъ оны койге озгъардым. Эгер чабикче юрьсе, акъшам кеч олгъанда барып етер.

— Алла, оны мераметинъден марум этме, эбет, олюмден къуртуламазсынъ...— деп кокюс кечирди Гульсумбиби.

— Ёлчыгъа агъыр олур,— деди Ярмат къызына джиддийликнен бакъып.— Кичик къардашы кимдедир чалыша экен, о озюни бакъып-кечиндирир. Къыз къардашы он беш яшында экен... Я о не япсын?..

— Вай бичаречик!— деп къычырып йиберди Гульсумбиби.— О гъарипчикке эр кестен зияде агъыр олыр. Бир агъасы мында, бири анда — ыргъатлыкъта... Энди Ёлчы не япар?..

—   Бильмейим,— деди Ярмат, омузларыны къысып. Бельки анда, койде, акъайгъа берип къайтыр, бельки мында алып келир... Манъа о бир шей айтмады. Бельки бай бир акъыллар огреткендир.

Гульнар артыкъ лафкъа киришмеди. Ёлчынынъ омузларындан баскъан яныкъ, оны да буюк къасевет ичинде къалдырды. Къызнынъ богъурдагъына козь яшлары тыкъылды. Дуйдурмамакъ ичюн, яваштан турды да, азбаргъа чыкъты. Мында о, койге кеткен бир йигитни козь огюне кетирмеге тырышты. Магърур башы эгильген, козьлеринде терен яныкъ, бир озю, къарнен къаплы чёльде адымлай. Мына шимди олар экиси берабер кетселер, онынъ янгъыны болюшир, юрегини алыр ве онъа аркъадаш олур эди...

Ярматнынъ:

— Гульнар, къайдасынъ?— деген сеси ишитильди. Мен мындам!— деди чабикликнен юреги ойнагъан Г ульнар.

Козь яшларыны костермейджек олып, ашханагъа кирди, буз киби салкъын сувнен эль-бетини гавмагъа башлады. Ярмат ашхананынъ къпусы янына кельди де, тенбиледи:

— Бутюн иш меним бойнума къала. Мен кеч келирим. Бираз вакъыттан сонъ, эркеклер тарафына бар. Мусафирханени джыйыштыр.
— Я анда кимсе ёкъмы?
— Ким ола биле анда? Эр кес ишнен мешгъул. 
— Яхшы, баба.

* * *

...Гульнар мусафирханелерден бирини сипирип, сюртип-темизлеп, къакъыладжакъ шейлерни азбаргъа чыкъарып-къакъып, ерли ерине къойды. Къырмызы агъачтан япылгъан шкафны, рафларны, анда ерлештирип къоюлгъан кучюк ве буюк къытай вазаларыны сюртти. Сонъ, экинджи одагъа авушты. Бу — Мирзакаримбайнынъ одасы эди. Сандал устюнде онынъ козлюги ве ялтыравыкъ чёткиси тура. Гульнар оларны алып рафкъа къойды. Сонъ, къапу-пенджерелерни ачты, сипирмеге башлады. Къалын орюльген къара сачларыны омузларына ата-берип, ишледи. Бекленильмеден, азбарда кимнинъдир аякъ давушы ишитильди. Гульнар пенджереден бакъты: азбар бою, мусафирханеге догъру, Мирзакаримбай адымламакъта эди. Къыз урбаларынынъ бутюн дёгмелерини илиштирди, ишини девам эттире берди. Мирзакаримбай чабикликнен ода ичине кирген сонъ, кенаргъа чекильди, диваргъа таянаракъ ишитилир-ишитильмез:

—   Ассалям!— деди.

—   А-а... чичек къыз, мындасынъмы? Машалла, гюзель къызым,— деп Гульнаргъа самимийликнен бакъты. Сонъ, оданынъ артына таба кечти. Гонъюль охшайыджы кулюмсиревнен:

—   Бир адамнынъ эманети бар эди. Онынъчюн баягъы ерден къайтмакъ керек олды,— деди бай.

Джанъгъырдатып, устю кичкене халнен ортюли, диварнынъ огюнде олгъан демир сандыкъны ачты, ичинден чабикликнен джебине бир шей алып къойды, сандыкъны кене де япты.

Гульнар байнынъ кетмесини беклеп, диваргъа таянгъан алда отурды. О, утанды. Лутфиниса ольгенден берли, анасынынъ эмирини динълеп, байнынъ козюне эксикче корюльмеге тырыша эди. Лякин шимди, о байнен бирге-бир олгъанындан, утангъанындан не япаджагъыны бильмеди.

Бай оданынъ ортасында токътады, бутюн дикъкъатыны берип къызгъа бакъты ве:— гюзель къыз, урбаларынъ пек ярамай экен де, э...!—деди, юмшакътан.— Ярмат манъа не ичюн бир шей айтмады? Не ичюн бир шей истемей, э? Я ананъ насыл? Онынъ кийими сенинъкинден яхшымы? Утанма, догъурусыны айт, меним гюзель къызчыгъым. Я не ичюн юзюнъни чевиресинъ? Вай-вай, сен неден утанасынъ? Сёйле, сиз насыл яшайсыз, неге мухтаджсыз? Эгер сиз манъа айтмасанъыз, кимге айтаджакъсыз?! Мен сизге тувгъан бабам да, я!

Байнынъ агъызындан бойле джумертликни биринджи кере ишиткен къыз, утанаракъ, тургъан еринде аякъларыны ойната берди ве ерге бакъып:

—   Биз эвельдеки киби яшаймыз,— деди о урьметнен.— Сиз бильсенъиз керек...

—   Къызым, меним тешкермеге вакъытым ёкъ. Бир адамгъа эписини бильмек агъыр,— деди о, къызгъа таба бир адым даа атып.— Эвелькиси киби яманмы? Энди, мутлакъа яхшы яшамагъа борджлусыз. Бабанъ не къадар йыллардан берли менде чалыша, хызмет эте. О, манъа ишке кельгенде, сен даа яп-яш, я да даа догъмагъан эдинъ. Акълымда ёкъ, чокъ вакъыт кечти. Бабанъ яхшы чалышты, инкярым ёкъ. Энди мен оны адамлар сырасына чыкъардым.

Бай козьлерини къымды, сонъ, къызны бир даа баштан аякъ козьден кечирди, дудакъларыны ялады.

Гульнарнынъ юзю, утангъанындан яна эди. Лякин бир шей айтамай отурмакъ яхшы олмагъанындан, бай оларнынъ аилесине о къадар шей ишандыргъан сонъ, козьлерини ерден алмай, яваштан:

—   Сизнинъ мераметинъизни, яхшылыгъынъызны биз бир вакъыт унутмамыз.— деди де, синиркини диваргъа таяндырып, рафнынъ тозуны сюртмеге ынтылды. Бу арада бай:

— Мында кель, бир шей косьтерейим санъа,— деди.

Гульнар даа зияде къызарды, къарткъа таба айланды, лякин еринден къыбырдамады. Бай сандыкъны бир даа ачты ве бир богъча чыкъарды.

—   Мында кель, къызым!— деп пармагъыны саллады ве кулюмсиреди. Къыз къоркъа-къоркъа онынъ янына якъынлашты.

Бай богъчаны чезип пенджере тарафкъа чекильди:

—   Коресинъми? Бу не? Мына бу — инджи, бу — зумруд, бу — эльмаз, бу...
Къартнынъ авучу ичинде бинъ бир тюсте ялтырагъан бири-биринден дюльбер къыйметли ташлар балкъылдамакъта эдилер. Къыз, истер-истемез, сейир этти:

—   Бунъа зумруд дейсизми?— насыл темиз! Нуриниса аптемде де бойле сойы бар, э-э?

—   Буларнынъ эписи, керчек, къызым! Менде осал шей олмай!— деди Мирзакаримбай гъурурнен. Сонъ, азачыкъ козюни къымды ве кульди.— Ал, мына буны такъып бакъ. Буларнынъ эписи къызлар ве къадынларчюн япылгъан. Санъа пек ярашыр. Ма, ал, бойнынъа такъта бакъ,— деп бай къыйметли шейлерни Гульнарнынъ авучлары ичине ташлады.

Къыз, бир къач вакъыт оларнен эгленди. Лякин бирден къарлы чёльде, бир озю адымлагъан Ёлчы козю огюне кельди, къоллары къалтырады, козьлери торлапды.

—   Ёкъ, мен оларны такъмам, бай-ата. Корьдимми, етер. Алынъыз,— деп къыйметли шейлерни Мирзакаримбайгьа узатты.

—   Вай. тентек къыз, утанасынъмы?— деп бай чылпыкълы козьлеринен Гульнаргъа бакъып къалды. Сонъ, сакъалыны тиклете берип, девам этти:— Яхшы, яхшы. Шимди такъма… Джебинъе къой, сакъла, эвде такъарсынъ...
— Не?— деп эресленди, анъламай, къыз.

— Сен неге утанасынъ, меним чичегим? Мен буны санъа берем. Ал, сакъла!

— Екъ. Керекмей. Мен ич бир вакъыт бойле шейни бойнума такъмадым, бай-ата,— деп Гульнар абдырап, арткъа чекильди. О, сипирткини алды ве тоз чыкъармай, яваштан сипирмеге башлады.

«Байнынъ табиаты бир аз яхшылашкъангъа ошай. Эвельде къытмыр, адам севмез эди,— деп тюшюнди Гульнар.— Бабам, онынъ байлыгьы ташып кетмекте дей, я оны о не япаджакъ? О къадар байлыкъ онъа не керек? Энди анълады, инсаниетлик акъкъында тюшюнип башлады. Бабама ве Ёлчыгъа да мераметли бакъса яхшы олур эди амма...» деп хаялланды Гульнар. Байнынъ косьтерген къыйметли шейлери къызнынъ козю огюнде кене ялтырап башладылар. О, бир де бир шей алмагъанына яныкълап башлагъан эди. Лякин бу дакъкъада акълына чезильмез бир шей кельди ве тюшюнджеге далды: «Яхшы яптым, алмадым. Гонълюм де раат»,— деп хаялланды.

## X

### 1

Хакимбайвачча ешиль тонуна бурюнип, паалы къалпагъыны къашлары устюне басып, чевре этрафкъа бакъмай, дюкяндан къайта эди. Мааллеге айлангъанда, онынъ эви янында, дерсинъ оны беклеп тургъан киби, элли башы Алимханнен корюшти. О, байваччанынъ къолуны юмшакъ сыкъты ве:

—   Молла Хакимбайвачча, бизге киринъиз даа,— деп муляим сеснен, оны эвге, мусафирликке чагъырды.

Хакимбайвачча бу теклифни сёз сырасы айтылгъандыр беллеп:— Сагъ олынъыз, Алимхан-ака. Мен, эвге кетейим, дейим.

—   Ёкъ, меним байваччам, мен сизге эки агьыз сыр айтмакъ истейим. Киринъиз, къурбанынъыз олайым,— деди де, зиядедже кулимсиреди, элли башы.

Хакимбайвачча омузларыны сыкъты ве истемей-истемей онынъ артындан адымлады. Устю къапалы къаранлыкъ кечитни отип, тимтик тахта мердивенлерден болохонагъа чыкътылар. Устю къамуш ве чамурнен ортюльген болохона тыштан бакъкъанда козьге пек ойле яхшы корюльмесе де, ичи яхшы япылгъан. Таваны чешит орнеклернен боялангъан, япылгъаныны баягъы вакъыт олса да, корюниши даа яхшы эди. Диварда адети узре, оюкълар япылгъанлар. Оданынъ ортасында янъы чешит ренкли кийиз. Торюде, эскидже олса да, къып-къырмызы яхшы халы тёшельген. Сандалнынъ этрафында исе, янъы ёргъанлар.

Хакимбайвачча сандалгъа отурды ве аркъасыны сасамимийликнен берильген ястыкъкъа таяндырды. Элли башы индже юн чекменини мукъайтлыкънен чыкъарды, яхшы сарылгъан, бем-беяз чалмасыны чуйге асты. Сонь, зияфет кетирмек ичюн эвнинъ ашагъы одаларына ашыкъты.

Алимхан яшына коре даа яхшы сакълангъан, дюльбер кийинмеге ве озюни тутмагъа бильген бир адам эди. Яшы энди алтмышта олса да, даа онъа элли биле бермей эдилер... Чаларгъаи сакъалыны ве мыйыгъыны о низамнен тарай, кестире ве тыраш олып юрер эди. Пармакъларында буюк ташлы юзюклер. Онынъ сааты да бар. Кимер де, бир кимсенен лакъырды эткен де, кокюсине тюшкен саатининъ кумюш зынджырчыгъынен эгленир киби ойнай эди.

Алимханнынъ темелли иши ёкъ. Бир вакъытларда кучюк алыш-веришнен огъраша эди. Лякин бу ишни о чокътан ташлагъан, озюни пек заметлерге къоймай, яшайышыны уйдурмагъа бильген адамлардан эди. Айнеджи ве айланмагъа бильген Алимхан, чешит сой «гизли-къапакълы» ишлернинъ буюк устасы эди. Одюнчке пара алыр — бермез. Бир кягъыт ясап, оны-буны бильмеген адамнынъ топрагъыны, я да азбарыны алдатып алмакъ — Алимханчюн бир шей демек дегиль эди. Алимхан элли башы олгъан сонъ, ишни даа да кенишлетти. Элли башы олып энди он эки йыл чалыша. Факъырларнынъ токътамай-турмай шикяет эткенлерине бакъмадан, бу иште чалыша ве истегенини япа эди. Чюнки о, бутюн имамларнен, кичик ве буюк байларнеи, хусусан, Мирзакаримбайнен якъын муамеледе, дост-аркъадаш киби эди. Алимханнынъ «беджериклигининъ» ады-эсабы ёкъ эди. О, эр ерге бурнуны сокъа, тойларда, дженазелерде, къавгъаларда озюне келишикли иш тапар эди. Эр ерде костеришлер бермеге севе эди. Эгер де бир ерде къавгъа чыкъса, о, анда. Оны ятыштырмагъа тырыша. Эр шейни япа. Я тындыра. Аладжагъыны ала. Сонъ, экинджи ерде, экинджи къавгъагъа башлата. Адамларны бири-бирлерине къаршы ызгъыштыра. Сонъ, меселени озю истегени киби чевире, чезе... Бутюн вакъыт зенгинлерни, озюнинъ таныш-билишлерини къорчалай эди. Истесе, къабаатлы косьтере, истесе — къабаатсыз. Эгер бир зенгин адам, я да топрагъы чокъ олгъан адам ольсе, артта къалгъан сой-сопыны мутлакъкъа къавгъалаштыра. Сонъ, буланынъ сувда балыкъ тутмагъа башлай. Бойлеликнен, къалгъан асабалыкънынъ чокъусыны озюне ала. Бутюн вакъыт чешит сой эгленджелерде — джыйынларда ашап-ичип, сефа сюрип юрсе де, озю ич бир вакъыт тешиклятландырмаз эди.

Хакимбайвачча ялынъыз бир озю къалгъан арада, Алимханнынъ япкъан бутюн айнеджиликлерини, хынзырлыкъларыны хатырлады ве онынъ усталыгъына шашты. Онынъ болохонагъа чыкъармасы, асыл да чагъырылмасы, онда бир шей догъурды: «Мукъайт олмакъ керек» деди озь-озюне байвачча. «О, бир айнеджилик даа тюшюнип чыкъаргъангъа ошай. Бельки акъыл сорамакъ истей? Екъ, о ич бир вакъыт, ич бир кимседен акъыл сорагъан адам дегиль. Я айса, не олмакъ мумкюн? Эгер акъча истесе, эльбетте, ёкъ дерим».

Алимхан табакъны сандал устюне къойды. Сонъ, гюрюльдеп-пышнап тургъан самоварны алып кирди. Эр вакъыттакиси киби, усталыкънен, мусафирнинъ емекке буюрмасыны теклиф этти. Хакимбайвачча, урюк чегирдеги къадар балабанлыкъта бир пите парчачыгъыны агъызына къойды. Бунынъле, эвнинъ саибине, чокъ отурмагъа вакъыты олмагъаныны бильдирип:

—   Алимхан-ака, сёйленъиз,— деди.

—   Мен чокътан берли сизнен субетлешмек истей эдим. Ялварам — деди, табакъкъа тараф къолуны узатып. Сонъ, ашыкъмай, дженк акъкъында бильген шейлерни айтмагъа башлады... Айткъан шейлерини ойле айта ки, дерсинъ, озю шимдичик дженктен келъген. Немее топлары, аэропланлары ве даа «акъыл етмеген» силялар акъкъында айта берди. Дженк хаберлерини динълемеге авес олгъан Хакимбайвачча оны буюк мемнуниетликнен динъледи. Сонъ, озю де лафкъа киришти. О, рус, еуди, татар алыш-веришчилеринден дженк акъкъында ишиткен бутюн шейлерини сёйледи. Руссияда олгъан алларны, акъ падишанынъ саллангъаныны—эписини айтып къойды. Эр экиси, де, бу ишитильген хаберлернинъ догъру олмагъаныны тасдыкъламакъ ичюн тырыштылар. Эр экиси де, акъ падишанынъ ве онынъ аскерлерининъ енъишини аллахтан истедилер.

Ярым саат бойле гурь девам эткен субеттен сонъ, Хакимбайвачча, кетмеге вакъыт олгъаныны Алимхангъа бир даа бильдирип ташлады. Элли башы «эки агъыз» сёзню неден башлайджагъыны тюшюнип-ташынып, бир дакъкъа къадар сусты.

—   Молла-Хаким, бир назик иш бар. Лякин, хайырлы иш, о ишке башламаздан эвель, мен сизнен акъыл танышмакъ истедим. Иншалла, манъа акъыл огреткенден гъайры атта бу ишке ёлбашчылыкъны озюнъиз де япарсыз, беллейим...  

—   Сёйленъиз. Яхшы ишке мен эр вакъыт азырым,— деди де, Хакимбайвачча кумюш тютюн къутусындан папиросыны чыкъарып, агъызына къапты, тютюн къутусыны Алимхангъа узатты, сонъ, беклеген киби, эвнинъ саибине бакъты.

—   Эр кеске малюмки, молла-Хаким, эр киши къартайды, орселенди деп, бир вакъыт айтмакъ мумкюн дегиль. Ярабби, эркек кишини бир тамам сагълам, чыдамлы япкъан. Эркек кишиминъ джысми-къувети сонъсыз. Догърумы?— Алимхан яш бир йигит киби, агъызынынъ кенарында папиросыны тутып, девам этти:— Рааметли ананъызны ольгенине дёрт ай толып отура. Бай бабамызны эвлендирмек керек. О, баягъы яшларында олса да, озюнн сагълам дуя. Онынъ юреги — йигит юреги. Мен буны яхшы билем. О, даа иштен четке чекильмеди, шенъ субетлерни севе, достларында сыкъ-сыкъ ола... Къыскъа айткъанда о, даа омюрнинъ бутюн зевкъларындан фераланмагъа икътидары олгъан, анълагъан-бильген адам. О, бу зевкълардан артта къалмакъны тюшюнмей. Мадамики иш бойле, биз онынъ истеклерине къулакъ асмакъ керекмиз. Мен ойле тюшюнип бакътым: Сиз—энъ буюк огълусынъыз. Мен — достларындан бирим. Бизге бу ишке киришмек ве оны эвлендирмек керек. Яхшы бир иш япкъандан олур эдик. Догърумы?— деп элли башы кульди ве Хакимбайваччанынъ джевабыны беклеп, мыйыгъыны сыйпай берди.

—   Догъру,— деп мемнуниетликнен къайлы олды Хаким.— Мен озюм де бу акъта бираз тюшюндим. Келишкен, сёз туткъан, бабама ярдымы тиеджек киби, тёшегини-ястыгъыны тёшейджек-джыйыштыраджакъ киби, абдестлик сувуны тёкеджек киби бир къадын тапылса, яхшы олур эди,— деди де, байвачча Алимхангъа таба айланып бакъты.— Бабам бу акъта сизнен лакъырды эттими? Я да сиз, дост оларакъ, бу эйликни япмакъны тюшюндинъизми?—деп сорады. 

Элли башы мусафирге чай тёкти, озю исе, нокъут къадар, иритильген шекер парчасыны тишинен къопарды, бир ютым чай ичти, сонъ, ашыкъмай сёйледи:

—   Бу акъта сёзни биринджиде бабанъыз озю ачты. Бир афта эвель биз чокъ субетлештик. Ондан сонъ, мен сизни, ич бир вакъыт, козьме-козь лакъырды этеджек киби ерде коралмадым. Айды бунъа да шукюр. Яхшы иш ич бир вакъыт кечке къалмай дегенлер. Лякин, молла Хаким, айткъаным киби, бай атанынъ юреги даа яш. О исе, юреги даа да яшаргъаныны истей. Анъладынъмы? Ялынъыз сув береджек къадын акъкъында лаф кетмей, къардашчыгъым...

Хакимбайвачча башыны саллады, пармакъларынен табакънынъ кенарыны тасырдатаракъ, сусты, ве:— Яш къадын алмакъ истей дейсизми?— деп сорады.

—   Бабанъызнынъ арзусы, менимдже, даа да буюк. О, даа ель тепретмеген чечекни узьмек истей. Сиз бунъа не дерсиз? Эбет бу, бай атанъызгъа ярашыр. Мен о кишининъ гонълюнинъ кенълигине-боллугъына шашам. Бу дюньянынъ зевкъ-сефасыны сюрмек, анджакъ сизнинъ бабанъызгъа ярашыр.— Алимхан сесини бираз явашлатты...— Сизден гизлемеге истемейим, бабанъыз къыз балагъа эвленмек истей!

Хакимбайваччанынъ козьлери эеджандан тап манълайына айландылар.—Къызгъа? Бу лафларнынъ эписи догърумы? Тевбе!

—   Хэ-хэ-хэ!— деп элли башы кулип йиберди.

—   Меним сёзлеримде иненинъ уджу къадар биле ялан екъ, байвачча. Мен сизге бу иште ялынъыз тильмачлыкъ япам. Атта, «киев йигит» юрегине келишкен къызны биле айтты. Бабанъызнынъ табиатыны бильмей экенсиз, даа?.. Даа лаф чокъ.

—   Кимнинъ къызы экен о анамыз?— деди асабийликнен Хакимбайвачча.

—   Янбашынъыздаки Ярматнынъ къызы!— деп шенъликнен джевап берди эллибашы.

—   А?.?? Тюшюмдеми? Эсимдеми? Сиз не дейсиз? Догърусы, ичте де акъылгъа кельмейджек шейлер...— Байваччанынъ юзю агъарды. Козьлери акъайды. Бир папирос даа якъты... бир аз тынды ве сонъ, сертликнен сора ды:

—   Я башкъа къыз тапмакъ мумкюн дегильми?!

—   Бу акъта бабанъыз: «О, бизде меним козюм алдында осьти, сёз динълеген, сыналгъан...»— деди.— Мен беллесем, иш ялынъыз бунда дегиль. Къыз, гъалиба, онынь козю алдында, алевленип яна. Гонълю онъа пек якъын киби корюле. Насыл олса да, манъа ойле корюльди. Белли шей, дюльбер къыз бала — кунеш киби, эр кеснинъ юрегини къыздыра. Дюльбер къыз бала козюнъизнинъ нуруна нур къоша. Къыз бала — къырмызы алмадыр, кунеште къызаргъан алманынъ сувда ялдагъаныны корьсенъ, эгильмеге биле унутып, къолунъы узатырсынъ... Ярматнынъ къызыны бабанъызгъа къошсанъ, юзюкнинъ оючыгъында ерлешкен бриллиант киби озь еринде олмазмы? Сиз бунъа не дерсиз, байвачча?

Хакимбайвачча индемеди, башыны эгильтип, тюшюнджелерге къалды. Бабасына джаны агъырды, ачувланды. Хусусан, Гульнаргъа козю тийгени ичюн пек ачувланды.

Тойларда, отуршувларда, башкъа джыйынларда «татлы» сёзлеринен къиямет къопарып юрьген белли Алим-хан сёйлене берди. О, Мирзакаримбайнынъ табиаты акъкъында, къартларнынъ яш къызларгъа эвленгенлерининъ файдасы, дудакъларыны ялая берип, къызларнынъ оларгъа насыл зевкъ-сефа бергенлери хусусында айта берди. Ниает, онынъ макътавларына, лафларына Хакимбайвачча даянып оламай, еринден секирип турды.

—   Айды, мен кеттим.

—   Эллибашы онынъ огюне чыкъты.

—   Молла-Хаким, байымыз буны къатты оларакъ чезди. Сизге, бабанъыз ичюн, бир ыргъатнынъ къызыны аджымакъ керекми? Сиз акъыллы, эр шейни анълагъан адамсыз. Манъа сизге огретмек тюшмей. Мен сизге тек бир шейни тенби эте билем: бабанъызнынъ истегини ерине кетирмек, сизнинъ боюн-борджунъыздыр. Насыл олса-олсун, огъул бабанынъ эсиридир,— деди.

—   Яхшы, мен не япмагъа борджлум?— деп сорады о, Алимхангъа бакъмай.

—   Сизден пек аз шей талап этиле: яваштан эркек ве къыз къардашларынъызгъа анълатмакъ, оларны азырламакъ керек. Ойле япмакъ керекки, джанлары агъырмасын. Эсасы шу. Той башы, эльбетде, озюм олурым.

Хакимбайвачча не «ёкъ», ве не де «яхшы» демеди, сувукълыкънен сагълыкълашып, чыкъып кетти.

Къайтып эвге кельгенде, азбарда ойнагъан балаларнынъ «баба», «баба» деп къычырып, онъа чапкъанларына биле къулакъ асмай, даа якъынларда мавы тюс боянен боялангъан, зенгин донатылгъан одасына кирип кетти. Эвде сувукъ эди, лякин о, адет олгъаны киби, сандалгъа да отурмады, союнмай, ялынъыз эвни яраштырэдакъ ичюн якъында сатып алгъан, даа устюнде бир кере ятылмагъан, беяз никелли ялтыравукъ кроваткъа серильди. О, чокъ тюшюнип ятты. Бабасынынъ эвленювине, озюнинъ къатты адетинен белли олгъан бабасына къаршы чыкъмагъа бир тюрлю маначыкъ тапалмады.

Бабасынынъ Гульнаргъа эвленмек истегени онынъ юрегини тырнады. Гульнар осип-етишип, къызлыкъ чагъында чечекленип ачкъанда, озю онъа бакъып къала эди. Лякин къадын этип алмагъа къарар берамагъан эди. Биринджиде, баласы олгъан адам, экинджи къадын алса, эвде эр кунь къавгъа-шамата чыкъа биле. Эки къадын арасында олгъан къавгъа-шаматаны динълеп, оларнынъ арасына къады сыфатында кирмек, оларнынъ сытыкъ чырайларыны корьмек истемеди. Экинджиде — ыргъат къызына эвленмек, о не къадар дюльбер олса-олсын, менлигине-байлыгъына тамгъа салар ве адыны кирлер, деп белледи. Баягъы вакъыт кечкен сонъ, Хакимбайвачча эвленювнинъ ёлуны къыдырып тапты. О, бойле эди: бир де бир маначыкънен Ярматнынъ аилесини Фергъана орталыкъларында бир шеэрге, меселя, озюнинъ сыкъча келе тургъан шеэри — Къокъандкъа кочюрир, ве мында да Гульнаргъа эвленир. Бир къадыны—Ташкентте, бири — Къокъандта. Олар бири-бирлеринен корюшмезлер ве ич бир тюрлю сес-шамата чыкъмаз. Бу эвленювден ич бир кимсенинъ хабери де олмаз. Амма озю, истегенде —  Ташкентте, истегенде — Къокъандта яшая биле. Къокъандта, Хакимбайвачча хызметкярнынъ къызыны алгъан деп кимсе айтмаз. Байвачча тюшюнип-ташынып азырлагъан мерамыны ерине кетиреджекте, анасы ольди. О, бу ишни баарьге къадар авуштырмакъны ляйыкъ корьген эди.

Хакимбайвачча бу вазиетни къайта-къайта тюшюнди. Бу ишни шимди эда этмек мумкюн олса да, бабасынынъ ачувыны къазанмакъ истемеди. Байвачча ишни бойле созгъанына ве ниает, фурсатны къачыргъанына озь-озюне ачувланды. Артыкъ чаре ёкъ эди. О, истер-истемез, Гульнардан вазгечти.

Байваччанынъ къадыны Турсунай къытай савуты ичинде йымыртанен къаврулгъан эт кетирди, сандал устюне къойды:

— Турынъ, сувуп къалмасын,— деди.

Хакимбайвачча терен нефес алып, кроваттан турды. Аштан бираз ашады. Савутны четке чекти. Сонъ, къадынындан:

— Салим кельдими? — деп сорады.
— Огълу  Шавкат хасталангъан,— экимми, табибми къыдырып кетсе керек,— деди къадыны.

— Кельсе онъа айт, манъа мутлакъ кирсин!— деди де, сандалгъа аякъларыны сокъып, сыджакъ ергангъа сарынып ятты.
Салимбайвачча агъасыны эр кунъдекинден джиддий ве тюшюнджели корьди. Хаким энди чокътан берли ер ичюн бир азбар ичюн, бир тентекнен судлашып юрмекте эди. Суд, ишни агъасынынъ зарарына чезгендир деп, тюшюнди Салим.
—   Не олды, сиз пек тюшюнджели корюнесиз?— деп сорады Салимбайвачча.

—   Бабам эвленмеге азырлыкъ коре экен, сен бунъа не дерсинъ?— деп Хакимбай ишке бир кереден киришти.

—   Бойле чалт?— Анамнынъ дуасыны бермезден эвель!?

Хакимбайвачча къолуны саллады:

—   Ольди — комюльди. Дженнетли олсын...— деди о,— мен элли башынен лакъырды эттим. Къарт онъа эписи сырларыны бильдирген.

—   Барсын, къыдырсын. Эгер де, баласыз, энди яшында олгъан бир къадын тапылса, эвленсин...

Хакимбайвачча къардашына маналы-маналы бакъты, ырджайды ве башыны саллап, бир шей айтмай тынды.

—   Не, о яш къадынгъа эвленмек истейми?—деп, фаркъына барды Салим.— Тевбе! Онынъ яшына кельгенлер энди эвде четки чекип, намаз къылып отуралар.

Салимбайвачча ачувланып къалтырады ве юзюни терс чевирди.

—   Салим, бабамыз, даа, анълашылгъанына коре, сагълам-тендюрист,— деп яваштан анълатмагъа башлады Хакимбайвачча.— Къартлыгъында омюрнинъ татлы шербетлеринден ичмек истей экен. Я биз онъа не ичюн къаршы кетеджекмиз? Бунданда гъайры — сен бабамнынъ табиатыны билесинъ: эгер о бир шей япмагъа истесе, оны ким токътатып олыр? Сен раатсызланма, къардашым, мен сени акъыл танышмагъа чагъырдым.— Хакимбайвачча сесини юмшатты.— Билесинъми не... Бабам Ярматнынъ киеви олмагъа тюшюне! Гульнаргъа эвленмеге азырлана!..    

Бекленильмеген шейден, Салимбайвачча, отургъан еринден секирип кетти. О, ачувнен сандалгъа къолуны ойлe урды ки, онынъ устюнде тургъан чыракъ атылып кете язды. О, айтмагъа шей тапалмай, чокъ вакъыт агъасына бакъып къалды. Козьлери ачувдан алакъ-булакъ олды, кирпиклери къалтырадылар.

—   Сен неге бойле къалтырайсынъ?— деди, Хакимбайвачча, озюни тынч косьтереджек олып.— Бабамнынъ ирадеси — алланынъ ирадеси. Бабам къызгъа эвленмек истей, эвленсин. Гульнарны алмакъ истей экен, алсын. Онъа кедер этмек керекмей. Къартны ынджытмакъ керекмей... къардашым.       —   Бизим къолумызда хызметкяр ишлеген къыз сизге, манъа ана олсын: аиленинъ башына чыкъсын. Тентек Ярмат исе, бизге баба олсун!— деп къычырды Салим.

—   Яваш! Яваш ол сен!— деп къардашыны ятыштырмагъа истеди Хакимбайвачча.— Къадынлар ишитселер, бир талай лаф чыкъар. Гульнаргъа эвленмесе, башкъа бир фукъаренинъ къызыны алыр. Къайсы бир озюни сайгъан аиле, энди бир азбар торунлары олгъан къарткъа къызыны берир?

—   Къызмы, тулмы, Гульнармы, башкъасымы — эписи бир. Мен бабамнынъ яш къызгъа эвленгенине къаршым,— деди Салим, ве еринден секирип турды, ода ичинде ачувлу-ачувлу юрьмеге башлады. Бир дакъкъадан сонъ, сандал янына кельди, тютюн къутусы ичинден бир папирос алды. Серник олгъаныны унутып, къашларыны, кирпиклерини якъа берип, папиросны чыракънынъ шишесинден якъты. Агъасынынъ янына кельди, токътап сёйледи:

—   Сиз, меним не ичюн раатсызлангъанымны билесизми, агъа? Яш къадын бири-бири артындан догъурмагъа башлар. Бир вакъыт келип, бабамнынъ куню етсе, Гульнарнынъ бакъачыкълары башларыны котерирлер. Оларгъа ярдымджылар тапылыр. Бутюн зенгинлик, бильмейим не къадар къысымгъа болюнир. Эр кеске больмек ичюн — дагълар биле етишмез. О вакъытта Мирзакаримбайнынъ аилеси нечарлашыр, къуветини гъаип этер. Сиз бу акъта тюшюндинъизми?

Хакимбайваччанынъ фикири бу вакъыткъа къадар бус-бутюн башкъа шейлерде эди. О, бу акъта асыл тюшюнгени биле ёкъ. Бундан да гъайры, о озюни къави дуя, о, бир къысым акъчаны бабасындан ве къардашындан гизли ишке кириштирди ве баягъы зенгинлик къазанды. Бу зенгинлик ялынъыз онынъки. Салимбайваччадан бу сёзлерни ишиткен сонъ, онынъ козю алдында да бир азбар бала корюлип башлады... башыны авучлары ичине алып эгильтти, чокъ тюшюнди. Ниает, тюшюнджеден болдургъан киби, терен нефес алды ве яваштан шойле деди:

—   Сен бир чаре тап. Шиште янмасын, кебапта куймесин!..

Салимбайвачча джевап бермеди, ачувундан тырнакъларыны тишлей берип, ода ичинде долана ве бабасыны, Ярматны, Гульнарны бири-биринден кескин ве чиркин сёзлернен сёге.
Хакимбайвачча къардашыны токътатты ве:

—   Ашыкъма, олмайджакъ ерде озюнъи ашама. Энъ яхшысы, бир де бир чаре тап!— деди.

Салим сандал янына тиз устюне чёкти ве:

—   Эгер бабам эвленгенге къадар бутюн зенгинликни, бутюн вар-вариетини — топракъларны бизим адымызгъа яздырып, оны печатней къанунлаштырса... о вакъыт, барсын, кимни истесе, оны алсын. Сиз бунъа не дерсиз?— деди.

Хакимбайвачча бирден къардашына бакъты. Бир нефес алды. Къуванды. Мыйыкъ астындан кульди:

—   Пек яхшы олур эди. Чокъ адамлар шай япалар. Лякин бунъа къартнынъ джаны агъырмаз экенми?

—   Я мында джан агъырмагъа не бар?—деди Салим.— О, бу зенгинликни бизимчин топлады. Эгер къарт, кесен-кес къарар берген олса, о, бизим истегимизге къаршы кетмемеге борджлу. Эгер де о бойле шарткъа кетмесе,— мен ич бир тюрлю къайыл дегилим...

—   Сенинь къайлы олмагъанынъдан не файда? Тек бабанъы ачувландырырсынъ. О, эписи бир, насыл тюшюнген олса,— ойле де япар. Лякин сенинъ тюшюнгенинъ яхшы. Мен ярындан кеч къалмай, элли башынынъ ярдымынен бу шартларны онъа бильдиририм. Джевабы насыл олыр, оны айтып оламайым. Насыл да олса, къандырмагъа тырышырым... Мен, учь-дёрт куньден, Фергъанагъа кетем, къардашым. Сен, мында къартны ынджытма, ачувлатма. Яхшымы?

Салимбайвачча агъасынынъ ишке бойле юмшакъча бакъкъанына, кенаргъа чеккенине ачувланып, къатты джевап бермеге азырлангъанда, къапу ачылды ве ичерге Тантибайвачча кирди. Экиси де ерлеринден турып, бир аз сыкъылып, онъа тараф адымладылар.

—   Мен, гъалиба, сизнинъ субетинъизге кедер эттим? Сагъ-селяметсизми?— деп, Тантибайвачча селямлашты ве тонуны чыкъармай, сандалгъа отурды.

—   Козьлеринъиз эеджанлы, бир шей олдымы, аманлыкъмы?

—   Аманлыкъ, аманлыкъ...— деп агъа-къардаш бир кереден джевап бердилер.

—   Мен сизге къуванчлы хабернен кельдим,— деди гъурурнен, Тантибайвачча.— Алла, торунынъыз Мирабитке огълан берди, къана, портманетлеринъизни бошатынъыз!

—   О-о, пек яхшы! Торунынъыз хайырлы олсуи!

—   Он алты яшында Мирабит огълан корьди! Тевбе!

—   Кичкене баба!

—   Биз де яшлыкъта къартбаба олдыкъ,— деп шакъылдап кульди Тантибайвачча.

—   Бабамнынъ торунынынъ да энди торуны бар. О, буюк той япмакъ керек...— деп Салимбайвачча мыскъылнен кульди...

Хакимбаквачча бир шей айтмай, къардашына серт-серт бакъып къалды.

### 2

Эки келии — Турсунай ве Шарофатхан — экисиде сандал янында отурып, эфкярларыны, дертлерини сёке эдилер. Акъайлары Хаким ве Салим байваччаларнынъ учь куньден берли не ичюн башлары асыкъ, чырайлары сытыкъ юргенлерини бугунь анъладылар. Къайнатанынъ Гульнаргъа эвленюв ниети, оларчюн буюк матем олды. Чюнки олар, бутюн кунь чанъгильдеп, сомурданып юрген, мал-мулькни элинде туткъан, келинлерине омюр косьтермеген, оларны бутюн вакъыт талагъан къайнанадан даа якъында къуртулып, эвлеринде озьлерини бир дередже мустакъил сезип башлагъанлар. Къайнаталарынынъ гъайры баштан эвленир деген фикир акъылларына биле кельмеген эди.

Эки келин араларындан душманлыкъны унуткъан олып, оларнынъ башларына бекленильмезден келип тюшкен фелякет акъкъында лакъырды эте эдилер: «Гульнар — къул. Я бизим бабаларымыз ким? Ташкентнинъ энъ зенгин, белли байлары. Къул бизге къайнана ола билеми? Гульнар къул олса да, дюльбер къыз. Онынъ чюнде къарт оны севе. Яш, дюльбер къадынгъа озюни севдирмек ичюн, гонълюни котермек ичюн, оны эпимизнинъ устюне къояр. Сонъ, о истеген шейини япар. Бизни эр шейден четке къакъар, къартлар айткъаны киби, башымызнынъ устюнде джевиз де сындырыр. Фукъаренинъ баласы мал-мулькке къызгъаныч, ач козь олса керек. Эв ичинде олгъан энъ яхшы, къыйметли шейлерни джыйыштырып алыр, биз исе, эр шейден къуру къалырмыз. Къайната огюнде биз агъызымызны ачып, бир шей биле айтып оламамыз. Акъайларымыз да бабаларына къаршы турамазлар... Къарт, эслибашлы бир къадынгъа эвленгенде, меселе башкъа олур эди биз бир сёзге келип, оны ястыкъ киби, кенаргъа котерип атар эдик...»

Эки келин бойле бир къызгъын лаф этип тургъан арада, къапы тарафтан Нуринисанынъ къычырып-агълап кельгени ишитильди. Келинлер шашмалап-ашыкъып Нуринйсаны— балдызларыны къаршыламагъа чаптылар.

Анасы ольген сонъ, Нуриниса озюнкилерине сыкъ-сыкъ келе тургъан эди. Биринджи куньлери о, керчектен де, яныкътан янып-куйген киби корюле эди. Эр сефер кельгенде, къапудан киргенде, агълап башласада, такъдирнен яваш-яваш сыгъыша ве сонъ, кене де, баштаки киби, оладжакъ-олмайджакъ шейчюн шакъылдап куле эди. Чюнки къомшулар: «Фаланчынынъ къызы таш юрек, инсаниетсиз, бош экен» дейишлери мумкюн эди. Онынъ ичюн
эр кельгенде истер-истемез, софада тиз чёкип отура, янъы явлугьыны козьлерине япыштырып, окюрип-окюрип агълар эди. Лякин козьлеринден ич бир вакъыт яш чыкъмаз эди. Турсунай ве Шарофатхан къайнананынъ ольгенине пей къувана эдилер. Лякин олар да, къувангъанларыны бильдирмемек ичюн, агълавджыгъа ярдым эте — онъа къошулып шын-шыкълай эдилер.

Бу сефер де бойле олды. «Агълавдан» сонъ, Турсуной ве Шарофатхон балдызны эв ичине алып кирди ве къартнынъ япмакъ истеген тюшюнджесини айтмагъа башладылар. Келинлернинъ биринджи сёзьлерини ишиткенде, Нуриниса къалтырап башлады, козьлери делирген адамнынъ козьлерине ошап, акъыйдылар.

—   Гульнар къайда? Шимди богъып ольдюририм!.. деп багъырды о.

Эки келиннинъ де чырайлары ап-акъ кесильди. Акъайлары оларны, бу бербатлыкъны кимсеге бильдирмемек керек деп тенби эткен эдилер. Олар экевлешип балдызны ятыштырмагъа башладылар.

—   Шамата чыкъарманъ, бабамнынъ джаны агъырыр! Мукъайт олмакъ керек. Агъаларынъызнынъ аякъларына ятып-ялварынъыз, агъланъыз, ляким бизден ишиткенлеринъизни айтманъыз! Бабама, келишикли къадынны мен озюм тапарым, денъиз...

Бундан сонъ, бутюн вакъыт, Нуриниса, акъылыны чылдыргъан киби юрьди. Акъшам, Салимбайвачча эвге кельген сонъ, онынъ аякъларына йыкъылып къучакълады, тиз чёкти ве окюрип-окюрип агъламагъа башлады. Салим, къардашыны ерден котерди, сандал башына отуртты.

—   Манъа, сенден де зияде агъыр,— деди о, къалтыравукъ сеснен.— Лякин окюргенинъден файда ёкъ, Нуриниса! Бизлер эпимиз бабамызнынъ къулларымыз. Мен, сен разы ол, деп айтмайым. Лякин... Шимдилик агъызынъы юм! Не олса да, корермиз. Эр шей бабамызнынъ ирадесинде!

—   О насыл баба?!— деп къычырып йиберди Нуриниса.— Даа анамнынъ къабири устюндеки топракъ сувып етишмеди, о энди къулгъа эвленмеге ашыкъа! Мен насыл даянайым? Мен, Мирзакаримбайнынъ къызы, бунъа насыл къатланайым?! Бербат къул эвимизде саип олса, онъа мен насыл даянырым? Мен билем, о, бозукъ къул, бабамны озю баштан чыкъарды...

Салимбайвачча ачувнен кульди. Сонъ, къардашыны ятыштырды. Къадынына, пармагъынен, чыкъмасыны ишмар этти. Сонъ, васиет, мал-мульк акъкъында тюшюнген планыны Нуринисагъа ачты.

Нуриниса агъалары киби бу ишке баш эгмей, бабасынынъ сайлагъан адамына къайлы олмай, экинджи куню сабасы маалледен бир къартийни тапып, оны баштан-аякъ яхшы кийимлернен кийиндирмеге ишандырып, Нуринисаны энъ яхшы фалджыгъа алып кетмесини буюрды. Къартанай Нуринисаны айтувлы-мешур «зилли фалджыгъа» алып кетти. Олар шеэр кенарында, Шортёпе мааллесинден кечип, бир яргъа-дереге тюштюлер. Диварлары эски-йыкъыкъ, харабеге чеврильген бир азбаргъа кирдилер. Азбарнынъ ортасында, ичи къара, пытакълары анда-мында осип кеткен балабандан-балабан къарт тал тереги бар. Онынъ пытакълары устюнде чокътан-чокъ къаргъалар. Оларнынъ пейда олгъаныны корьген къаргъалар, дешетнен гъаркъылдамагъа, учушмагъа башладылар. Нуриниса эвге, софагъа якъынлашкъанда, эвнинъ кошесинден зынджырыны жанъгъырдатып, балабан, тюклю бир копек котерильди. Нуриниса абдырап-сескенип, къартанайгъа япышты ве къоркъунчнен этрафкъа айланып бакъты, дерсинъ, къаранлыкъ геджеде, бир озю мезарлыкъ ичинде къалгъан киби олды. Копек, бир эки кере даа «хав», «хав» деген сонъ, кене ерине къайтып ятты. Шу дакъкъасы чамурдан ясагъан эвнинъ, тютюнден сим-сия къараргъан къара, джарты къапычыгъы яваштан, сессиз ачылды. Босагъада, тасвири олунмаз, насылдыр бир скеледке ошагъан махлукъ пейда олды:    Бу — фалджы-этнеджи эди. Онынъ къач яшында экенини бильмек мумкюн дегиль, юзю бинъ бир ёлакълы, бурюшкен, козьлерининъ тюбю баткъан, янакълары оюлгъан, козьлери кичкене, боюнджакъ киби, пек теренге ойылып кеткенлер. Олар къып-къырмызы, атешнен янгъан киби келе. Къара, чуллы шалы астындан чубалыкъ, кирли, сасыкъ, улпакъ киби, тамам азбардаки баракънынъ тюклерине ошагъан сачлары джайылгъанлар. Къапунынъ алкъасындан индже кемикли пармакъларынен тутаркен, этнеджи-фалджы, Нуринисанынъ юзюне баягъы бакъып тургъан сонъ, устюндеки узун, къара антерининъ этегини суйреп, онъа таба бир-эки адым атлады. Нуриниса онъа якъынлашмагъа къоркъып, узакътан селямлашты. Сонъ, эеджаныны, не ичюн кельгенини айтты. Фалджы-этнеджи бир сез айтмай къапыгъа ишмар этти ве ичериге башта озю кирди. Ичериде зинданда олгъаны киби, сувукъ ве къаранлыкъ эди. Фалджы оданынъ о бир башына, перде артына, кирип кетти. Текаран вакъыт кечкен сонь, андан: «Къапуны япынъ! Меним ярдымджыларым ярыкъдан къоркъалар...» деп къычырды.

Къапу япылгъан сонъ, Нуриниса бир шей корьмей, ерге тиз чёкип, отура къойды. Бирден, коше тарафтан, зилли даренинъ кескин давушы янъгъырады. Нури сескенди ве козьлерини япты. Даре, де таныкъ-сагъырджа ве де пек давушлы янгъырай. Зиллерининъ чынъылдысы диварларгьа урунып, Нуринисанынъ къулакъларына сокъула, диварлар инълей... Дерсинъ, дарени шейтан озю къакъа ве геджелейин, къайдандыр топланып кельген джинлер, усть-башларыны, аякъларына бинъ тюрлю жанъырдавукълар такъып ойнайлар!..

Даренинъ къоркьунчлы жынъылдысына: «Я Султан! Я чилтан! Ху-ху-ху!» деген джадынынъ къарыкъ сеси де къошула.

Джады чокъ вакъыт улуды ве мыдырдады. О, джынларгъа де ялварды, де кийик, инсан кулькусине ошамагъан сеснен, кульди...

Нуриниса, озюни керчектенде джынлар-шойтанлар ичинде дуйды, башы айланды, манълайыны сувукъ тер буртюклери къаплады, козьлерине къаранлыкъ чёкти. Къартийнинъ: «Турынъ, Нури-ай!» дегенини ишитир-ишитмез, тюшюндеми, эсиндеми анъламай, секирип турды ве абынып-сюринип, ашыкъып къапыгъа тараф ынтылды. Азбарда, агъыр къоркъунчлы тюштен къуртулгъан киби, «ах» деп терен нефес алды, лякин къулакъларында, аля даренинъ зиллери чынълай, джынларнынъ фысылдылары ишитиле эди.

Бир аз вакъыт кечкен сонъ, джады, азбаргъа чыкъты. О, тишсиз агъызыны сувландырып, къыйыштыра берип, джынлар, Гульнар ве Мирзакаримбайнынъ юреклерини бири-бирлерине байлагъан иплерни узьгенлерини сёйледи, сонъ, тишсиз агъызыны ачып, эснеди, бу арада, дерсинъ, ёлакълы, бурюшкен юзюнде бир къара, терен оюкъ пейда олды. Сонъ, этеги тюбюнден тикильген, джевиз ирилигинде бир чул парчасыны Нуринисагъа чыкъарып узатты. Онынъ ичинде, айткъанына коре, къабир топрагъы, тотлу пычакъ парчасы, табуттан бир ёнъгъа, сабун кесечиги, олюнинъ тырнагъы ве даа башкъа чокъ шелдер бар эди: къабир топрагъы оны топракънен къарышмасыны чабиклештиреджек, пычакънынъ тотлу парчасындан онынъ юреги демирге ошап, тотланып-къатып къаладжакъ; сабун исе, къызнынъ бус-бутюн ирип кетмесине ярдым этеджек; табутнынъ ёнъгъасы ве тырнакъ парчасынынъ гъаип этиджи къуветлери бойле де белли эди.

Джады, бу чул парчасыны Гульнарнынъ босагъасы тюбюне комюльмесини ве даа сонъ, бир хамыр парчасыны алып, оны томарлакълап, инсан башына ошатмакъ, онъа эр тарафтан инелер санчымакъ кереклигини, бу исе, Гульнарда баш агъырларыны чагъыраджагъыны ве онъа даяналмай чаль куньлер ичинде оледжегине себепчи олгьаныны айтты. Нуриниса фалджынынъ айткъанларына къуванып, къоркъунчлы джадынынъ къолуна он кумюш туттырды ве джадынынъ айткъандарыны тез ерине кетирмек ичюн, эвге ашыкъты.

## XI

### 1

Ярмат азбаргъа кирди ве байнынь сыгъырларына аджыткъы къарыштырып отургъан къадыннынъ янында токъталды. Онынъ юзюнде муляим тебессюм, бутюн сымасыyда насылдыр бир сабырсызлыкъ сезиле эди. О, Гульнарнынъ къайда экенини сорады. Къызынынъ байнынъ азбарына ишлемеге кеткенини ишитип, манълайыны бурютирди ве:

— Айт онъа, шимдилик о якъкъа бармайып турсын! — деlи.

Гульсумбиби айретте къалып, «не ичюн?» деген киби козьлерини акъайына тикип бакъты. Ярмат къадыныны софа тарафкъа чагъырды.

—   Отур,— деди джиддийликнен Гульсумбибиге. Сонъ, озюде отурды ве чабик-чабик, озюни артыкъ туталмай, лакъырды зтмеге башлады.

—   Мен шимдичик элли башындан кельдим. Пек аджаип хаберлер ишиттим. Сен элли башынынъ насыл адам олгъаныны билесинъми? О, бутюн маалленинъ бабасы! Эр кес, еди яшындан — балалардан башлап, етмиш яшындаки къартларгъа къадар, эписи оны, эллерини кокюслерине къачлап селямлайлар. Бу, юксек намуслы, субетлешмеге къалгъанда да бирден-бир адам. Къанунларны да биле.

Гульсумбибининъ сабыры тюкенди, акъайынынъ юзюне эсленип бакъты да:

—   Я о сизни не ичюн чагъырды? Яхшы бир шей бар экенми?— деп сорады.

—   Яхшы! Ойле яхшы шей ки, бизге, тюшюмизде биле кельмеген эди. Шимди эписини, сырасынен айтырым.— Ярмат къадынына серт бакъты.— Лякин сен, агъызынъны биле ачма, софадан котерир да атарым!

—   Сизнинъ ачувынъыз, къоркъузувынъыз бир вакъыт битмез. Эр вакъыт бойле лакъырды этесиз...

—   Къадын кишининъ акъылы тавукъ акъылы киби. Онынъчюн де къоркъузмасанъ олмаз...— деди Ярмат, чырайыны сытты.— Мына, бойле. Элли башы мени чагъырды. Акъыллы инсаннен субетлешмек — бир татлылыкъ демектир. Ойле бир шей айтыр — ич бир китаптан биле къыдырып тапалмазсынъ. О къадар, акъыллы... Сёйлемеге о къадар уста! Отурамыз, лакъырды этемиз. Огюмизде, адет олгъаны киби, дастархан. Устюнде чешит махсул — алма, армут, эрик, шефтали, чешит сой канфетлер, емеклер... Ады-эсабы ёкъ... Эп лакъырды этемиз. Бу арада: «сиз киби бахтлы баба, бутюн джианда ёкъ!»— деп ойле онъайтлы кетирип айтты ки, мен шашкъанымдан тап авузымы ачып къалгъаным. Амма о, яваш-яваш, татлы-татлы анълата: «бу меним сёзлерим дегиль, байынъызнынъ сёзлери,» дей. Анълайсынъмы, бай оны озюне чагъыргъан ве мени макътап башлагъан. Умумен айткъанда, бизим байымыз — бай ата, шойле айттыргъан: «Ярмат къызыны менден аямасын», деген...

—   Я кимге?— деп айретте къалып сорады Гульсумбиби.

—   Туф! Санки дарени бугъанынъ къулагъы тюбюнде чалалар, анъламагъанынъ не, тонъкъа!?— Ярмат ачувундан къызарып, сесини котерди,— кимге экен? Бай-ата озюне алмагъа истей...

Гульсумбиби бекленильмеген шейден секирип турды, эки аягьынынъ тизлерине тёнъильдеп-тёнъильдеп, къолларыны ура-ура, Ярматкъа бир сёз биле айттырмай, къаргъамагъа башлады:

—   Чюрюгейди сенинъ байынъ! Намус, эдеп недир бильмей! Къарт олгъанда акъылыны чылдыргъангъа ошай! Учь кунь эвельси торунынынъ огълу догъды... Вай, гебергейди, динсиз-имансыз мельун!..

—   Сус!— деди Ярмат, юмрукъларыны котерип.— Сесинъ биле ишитильмесин! Алла эр кеске акъыл пай эткенде, сен о ерде ёкъ эдинъ, гъалиба!

—   Я сиз насыл джеваб бердинъиз?— деп къалтырай-къалтырай къычырып йиберди Гульсумбиби.— Бирден бир къызынъызны етмиш яшында къарткъа береджек олдунъызмы?! Сиз де — баба экенсинъиз, эбет!..

Ярмат ачувлы бакъышынен, къадынынынъ кокрегини окънен тешкен киби тешти.

—   Сёзге къулакъ сал, эй, къычыравукъ къаргъа! О, етмиш дегиль де, алтмыш беш яшында! О насыл къарт!? Къарт олса да, сенден, менден тири! Къаргъама, динъле: Мирзакаримбай — алла тарафындан яратылгъан кунешли, икметли инсан. О кьадар мал-мульки, о къадар зенгинлиги бар. Ады эр ерге белли! Меним къызым ойле сарайгъа тюшсе, ярамаймы? Онынъ къарт олгъаныны хатырладынъ, лякин, бу тарафыны унуттынъ...

—   Эгер де къайыл олмагъан олсанъыз, бай сизни тилинъизни кеседжек эдими?— деп тыныкъча сёйленди Гульсумбиби.

—   Тилинъни кесмез, лякин даа къоркъунчлы шей япа биле. Джан агъырысы, анълашылмаз, даа башкъа шейлер де чыкъа билир... Бу энъ эсасы. Сонъ, мен кимнинъ босагъасына барып баш эгерим? Бизнинъ вакъытымызда ач-чыплакъ, эвсиз-баркъсыз юрьген факъыр-фукъарелернинъ ады-эсабы ёкъ. Сен бу акъта тюшюндинъми? Эгер де сенннъ даа пишмеген къабакъ башынъда бир буртюк акъыл парчасы олса, вайгъара къопарып агълама, олмайджакъ! Козь яшынен башлагъан той, козь яшынен де бите экен... Онынъчюн, къуван! Къуванып-къуванып азырлыкъ коре бер!

—   Я агъламайып не япайым? Козьлерим акъып тюшкейди де, баре бир шей корьмегейдим!— деп окюрип йиберди Гульсумбиби.— Онынъ зенгинлиги батсын! Байнынъ огъуллары, келинлери, къызлары Гульнаргъа яшайыш бермезлер. Мен оларнынъ адетлерини пек яхты билем. Онынъчюн де, олар сонъки учь-дёрт кунъ ичинде денъиштилер. Дерсинъ, эписининъ тилинден зеэр тамлай. Энди мен бунынъ ничюн экенини анъладым. Мына олар биринджи вакъыттан башлап бизни насыл къаршылап алалар!...— деп, Гульсумбиби антерининъ этегине козь яшларыны сильди.— Сиз эрте къуванасынъыз. Къашыкъ ашны чий олгъанда саясыз. Догъру, олар зенгинлер, пек зенгинлер. Лякин олар Гульнаргъа раатлыкъ бермезлер. Байнынъ сарайы онынъ ичюн зиндан олур. Бизим къызымыз ичюн бир келишкен адам тапылмаз эдими? Мына, Ёлчы йигит къаягъа къаршы юмругъыны урса — къая чиль-парча, тоз олып  кетер. Бойле сою меним къызыма ачлыкъ чектирмез эди. Эм, Гульнарда, онъа яхшы бакъа. Буны сизден яшырмагъа не бар...

Ярмат еринден секирип турды, кольмегининъ якъасына япышты, «тевбе!»—деп ачувнен къычырып, софа бою чапкъалады. Сонъ, кене де апайынынъ устюне къычырып башлады:

—   Бош шейни айта берме! Елчы ким олгъан! Адип бир ыргъат. Даа бир ыргъатнынъ яхшы омюр коргенини, адамлар сырасына чыкъкъаныны корьмедим! Анъкъав! Къойгъа «ма-а-а» де, о биле анълар, лякин санъа анълатмакънынъ чареси ёкъ. Сеннен лакъырды этмек, сёзлерни авагъа атмакъ демек! Окюрме, токъта!..— Ярмат азбар къапугъа тараф бир къач адым атты, сонъ, къайтты ве бир аз юмшакъча сёйледи: «Вакъытындан эвель къомшулар арасында айтып юрьме. Мен Алимхан-атагъа энди сёз бердим. Бабанынъ сёзю — бу нышан демек. Гульнар динълер, сен онъа айтып анълат. Бу энди сенинъ япаджакъ ишинъ. Къызымыз анълагъан, акъыллы бала, олмайджакъ ерде шамата котермез.

Янъгъыз къалгъан сонъ, Гульсумбиби байны ве акъайыны къаргъады, озюнинъ огъурсуз такъдирине океленди ве бутюн кучюнен алладан ярдым истеди. Я бичаре ана даа не япа биле? Эр шейден къоркъунчлы, агъыр, юрекни тешкен, зеэрлеген шей—Гульнарнен корюшюв, онъа озь тувгъан бабасынынъ япкъан джанаварлыгъыны бильдирюв эди. О, ана, бирден-бир севимли къызына, бойле хайырсыз хаберни айтаджакъ, оны оплайджакъ, оны насиатлайджакъ ве бу чокътан берли бекленильген бахт эди, деп сёйлейджек. Бу мумкюнми!?

Гульнар тап акъшам олгъанда кельди. О, болдургъан ве гонъюльсиз киби корюльди. Гульсумбиби лафыны ярынгъа къалдырмагъа истеседе, лякин къызнынъ озю онынъ юрегини ачмасына меджбур олды. Даа фереджесини чыкъарып етиштирмезден, айретте къалып:

—   Анай, сиз агълайсызмы? Не олды, бабамнен къавгъа эттинъизми?— деп сорады.

—   Бабанъ, олмайджакъ, меним джанымны агъырттырды,— деди о, озюни гюзельдже тутаджакъ олып.— Фередженъни чыкъар, меним яныма кель, отур. Мен санъа озюмнинъ яныгъымны, дердимни айтайым... 
Гульнар фереджесини чуйге асты, анасынынъ янына барып отурды ве козьлерини онъа тикти.

—   Балам, бугунден итибарен, байнынъ эвине барма. Бабанъ эмир этти...— деди анасы Гульнаргъа.

—   Эписи бумы? Ах, мен о эвни асыл кореджегим биле кельмей! Лякин бу мумкюнми? Ишлери чокъ. Озьлери чагъыралар.— Бир аз токътап, Гульнар, даа сонъ, девам этти:—Ана, сиз эслейсизми, сонъ вакъытларда, байнынъ эвинде, меним устюмден кулип, чешит шейлер айтып башладылар. Мен якъынлашкъанда, лафны кеселер, Нуриниса исе, йылан киби, шимди зеэринен якъаджакъ киби. Бугунь эвге къайтты, яхшы олды. Асыл ачувымдан патлайджагъым, ана. Я бабам манъа не ичюн анда бармасын, дей?

Гульсумбиби, бабасына энди зияде агъыр олгъаныны факъырлыкътан-ёкъсузлукътан къуртулывыны ялынъыз Гульнарнынъ акъайгъа чыкъывунда олгъаныны бильдирди:

—   Сиз не демек истейсиз, ана? Ачыкътан-ачыкъ айтынъыз!— деп эеджанланды къыз.

—   Балам, эгер сен бахтсыз ве мутебер ананънынъ сыздагъан ярасына туз сепмейджек олсанъ, онынъ юрегининъ къанлар ичинде богъулгъаныны истемесенъ, бабанъ кетирген янъы хаберни санъа айтырым.
Гульсумбиби къызына самимий, яш толу козьлеринен бакъты.

— Ана, сёйленъиз чабик, не олды? Ничюн къалтырайсыз?— деп Гульнар козьлерини ялтыратып анасына якъынлашты.

Ана козь яшларыны токътаталмады. Окюрип агълай-агълай, ынъранып, къызына, бабасы кетирген дешет хаберни айтты. Гульнар эсини джойып, башыны анасынынъ тизине ташлады. Чокъ вакъыт къыбырдамай ятты. Сонъ, бирден, башыны котермей, бутюн къуветинен, джан аляметинен къычырды:

— Аначыгъым, аллахтан олюм истенъ, манъа!.. Олюм, чабик!..— деди ве кене эсини джойып, серилип къалды.

### 2

Шакир-атанынъ огълу джигер хасталыгъындан ольди.
Келини балаларыны ташлап, акъайгъа чыкъты. Бойле яныкътан сонъ, къарт даа зияде чёкти, бели букленди, козьлери даа да зайыфлашты. Оксюз торунларыны агъыр, такъаттан тюшкен чыдамлы эмегинен бакъалмагъан бу къарт, озю ве торунлары ичюн бир эски эвни ве зенаат хаиесини къалдырып, къалгъан бутюн эв-баркъыны, азбарыны сатмагъа меджбур олгъан эди. Бу да онынъ яралы юрегини даа зияде ашай, йыкъа эди. Бу къаарь-къасвет ве яныкъ устюне, къартнынъ башына, кене де, бир агъыр ал даа тюшти: насылдыр бир аякъкъапчы онынъ шегиртини алдатып, озюне алды. О, бир озю къалды. Бунъа бакъмадан, Шакир-ата олгъан кучюни ишке бере эди.

Эр кунь танъ къаранлыгъында ишке башлап, акъшам намазына къадар ич бир якъкъа къыбырдамай ишлеген Шакир-ата, бугунь ишханеден уйледен эвель чыкъты. О, дувалгъа таяна-таяна, элиндеки таягъыны авуштыра берип, эр адым аткъан сайын, энди чокътан айтып алышкъан «эй, аллам» ны айта берип, къары ирип сувгъа, балчыкъкъа богъулгъан аралыкътан чыкъты. Къаратайнынъ демирджи дюканы янында, ёл агъызында токъталды. Таягъына таянып, орталыкъкъа бакъынды, демирджи дюкянында ят адамлар олмагъаныны корьген сонъ, дюкянгъа таба айланды, топракътан ясалгъан тамбур устюне отурды, нефеси-нефесине кельген сонъ, яваштан сёйленип башлады:
—   Такъдир — кесерткиге ошай,— деди Шакир ата. — Бакъ, меним чырагъым, орталыкъ насыл денъишип тура! Бирисининъ къолу узун, о узанып коктен йылдыз ала, дигери исе, къолунен озь джебине киралмай, къолу къыскъа... Дюнья айланып Шах-Машрабгъа теменна бергенде, о онынъ аркъасына тепменен ургъан. Эм яхты япкъан. Дюнья къанджыкъ. Онъа бу пек ляйыкъ...

— Баба, даа не олды?— деп раатсызланып сорады Къаратай. О, айтыладжакъ шей догъру-догърудан, къыскъадан айтылса, севе эди.— Келининъиз балаларыны сизге ташлап-кетип, акъайгъа чыкътымы? Ишиттим. Не япарсынъ? Бизим заманымызда тюшюнджеден эр кеснинъ башы шишти. Акъ падишах, анълашыла, эр кесни гъаип этеждек. Баткъайды о дженк! Ачлыкъ, паалылыкъ...

Шакир-ата отургъан еринде ачувнен таягъыны ерге урдуда:

—   Мен онъа багъчалар акъкъында, о манъа дагълар акъкъында. Мен шекер дейим, о шап... Тахирджан тонракъкъа кирген сонъ, мен келин акъкъында тюшюниримми! Дженк, дейсинъ? Тахт да тургъан Николай сенинъ, меним кибилернинъ къайгъысыны чекеджекми?— деп Шакир-ата умюдсизликнен къолуны котерди.— Эй, Давут азретлерининъ эшкъына сен бу корюгинъни, джан-джунынъны бир аз токътат!..

—   Сизнинъ истегенинъизни ерине кетирмеге баш устюнде азырым!— деди де, Къаратай чюкючини ташлады, корюгининъ сапуны йиберди, къарткъа юзюни чевирди.

—   Мирзакаримбай эвлене эмиш, хаберинъ бармы, гъафлет инсан?— деди къарт яваштан.

—   Я манъа ондан не?— деди Къаратай багъырып.

—   Ашыкъма, сонъуна къадар айтайым. Кимге десе, Ярматнынъ къызына!— деп Шакир-ата дерди туткъан адам киби башыны къакъытты. Къаратайнынъ бирден чырайы агъарды, тюшюнджеге далды.

— Меним Ёлчы ичюн юрегим агъыра,— деди къарт. — О, бу къызны севе. Бу санъа беллими?

Къаратай башыны «эбет» деген киби саллады. Сонъ, энъсесини къашый-къашый къарттан:

—   Догърумы? Ким айтты?— деп сорады.

—   Сен билесинъ де я, меним къартийим, базы вакъытларда хаста бакъа. Не япайыкъ, факъырлыкъ-фукъарелик белясы. Тюневин байнынъ торунчыгъыны бакъмагъа баргъан. Анда ишиткен. Байларнынъ тиллери тикиш тикиджининъ макъасындан да кескин ола. Ярматны къандыргъанлар. О, къайыл олгъан. Ана-мына дегенджек, никя да къыярлар. Пахыл киби Ёлчы да ёкъ. Не вакъыт келир экен! Кельсе де не япа билир? Яш бала. Фукъаре...

—   Не де намуссыз, не де копек экен!— деп Къаратай сёгюнип, байны сокъуп-чыкъармагъан ери къалмады.— Чиркеф къаргъа! Чечекке, даа ачмагъан чечекке узангъан! Эписини пара япа. Делирди, намус, видждан не олгъаныны унутты! Шимдичик базардан, бурнуны котере берип, кечип-кетти бу ерден. Хынзырнынъ башыны чёкючнен уруп яраджакъсынъ...

—   Балабан савап олур эди, амма, чареси ёкъ!— деп, таягъына таянып-тирелип турды ве:

—   Ёлчы койден къайтып кельсе, биз онъа бир акъыл огрете билирмизми, бильмемизми?..— деп   сёйленди къарт.— Сен бир тюшюнип бакъчы...  

—   Я барып да, Ёлчы кельгенге къадар олар ишни битирселер?— деп раатсызланды Къаратай.

—   Тюшюнип бакъ, Къаратай, Ёлчыгъа ярдым эт. Бир озюни къалдырма. Яныкътан букленмесин, йигит. Башыны асмаса, яхшы олур.

Шакир-ата терен нефес алды, «ах» чекти, козьлеринде козь яшлары корюльди...— Эйгиди арсыз, бедбахт дюнья! Къаратай, сенде бир тотлы капик тапылмазмы? Насым ёкъ. Сабадан берли ичмедим...

Къаратай башыны саллап, «ёкъ» деди. Лякин, озь бабасы киби севген шу гъарип къарткъа бир капик биле тапып бералмагъанына, озь-озюне джаны агъырды, аман озь къутучыгъы ичиндеки насны бир кягъытчыкъ ичине тёкти, сарып къарткъа берди. Шакир-ата бунъа даа алла бинъ кере разы олсын айтып, дуа этти. Сонъ, таягъына таяна-таяна, аякъларыны зар-зоруна сюйреп, демирджи дюкянындан чыкъты.

Ондан сонъ Къаратайда ишханеде чокъ отурмады. Байгъа къаршы олгъан ачуву, досту Ёлчынынъ ве къызнынъ такъдирлери, оны пек раатсызлады. О, чалышып оламады. Энъ керек ишлерни чабикликнен япып, ишханеден чыкъты, тыш тарафтан къапыны къапатты, онынъ къаршысына недир бир шей таяндырып, чыкъып кетти.

### 3

Гульнар учь кунь джеэннем азабында чекишти. Анасындан бу хаберни ишиткенден берли, онынъ агъламагъан бир куни биле ёкъ эди. Чырайы къачты. Янды-якъылды. Эгер де къыз башкъасыны севмеген олса, эгер де бу ал эвельден, апансыздан парчалангъан булутнынъ бир кесечиги киби, бир ан онынъ хаялына кельген олса, шим-ди анасынынъ айткъан къара хабери оны олюм дереджесине кетирмез эди. Онъа ошагъан даа пек чокъ факъыр-фукъаре къызларынынъ башларына, хусусан дюльбер сойларынынъ башларына, кельген бойле аллар, меним башыма да алланынъ язысыдыр, олюм зарурий шей олгъаны киби, не япайым, Мирзакаримбайгъа къадын оладжагъымда зарурий шейдир дер эди. Бу афаткъа, бу дешетке деф олунмаз адиседир деп, баш эгер ве шимди онъа о къадар агъыр олмаз эди. Бабасынынъ залымлыгъына да, бельки козь юмып олыр эди. Лякин къыз бутюн къальбинен, юрегинен, бутюн гонъюль ве барлыгъынен дюльбер ве къуветли, саде ве мераметли Ёлчыны севди. Онынъчюн де къызаргъан ве чылпыкъ козлю, эчки сакъаллы, къалтыравукъ къарт онынъ хаялына кельгенде, гонълюнде, ялын киби нефрет фышкъыра эди.

Гульнар не япсын? О юрек яраларыны кимге айтсын?! Бу белянынъ астындан чыкъмакънынъ чареси ёкъ. Эвде эр шей онъа ят. Бабасы да. Атта, анасы да. Ана ве бабасынынъ изини олмадан о, азбар къапыдан биле чыкъмагъа акъкъы ёкъ эди. Кимге сыгъынсын? Анасынамы? Я козь яшларыны акъызып, оны къандырмагъа чекишкен, такъдирге баш эгмесини теклиф эткен, анасы да, я! Бабасы? Онынъ акъкъында не айтмакъ мумкюн? О, байнынъ истегини, къызы ичюн, къадыны ве озю ичюн — бутюн аилеси ичюн, буюк бахт ве энъ юксек алидженаплыкъ, деп беллей.

Ярмат сонъки куньлерде бусь-бутюн башкъа олды. Юрюшини биле денъиштирди. О, къолларыны бельбагъына кыстырып, бёдене юрюшинен кирип кельди. О, башта бойле дегиль эди. Энди байдан-киевинден эвине къайтаркен, эвде эр вакъыт къадынынен яваш, ишмарнен лакъырды этип башлады. Энди эвде, баштаки киби, серт къычырувлар ерине, муляим сёзленюв, козьлерде мераметлилик ве джыллылыкъ сезиле эди. Къолунда, сыкъ-сыкъ, бутюн омюри бою ич бир дефа корюльмеген чытырдагъан кягъыт паралар корюле эди. Къызынынъ козь яшлары оны аз раатсызлай. О, буны, акъайгъа берильген къызларнынъ эписининъ башына келип-кечкен шей, деб сая эди.

Гульсумбиби, башта, къызынен берабер агълап юрди. Сонъ, такъдирнинъ язгъанына коре, курешнинъ файдасыз олгъаныны анълап, башына кельген белянен разы олды. Ана юреги шимдиде азаплар ичинде. Лякин о, энди бутюн къуветини къызынынъ козь яшларыны токътатмакь, оны къандырмакъ, юрегининъ агъырысыны ятыштырмакъ ичюн бере. О, къызынынъ гонълюни алмакъ ичюн, эшанларнынъ къадынларындан ишиткен «китап» сёзлерини де айта эди. «Бу дюньяда чекишкен ве эзильген къадынларны, къыямет къопкъанда, пейгъамберимизнинъ къызы Фатимебиби озю дженнетке алып кетеджек»— дей эди.

Гульнар бутюн вакъыт Ёлчы акъкъында тюшюне ве оны сабырсызлыкънен беклей эди. Лякин о, ёкъ. Кеткенине бир афтадан зияде олды. Эгер о кельген олса, бир шейлер этип, хабер этер эди. Лякин кимерде бир Гульнар сезеклене: «Бельки къайткъандыр, къайдан билейим? О да, меним киби, бир бичаре, бельки бир кошеде пусып ятып къалгъандыр?»— деп хаяллана эди. Ёлчы! Онынънен бир ан корюшседе, онынъ кокрегине башыны эгседе, юрегининъ насыл ургъашлны ишитсе де! Бу къапкъандан чыкьмакънынъ чаресини сорасада! Лякин о къайда? Буни насыл бильмели? Эвде онынъ аданы биле анъмакъ мумкюн дегиль. Дегиль тек бабасынынъ янында. Атта, анасынынъ янында да. Энди анасы ичюн де о, «башкъасынынъ малы» сайыла, Ёлчы исе, «башкъа бир киши».

Къыскъа къыш куню Гульнаргъа сонъсуз корюльди. Лякин акъшам да онъа бир шей кетирмеди. Пенджереден, чыплакъ тереклернинъ путакъларынынъ уджларында къонаяткъан кунешнинъ шавлеси титрегени, къомшу эвлернинъ тёпелеринде ачыкъ-сувукъ къыш авасында оджакъларнынъ бурулып кеткен мавы тюс тютюни корюле эди. Лякин къызнынъ хаялында, тек бир шей тура эди: «Ёлчы къайда? Мен буны насыл билейим?»

Беклемеден Гульнарнынъ къулагъына яваш бир пысырды ишитильди. Къыз динъленип, пысырды чыкъкъан тарафкъа бакъты. Сандал башында отургъан Гульсумбиби аджыныкълы-аджыныкълы шикяетлене эди. «Меним бахытсыз такъдирим. Къапыма карнай-сурнайларыны чалдырып, достлары ве аркъадашларынен берабер киевим келир, деп ишана эдим. Мен онынъ башына къушларнынъ къанатларындан тадж кийдирир эдим, деп тютюне эдим. Лякин булар, коресинъми, бир къарт къадынны алып кеткен киби, дёрт-беш къадын, имам, софу келип, адети узре окъулгъан шейни окъып, сонъ, меним бирден бир къызымны, тойсыз-йырсыз, оюнсыз-къуванчсыз алып кетеджеклер. Мен исе, агъызыма сув алгъан киби, агъызымны къапатып, янып-куйип къаладжагъым. Ах, алла-танъры сизни сабагъа къадар чыкъармагъайды..»

Гульнарнынъ юреги чапаланды. О, якъын кунльлерде той оладжагъыны, эркеклернинъ энди анълашкъанларыны ве бабасы анасыны тенби эткенини анълады.

Гульнар пенджереден чекильди, сонъ, оджакъ башында, янъычыкъ тынгъан анасынынъ янына, аякъларыны къатлап отурды ве онъа сыгъына берип, таянды. Дерсинъ, бунынънен о, бутюн яныгъыны анълатмакъ истей эди.

—   Ана, бабама ялварсанъ, ашыкъмасын,— деп ялварды Гульнар.— Бирден-бир къызынынъ истегине де къулакъ ассын. Фукъареликте олсада, сизнен, бир къач вакъыт даа яшайым. Айрылмакъ истемейим. Башта, бу арангъа ошагъан эвчигимизни севмей эдим... лякин шимди... Шимди бу арангъа ошагъан эски эвчигимиз манъа байларнынъ сарайларындан бинъ кере яхшы корюле!..

—   Ах, меним балам, бабанъ меним сёзлериме текаран да олса, къулакъ асса!... Келе, кельген сайын янъы-янъы хаберлер кетире: элли башы ойле айткъан, элли башы бойле айткъан... Рабби яраббим... Ольгейдим де, къуртулгъайдым!— Гульсумбиби тынды, къызына бакъты, терен нефес алды:— Бакъ кузгюге. Учь кунь ичинде хаста яткъан киби денъиштинъ. Озь-озюнъи ошама, балам. Бойле бахтсызлыкъ тек сенинъ башынъда дегиль. Бирилери яшларгъа чыкъалар, дигерлери... башкъаларына. Алла, анълашыла, сенинъ йылдызынъы онъа догьурткъан. Не япаджакъсынъ, чаремиз ёкъ...

—   Йылдызым ольгейди, анам. Янмаздан эвель, сёнди о. Башыма афат олып тюшти... Ана, сиз мени, озюнъизден беш-алты кунь даа айырмасанъ... Бу меним сонъки арзум, истегим...— деди Гульнар.

Ана ве бала чокъ агъладылар. Оджакътаки атеш, яваш-яваш, кульнен къапланмакъта эди.

## XII

### 1

Вакъыт, акъшам эзанына якъын эди. Къаратай къадынынынъ къойып берген шинъген маш шорбасыны ашагъаy сонъ, сандал устюнде тыныкъ-тыныкъ янгъан чыракънынъ ярыгъына бакъып, бир шей айтмай, отура эди. Онынъ яры ач-чыплакъ балалары, эски кийиз устюнде, бири-бирлерининъ аркъаларына минип ойнай, орталыкъны тоз-думангъа богъа, сес-шамата чыкъара эдилер. Лякин о, бир шей ишитмей, бир шей корьмей эди.

Къызгъын табиатлы демирджининъ юреги шу куньлерде эр саат янъы бир ой, янъы бир фикирнен яшай эди. Бутюн тюшюнджеси, досту Ёлчыгъа ярдым япмакънынъ чаресини къыдырмакъ эди.

Мирзакаримбайнынъ эвинде нелер олып кечкениниъ эписини, Шакир-атанынъ къадыны Къумру айдан ишитип биле. Эр шейге къулакъ асмагъа бильген, лафазан Шакир-атанынъ къартийи, бир маначыкълар тапып, Мирзакаримбайнынъ эвине сокъула, байнынъ эвинде ишиткен шейлерини акъайына айта, акъайы исе, Къаратайгъа етиштире эди. Лякин, бунъа бакъмадан, олар, тойнынъ не вакъыт оладжагъыны анълап оламай эдилер. Адет олгьаны киби, бойле шейлер эр вакъыт гизли-сырлы япылгъанындан, Къаратай чокъ раатсызлана эди. О, эгер де бу афта той оладжакъ киби олса, къадыныны Гульнаргъа ёллап, оны бир ёллар тапып, эвде алып, я койге, Ёлчыгъа йибермекни, я да башкъа бир ерге гизлемекни ойлангъан эди. Лякин сонъ, онда ышанчсызлыкъ догъду оны танымагъан-бильмеген адамнынъ сёзюне Гульнар инанырмы? Онынъчюн о, бу иштен ред этти ве башкъа къараргъа кельди. Саба эрте койге кетмек, Ёлчыны чабик кетирмек ве берабер арекет этмек.

Къаратайнынъ къадыны эвни джыйыштырып-сипирген арада, азбар къапу къакъылды. Къаратайнынъ къадыны акъайына:

— Азбар къапу къакъыла, чыкъып бакъсанъ, — деди. Къаратай чыкъты. Азбар къапучыгъы янында Ёлчы турмакъта. Оны азбарда ташлап, озю эвге ашыкъты. Къадынына софа да отурмасыны теклиф эттип, балаларны ызгъыштырды, сонъ, мусафирни чагъырды.
Ёлчы онъа бакъып къалгъан ялтыравукъ козлю балачыкъларнынъ янындан кечип, сандал башында отурды. Беш яшындаки Тургъунбай Ёлчынынъ кенъ ве къуветли омузларына бакъып:

—   Сиз такъатлисизми, бабаммы?—  деп сорады ве утанып, сандалнынъ ёргъаны тюбюне башыны сокъты.

—   Бабанъ такъатлы, торуным,—  деди Ёлчы, баланынъ башыны сыйпап.

Къаратай, койде не бар, не ёкъыны, къардашларыны сорады. Сандал тюбюнден чайникни чыкъарды, дастархан ачты, устюне арпа питеси къойды. Ёлчы, озюнен берабер къыз къардашыны кетиргенини, шимди оны байнынъ эвине ташлагъаныны, озю нее, оны корьмеге кельгенини сёйледи.

Къаратай чокъ вакъыт озюни тутты, олгъан вакъианы айтып да, йигитни эеджанландырмакъ истемеди. Лякин олгъан шейни гизлемек, мумкюн дегиль эди... «Айтмамакъ,— тюшюнди о, Ёлчы бильмейип, ярын бир ерге чыкъып кете биле, сонъ даа да ярамай...»

Къаратай буюк огълуны анасынынъ янына йиберди. Кичкенелери, энди сандал башында юкълап къалгъан эдилер. Тек бириси, узун кирпиклерини ойната берип, къара козьлерини къаплагъан юкъуны къувмагъа тырышыр эди.

—   Ёлчы, меним къыйметлим,— деп башлады демирджи,— сени беклеп-беклеп узюльдим, талдым. Ярын, сабадан санъа, койге кетмеге азырлангъан эдим. Яхшыки, озюнъ етип кельдинъ ве бугунь бизге кирдинъ...

—   Он кунь ичинде тап о къадар сагъындынъызмы? Ёкъса даа башкъа шейми?.. деп кулюмсиреди Ёлчы.

—   Сагъындым... ве сонъ...— Къаратай чекильди, юмругъынен сандалгъа таянды, достуна таба эгильди.— Мында бир ярамай иш чыкъып къалды. Санъа тие. Лякин... Сен демир киби къависинъ. ...Чыдарсынъ. Акъикъий йигит, яшын-йылдырым урса биле, аякъ устюнде къалгъан сойыдыр.

—   Не олды?— деди джиддийликнен, раатсызлыкънен Ёлчы.

Къаратай бир шей айтмады, башындан тахиесини чыкъарды, сандал устюне атты ве артыкъ созмагъа меджалы къалмагъанындан, сёйлемеге башлады:

—   Сен Гульнарны севесинъ, эльбет, догърумы? О да сени. Мсселя, Тахир ве Зухра киби... Лякин къырмызы ве беяз гуль арасында тегенек осюп чыкъкъангъа ошай.., Озюнъ бир тюшюнип-ойланып бакъ. Анъларсынъ...

Демирджи сандал устюне абынды, сонъ, козь къыйыгъынен йигитке бакъты. Ёлчы бойле бакъкъанда озюню джоймагъангъа ошаса да, пиала туткъан къолу къалтырай эди. О, башыны котермей яваштан сорады:

—   Ким о? Сёйле...

—   Бай, сенииъ дайынъ, эвленмеге истей!— деп Къаратай даяналмай, ачувнен сёгюнди.

Ёлчы даа зияде букленди. Пиаланы къойды. Къашларынынъ арасында къан дамарлары къабарды. Козьлери сыярды.

—   Зулум, хорлав бу къараргъа бара экен даа, Къаратай ака! Бундан да бетерини тюшюнип тапмакъ мумкюи дегиль!— Йигит ачувындан бутюн кевдесинен къалтырады.— Мен Гульнарны севгенимни биле эди де!— деп ынъранды.

—   Биле эдими?— деп Къаратай Ёлчынынъ сёзюни кести.

—   Биле эди,— деди Ёлчы. — Бу яз памукъны корьмек ичюн бай тарлагъа чыкъкъан эди. Мен онъа бутюн памукъ ерлерини косьтердим. Берекет буюк олгъаныны корьди. Эр бир тюпте къозакълар япырылып къалгъанлар. Пек мемнун къалды. Бутюн вакъыт меним омузумны таптап, макътады. Бутюн тарлаларны бакъып чыкъкъан сонъ, бизлернен — ыргъатлар ве хызметкярларнен отурып чай ичти. Чешит тюрлю икяелернен эр кесни кульдирди. О, тильки киби айнеджи. Керек олгъанда ыргъатларнен шакъа этмеге де биле. Меним устюмде де шакъа этмеге башлады. «Ёлчы, деди о, сенинъ этрафынъда чокъ къазах чалыша. Сен оларгъа алыштынъ. Бирде-бир къазах къызыны сайла, эм чалышырсынъ, эм де йырыны динълерсинъ».

Мен исе:

—   Озюмнинъ севгеним бар, даа башкъаларына козь атмакъ не керек?—деп джевап бермеде, Ярматкъа козь къыпам. О, бир кереден анълады. «Ойле десе, торун!» — деди ве кульди. Сонъ, бир кере даа кузьде, багъчада бизни Гульнарнен лакъырды эткенимизни корьген эди...— Ёлчы юмругъуны тизине урды.— Биле эди, копек! Бойле ашалыкъны ондан тюшюмдеде беклемеген эдим. Онынъ башыны сувурып атмакъ аз!..

—   Намуссыз, видждансыз!— деди Къаратай.— Асыл да, эписи байлар шайлар. Темиз къальбли, догъру адам ич бир вакъыт бай олмаз.

—   Намус, видждан... Пара — мына оларнынъ намуслары! Виджданлары да, къуветлери де!

Ёлчы чабикликнен еринден турды. Къаратай онынъ элинден тутты:

—   Токъта, не къараргъа кельдинъ?

Йигит токъталды, достуна тараф чеврильди. Бакъышы джылынды.

—   Гульнар не япа экен?.. Елчынынъ сесинде азгъана сакъынув алямети сезильди.— Мен онъа шекленмейим, лякии... ким биле. Бельки анасынен бабасы зорнен къандыргъандырлар, бельки къайыл олгъандыр...

—   Догъру,— деп разы олды демирджи.

Ёлчы терен, агъыр нефес алды.

—   Лякин онынънен насыл корюшмели?

—   Бу иш...— деди Къаратай, тюшюнип.— Сен билесинъми... сен, шимди барып ят. Юкъла. Ёлдан кельдинъ, болдургъандырсынъ, эм энди, вакъытта кеч олды. Ярын исе, Ярматнынъ эвине къардашынъны ёлла. Къыз, эгер де сени севсе, сенинъ къардашынъа да яхшы бакъмакъ керек. О вакъыт анълашырсыз, къаранлыкъча бир гедже, гизлиден бир ерге ёнелерсиз. Ойле олмаса, къолунъны салларсынъ ве, весселям!

Ёлчы ич бир шей айтмады. О, сандалгъа эгильди, пиала ичинде къалгъан сувукъ чайны алып ичти ве къапугъа тараф догърулды

— Сен ашыкъма, чалыкъланма. Эр шейни ойле яп, кимсе дуймасын,— деп акъыл огретти Къаратай, Ёлчыны азбардан озгъарып чыкъкъанда.— Эгер де ярдым керек олса, айтырсынъ...

Гедженинъ къаранлыгъындан йылдызлар даа зияде ярыкъ яна эдилер. Чевре-этраф — тынчлыкъ. Тек, аякълар астында, парланыкъ джам парчалары киби, ёлнынъ бузлагъан чамур парчачыкълары гъычырдай эдилер. Бир озю, геджелейин, кетеркен, башына тюшкен белянынъ агъырлыгъыны даа зияде анълады. Онъа ойле кельди ки, юрегинде онынъ киби, бинълернен, эмекдарларнынъ, алдатылгъан мазлумларнынъ, хорлагъан, ач ве чыплакъ ана-бабаларынынъ, агъа къардашларынынъ яныгъы ве ынджынувлары къайнай эди. Йигитнинъ гонълюни ачув ве питикъам арзусы къаплады: инсафкъа-адалетке, акъикъаткъа, намус ве эдебке ят олгьан бу омюрни, бутюн бу адетлерни, заманны аякъларынен таптамакъ, йыкъмакъ, якъмакъ истеди.

Вакъыт, энди яры геджеге якъын эди. Ёлчы байнынъ азбарына кетмеге истеди. Мирзакаримбайнынъ эви онъа энди зиндандан да бетер корюле эди. Онынъ яшагъан дым ве сувукъ эди. Кирленген, чуллангъан ёргъан ве тёшелери, куеден корюльмеген эски чайник, ашалгъан лезетсиз ювундыкъ — ыргъат омюрининъ бутюн зорлыкълары, бутюн чекильген аизарлар ялынъыз Гульнарнынъ хатыры ичюн — онъа къавушмакъ, бахт умюди ичюн эди... Я шимди? 

Ёлчы джами янына кельгенде, онынъ янындаки къалдырымгъа чёкти. Ялын-атеш ичинде къалгъан башыны, эки къолунен тутып-сыкъып, тюшюнджелер ичинде къалды. Сонъ, апансыздан секирип турды ве Гульнарларнынъ эвлерине таба ёнельди. О, козь яшларыны тёкип чекишкен, юкъусуз геджелер кечирген севгили къызынынъ эвини корьмеге, онынъ диварларыны опьмеге исте ди.

О даа он адым биле атып етиштиргени биле ёкъ эди, къаранлыкътан:— Ким бу?— деген кескин, эеджанлы сес ишитильди.

Елчы апансыздан чыкъкъан бу сестен сескенди ве токъталды:

—   Бу меним,— деди Ёлчы.

Ярмат онъа якъын кельди.

—   Ёлчы?— деп шашты Ярмат. Сонъ, шубеленип этрафкъа бакъты.

—   Не вакъыт кельдинъ?

—   Бугунь акъшам. Неге бу къадар эеджанлысыз? Не олды?

—   Вакъытсыз юресинъ...— деп къаба сёйленди, Ярмат. Сонъ, кене де этрафкъа козъ этти.

Ёлчы, Гульнарнынъ бабасы, Ярматнынъ сувукъ къолуна япышты.

—   Ярмат ака, не олды? Менден не гизлейсиз?

—   Эсимни джойгъангъа ошайым. Алла къаргъаса керек! Ёлчы, сен мында ялынъызсынъмы, ёкъса даа бир кимселер бармы? Мында не япасынъ?

Ёлчы не япаджагъыны-айтаджагъыны бильмей, Ярматны къучакълады ве эеджаннен сорады:

—   Сиз не ичюн бойле къалтырайсыз? Белягъа огърадынъызмы?  Тез айтынъыз!
Ярмат богъулды ве козь яшлары арасындан айтып йиберди:

—   Къызым джойылды.

—   Не вакъыт? Насыл?

—   Мен Салимбайваччаны... эх, ёкъ, Хакимбайваччаны вокзалгъа алып кеттим. Фергъанагъа озьгардым. Бир саатен сонъ, эвге кельдим. Эвде — ич ким ёкъ. Къапу, артынаджек ачыкъ... Бирраз вакъыт кечкен сонъ, Гульсумбиби кельди. О, байнынъ эвинде эди. «Къызым къайда?» деп сорайым.—«Эвде эди, къайда оладжакъ!» дей о. Эр ерни къыдырып чыкътыкъ — ёкъ. Бойле къаранлыкъ геджеде къайда кете биле? Ёлчы, догърусыны айт, сен... бильмейсинъми?

— Бу не ашалыкъ, не къадар ашалыкъ!— деп къычырды Ёлчы ве бирден башыны асты, джамининъ демир азбарына таянды, таш киби къатып къалды.

Ярмат онынъ элинден чекти ве къарыкъ сеснен сёйледи:

— Корем, сен къабаатлы дегильсинъ... Лякин, ялварам, ич кимсеге бир сёз айтма!..— Тайып-йыкъылып къарт къаранлыкъ ичине атылды, айланмада гъаип олып кетти.

Гульнарнынъ гъаип олувы, Ёлчыны яшын ургъандай урды. О, бу ерде къыбырдамай чокъ вакъыт отурды. Ялынъыз, гедже къаравулысынынъ, тамам къулагъы тюбюнде шатырдаткъан-шатырдавыгъынынъ сеси оны сескендирди. О, къаравулнынъ янындан бирден чекильди ве ёл бою кете берди.

Ярматнынъ азбар къапусы япыкъ эди. Азбарда, дерсинъ ич кимсе ёкъ, сес-солукъ чыкъмай, чым-чырт. Бу, Ёлчыны даа зияде эеджанландырды. О, Гульнарнынъ тувгъанларыны аджыды. Чешит тюрлю лафлардан себеп, олар бу яныкъны гизлемеге борджлу эдилер. О, агъыр нефес алды, Гульнар акъкъында даа терен тюшюнджелерге далды ве къайда кеткенини бильмей, кете берди.

Хаялына кельген бинъ бир тюшюнджелерден эки шей Ёлчыны пек раатсызландырды. «Менден чокъ вакъыткъа къадар ич бир хабер ёкъ эди»,— деп озь-озюнен лакъырды этти Ёлчы.— Къыз корюшювден умюдини кесип, къарт байнынъ къолуна тюшмектен, олюмни хайырлы сайды. Къаранлыкъ геджеде бир ерде, я озюни асып-богъуп ольдюре биле, яда, бир ерге ата биле...» Ёлчынынъ тенинде къырмыскъалар чимирдештилер. Козьлери огюнде, къаранлыкъ ичинден бири-биринден къоркъунчлы корюнишлер пейда олмакъта эди. «Я, бельким алып къачтылар? Я буны ким япа биле? Не ичюн?» «Алып къачтылар», деген шей акълына кельгенде, ким олгъанларыны аз да олса дуйса! О вакъыт, оларнынъ юзлернен коллары олса биле, оларнен исаплашыр эди!

Бойле агъыр тюшюндже ве яныкъларнен о бир къач мааллени айланды. Эр шейге мукъайтлыкънен бакъты, чыкъкъан эр бир сесни динъледи...

Сувукъ даа да зияделешти. Сувукътан кевдеси сыкъылды. Сувукътан таш киби къаткъан чызмаларынынъ ичинде аякълары бузлады. Лякин, Ёлчы, бир шей дуймай эди. О, къаранлыкъ сокъакъларда юрмекни девам этти.

Шеэр устюнде айнынъ бакъыр парчасы котерильди. Ёлчы Анхорнынъ ялысына чыкъты. Сув тыныкъ ве сырлы толкъунлана, ялыгъа уруна, айнынъ нурларындан ялтырай. Ялы кенарында, чыплакъ тереклернинъ пытакъларыны ель саллай. Ёлчы сакин, тыныкъ, гизли-сырлы акъкъан озеньге чокъ бакъып отурды. Сонъ, бирден къоркъунчнен тюшюнди. «Эвден оны ким алып къача биле? О озюни сувгъа атса керек. Анхор олардан узакъ дегиль. Елчы эр кунь атларны сувармагъа мында алып келе эди. Шимди, Анхор да онъа титис ве къоркъунчлы кельди.

Озь-озюнен лакъырды эте берип, делирген адам киби, о Анхор бою даа чокъ юрди. Ялынъыз саба хоразларнынъ сеслери чыкъмагъа башлагъан, якъын джамилерде эзан сесини ишиткен сонъ, демирджининъ эвине къайтты.
Ярмат элли башынынъ эвине кельди, къоллары агъыргъангъа къадар азбар къапуны къакъты. Вакъыт кеч эди. Эр кес юкълай эди. Бузлагъан чамур парчалары ичинден таш тапты ве къапуны даа зияде къакъмагъа башлады. Ниает, къапунынъ аралыгъындан ярыкъ корюльди. Ярмат бир енгиль нефес алды, терлеген манълайыны сильди. Къапу артындан элли башынынъ юкъулу, сомурдангъан: — Ким о анда?— деген сеси ишитильди.

Ярмат сесини чыкъаргъанынен, зынджыр такъырдады, къапунынъ бир тарафы ачылды. Ярмат, тар кечитке сокъулды. Бир къолунен устюндеки агъыр тонунынъ этеклерини, экинджи къолунен тютюген идарени тутып, ярыкълатып, даа юкъусы ачылмагъан козьлеринен, элли башы Ярматкъа бакъты, сомурданды:
—   Яры гедже, бу насыл шамата?

Ярмат афу истер киби, чамурлу къолларыны кокюсине къачлап, сёйледи:

—   Меним башыма бахтсызлыкъ авдарылды, Алим-ака! Къызым джойылды. Къайда гъаип олды, бильмейим...

—   А-а!..— Алимханнынъ юкъулы козьлери патлайджакъ киби ачылдылар.— Сёйле, о насыл ола да, джойыла!

Ярмат сырасынен айтмаса да, эр алда, не олып кечкенини анълатты. Элли башы Ярматнынъ айткъаныны динълеп, бутюн дикъкъатыны бир нокътагъа догърултты ве пек разысызлыкънен бурныны чеке берди. Ярмат айтып битирген сонъ, чыракъны онъа туттырды, сонъ, тонына яхшыджа сарынды, пармакъларындаки юзюклерни тюзетти ве соравны девам эттирди:

—   Сенинъ къызынъ къайыл дегиль эдими? Агъладымы?

—   Агълады. Бутюн къызлар тойдан эвель агълайлар. Бу тап Фатимебибиден къалгъан адет...

—   Чешит тюрлю анъларлар,— деди ачувнен элли башы.

Ярмат, къабаатлым деген киби, башыны саллады.

—   Яхшы. Сен кимден коресинъ?

Ярмат не айтаджагъыны бильмей, шашмалап къалды.

— Къызынъны я бир кимсе алып кетти, я да озю, бир кимсенен, эвельден анълашып, къачып кетти. Сен, кене де олса, кимден шекленесинъ?

—   Ким биле...— деди, не айтаджагъыны бильмеген Ярмат,— Мен, башта, Ёлчы дегильми экен, деген эдим. Акълынъыздамы, байнынъ ыргъаты? О, койге кеткен эди, бугунь кельди.... Мына бойле, бир кереден, бир шей айтмакъ агъыр. Сонъундан утанмайыкъ...

— Ничюн агъыр?— деп къычырды элли башы.— О япмагъаныны сен къайдан билесинъ? Яхшы, о, ёкъ эди. Бугунь кельди... Бугуньде бу ал олды. Сен онъа шимдилик бир шей айтма.. Артындан бакъ...

— Мен бир факъыр адамым, не япайым, огретинъ бир шей,— деп, чамурлу къолунен козьлерининъ яшыны сильди.— Бирден бир къызым! Меним козьлерим! Меним юрегим!.. — деп, къарт кене агълап йиберди.

— Агъламакъ ве такъмакъламакънынъ кереги ёкъ. Бу сырынъны кимсеге айтма. Шимдилик юрегинъде сакъла. Бир къач кунь кечкен сонъ, сагъмы, ёкъса олюми, белли олур. Мен де къолларымны къавуштырып отурмам. Лякин лаф чыкъмасын. Къадынынъа да айт, тилини тишлесин. Байларгъа да—бир сёз! Бир шей уйдыр. Сорасалар, достуна-танышына кезмеге кетти, де. Ишиттинъми? Лякин кимден де шексинсенъ, ондан козюнъни алма, табанларына басып юрь. Энди, кет. Саба кирип-чыкъарсынъ...

Агъыр яныкътан букленген Ярмат, сокъакъкъа чыкъты ве яваш-яваш эвине догъру адымлады.

### 2

Сабалыкь емегинден сонъ, Тантибайвачча тильки тонуна сарынып, сокъакъкъа чыкъты. О, базар тарафкъа таба текаран адымлады, сонъ, бугунь Мирзакаримбайнынъ дюкяны ишлемегенини, джума куню олгъаныны ха-тырлап, Салимбайваччаны корейим деген фикирнен, байгъа таба айланды.

Мирзакаримбаннынъ мааллесинде, онъа къаршы, къайдандыр Алимхан элли башы келип чыкъты. Олар бири-бирлерини эвельден де яхшы бильгенлеринден, селямлаштылар. Элли, башы онынъ къулагъына нелердир пысырдады.

—   Байвачча, ялварам, сизни бир дакъкъа токътатмагъа изин беринъиз. Пек индже бир иш бар,— деди.

О, Тантининъ элине япышты ве эвине алый кетти.

Тантибайвачча юксек ве тик мердивенлерден болохонагъа котерильмеге истемеди. Ойле экен, Алимхан мукъайтлыкъны сакълап, къапуны япты ве олар, устю ве кенарлары япыкъ къаранлыкъ кечит ичинде токъталдылар.

—   Мен сизни динълейим, Алимхан ака.

Элли башы байваччанынъ омузыны тюртип, лафыны чабиклештирди:

—   Биз, сизнинъ сайгъылы къайнатанъызгъа Ярматнынъ къызыны бермек истей эдик, сиз, бельким, бундан хабердардырсынъыз?

Таити, эбет деген киби, башыны саллады.

—   Эр шей азыр эди. Эки-учь куньден той япмакъны тюшюне эдик. Лякин, тюневин къыз бирден гъаип олды. Бильмейим, коккеми котерилип-учып кетти, ергеми кирди! Эгер, бай ата буны ишитсе, джаны пек агъырыр.
— Я алла, бу насыл шей? Къыз озюнинъ эвинден гъаип олдумы? Тевбе! Ярамагъан иш, Алимхан ата.

Элли башы субетлешкен адамдан козюни алмай, девам этти:
— Мына бойле, Мирисхакъ къардашым, бу экимизнинъ арасында къалсын. Лякин сиз, манъа ярдым этмеге борджлусыз. Къыз къайда олса-олсун, оны тапмакъ керек. Сизнинъдже, насыл, бу сырнынъ анахтары кимде ола биле?

Тантибайваччанынъ чырайы денъишти, омузларыны сыкъып, козьлерини котермей, бир шей анъламагъан киби, сёйледи:

—   Мен эрен-эвлиялыммы? Мен къайдан билейим? Онынъ къайда олгъаныны бильмек кучь. Эгер онынъ бир севген адамы олгъан олса, бельки, келишикли бир вакъытта, онынънен узакъ бир шеэрге къачкъандыр. Шимдики вакъытларда, бутюн къызлар сербестлер. Эвельки тербиели ве сёз туткъан къызларны шимди къайдан аласынъ!...

Элли башы Тантибайваччанынъ омузларына кене тийди.

—   Меним базы бир шекленген шейлерим бар. Олар акъкъында ялынъыз сизге айтырым.— Алимхан тюшюнджели-тюшюнджели айтмагъа башлады.— Сиз, пек яхшы билесиз, Салимбайвачча бу ишке къаршы чыкъты. Себеби белли эди. Бай, огъулларына зенгинликии васиет этмеге ред этти. Мен онъа байнынъ бу къарарыны айткъан сонъ, о, ачувланды. «Бабам, деди о, ич бир вакъыт о къызгъа эвленалмаз». Мына корерсиз! Эр шейни тюшюнип-ташынып, сонъ, мен нетиджеге кельдим... Бельки бу, бош шексинювлердир, налет шейтан... 

Тантибайвачча къаттыетликнен бу шейге къаршы чыкъты:

— Салимбайваччадан бир къыл къадар биле шекленменъиз!— Онынъ гонълю темиз. Догъру, бабасы оларгъа васиет къалдырувны ред эткенде, о яшлыгъына барып, бир аз къычырыкълады. Лякин мен оны къандырдым, о бир тюрлю джан агъырсы къалдырмады. Байваччада ич бир шей ёкъ... Айды, мен кеттим. Лякин сиз, Алимхан ака, бутюн чарелерни къыдырынъ. Мен де ярдым этерим. Къартнынъ юрегини къырмакъ олмаз. Яхшы олып чыкъмады... Алла къолай кетирсин! 

Тантибайвачча къолларыны коксюне къойып, элли башынен сагълыкълашты ве джойылып кетти.
Къайнатасынынъ эвине барып, догъру Салимнииъ одасына кирди. Онда ялынъыз Нуриниса бар эди. О, энъиштеси ичюн сандал янына ёргъан тёшеди, сандал янына тиз чёкип отурды ве бабасынынъ эвленеджегине, агъаларынынъ исе, бир акъылгъа ятмагъан табиатлары устюнде шикяетленмеге башлады. Тантибайвачча оны мында раатсызланмамасыны тенбилеп, эвге къайтмасыны теклиф этти. Нуриниса ич бир шей ишитмеген олып, секирип турды, сандал устюнде тургъан бир томалакъ шейни алды ве ичине инелер санчыкълап башлады.

Тантибайвачча айретте къалды:

—   Бу не?

—   Бу!— Нуриниса ачувнен кульди ве ишини больмей анълатты:— Бу, Гульнарнынъ башы. Бойле де мен оны ольдюрюрим! Онынъ джаны ве башы таш киби — не къадар санчыкълайым, кене бир шей олмай. Огъланчыкъны йибердим, бар, сора, Гульнар хастамы, ёкъса, баштакиси киби сагъ-селяметми? дедим. Сиз не дерсиз? Байгъа акъайгъа чыкъкъанына къуванып, бир якъын достуна кезмеге кеткен!... Я онынъ досты-аркъадашы ким ола биле? О да ойле бир къулдыр, эбет!

—   Барсын шенъленсин! Бу яхшы,— деп мыдырданды Тантибайвачча, кулювини зар-зоруна тутып.— Нуриниса, сенинъ этненъден не файда? Биревлер бильселер... яхшы олмаз. Салим къайда? Чагъырса оны мында...

Нуриниса этне эткен шейлерни джебине сакълады, лянетлер ягъдырып, чыкъмакъ ичюн къапугъа догърулгъанда, Салимнен къаршы-къаршыгъа раст кельдилер. Энъиштесини корьген сонъ, къардашыны чабик-чабик озгъарып, къапыны япты, пенджереден азбар тарафкъа бакъты ве ялынъыз бундан сонъ, сандал янына отурды. Оны бир шейлер раатсызлагъаны бесме-белли эди.

—   Джесюрдже тутынъыз озюнъизни — деп тенбиледи оны Тантибайвачча.— Бойле ашыкъчанлыкънынъ неге кереклиги бар? Сиз озюнъизнинъ корюнишинъизнен бу сырны ачар ве озюнъизни къолгъа берирсиз. Иш яхшы башлады. Бойле де сонъуна къадар алып бармакъ керек. Бунынъ ичюн де, биринджиде, джесюрлик керек! Атта, шимдиден, сизни базы кимселер шекленелер...

Салимбайвачча ап-акъ кесильди. Дудакълары къалтырадылар. Козьлеринде къоркъунч пейда олды.

— Ким шеклене?

— Алимхан, элли башы…
Салимбайваччанынъ нефеси тыкъылды. Башыны эки къолу арасына алып, тынч турды.

—   О, ялынъыз шеклене. Къоркъманъ, Салим. Шекленмек — бу бир, лякин якъасындан шарт этип тутмакъ — бу башкъа деп, Таити Салимнинъ гонълюни алды.

Тантибайвачча Салимге Алимханнен сийрекче корюшмеге тырышмакъ кереклигини, лякин корюнюльген такъдирде, джесюр олмакъ, олып кечкен шей ичюн озюнинъ янып-якъылгъаныны косьтермек керек олгъаныны айтты.

Салимбайвачча озюни къолгъа алмагъа тырышса да, буны япалмай, де къапугъа, де пенджереге бакъып, пысырдай эди.

—   Мен бутюн меселени, мында, бу ерде, ачылыр деп къоркъкъан эдим. Лякин биз ишни хайырлы сатте башладыкъ. Къыз ялынъыз озю эди. Чевре этраф къаранлыкъю Тынчлыкъ. Сизнинъ адамлар да йигитлер экенлер. Бойле сойлары, мердивенсиз, коктен йылдыз алырлар, не сес, не шамата, мен шашып къалдым... Тевбе! Энъиште, энди энъ буюк телюке артта къалды. Мен бабамдан интикъамымны алдым. Барсын энди озю-озюне ачувлансын, къарт пушт. Бизим истегенимизни япмады, мына онъа, мен де косьтердим, джезаладым...— Салимбайвачча бираз сакинленди, бир нефес алды ве энъиштесине айланды:

—   Энъиште, энди чабикче олып онынъ сесини тындырмакъ, я да, бир ерлерге алып кетмек керек,— деди.

Тантибайвачча чокъ тюшюнди, мыйыгъыны бура берди... Сонъ, дерсинъ, озь-озюнен лакъырды эткен киби, яваштан:

—   Оны тип-тирилей кормек керек. Эгер ойле олмаса, о илле, озюни мейдангъа чыкъарыр,— деди.

—   Буны ич бир тюрлю япмакъ мумкюн дегиль!— деп сесленди Салимбайвачча.

Таити бир шей айтмай, къайнына дикъкъатнен бакътыда:

—   Салимджан, сиз билесиз — бу пек кучь. Сизинъчюн, эльбетте, мен буны япарым. Бунынънен берабер мен де сизнинъ огюнизде шарт къоймагъа борджлум...

—   Я о насыл шарт?— деп сескенди Салимбайвачча.

—   Меним шартым бойле,— деди сертче, талап эткен киби, Тантибайвачча.— Энден сонъ, бутюн вакъыт, сиз меннен бирге арекет этеджексинъиз, эгер де мен сизге бир де бир мураджаатнен кельсем, сиз манъа ред этемейджексиз... Яхшымы?— Тантибайвачча Салимге къолуны
Узатты.

Салим эр шейни анълады. Эр шей онъа белли олды. Бу дакъкъадан сонъ, о энъиштесининъ бутюн талапларыны эда этмек, хусусан, пара истегенде къайтармамакъ керек олгъаныны тюшюнип тапты. Эгер о бойле япмаса, онынъ джинаетилиги ачыладжакъ ве масхара оладжакъ. Къардан къуртуладжакъ олып, сагъанакълап ягъгъан ягъмур тюбюнде къалды. Лякин энди, башкъа ёл ёкъ, бурчанламакъ, пешман этмек кеч эди. Байвачча узатылгъан къолны тутып сыкъты, ве:

— Сиз манъа тек энъиште дегильсиз де, достум ве буюк агъамсыз,— деп йиберди.

Тантибайвачча магърур ве мемнун бир вазиет алды. Дудакълары арасына папиросыны къыстырды ве Ярмат озю шамата котермегенджек сесини чыкъармамасыны сёйледи.

О, сокъакъ бою гъает мемнун адымлай эди. Чюнки, буюк енъишке малик олдым деп, исаплады. Салимбайвачча энди онынъ къулы. Бунданда буюк енъиш ола билеми? Салим онынъ къапкъанына озю келип тюштю. Обир кунь акъшам Салимбайвачча Тантиге кельди ве бабасынынъ устюне шикяетленмеге башлады. Бабасы, дегиль оларгъа зенгинликлерини васиет этсин, атта, чешит тюрлю сёгюнчлернен сёгюнген ве башкъа тюрлю джезалайджагъыны да айткъаныны бильдирди. Тантибайвачча мусафирге шарапны тёке берди. Онынъ ачувына, саргъушлукъда къошулды. Салим бабасындан ачувыны аладжагъыны бильдирди. Бойле бир келишикли арада, Тантибайвачча, саргъуш адам киби, саргъушлукътан файдаланып, Гульнарны хырсызламакъ ве сакъламакъны теклиф этти. Энди къарарына кельген Салимбайвачча, къайлы олды. Бойлеликнен, тюневин акъшам, Тантибайваччанынъ ышанчлы эки адам ве озю, Салимбайвачча, ич бир шаматасыз, къолайлыкънен, къызны эвлеринден алып къачтылар-хырсызладылар...

«Танти бундан не джойды?»—  деп озь-озюнен лакъырды эте Тантибайвачча.— Бир шей де! Ялынъыз къазанды. Ярын, о бир кунь, мен къайнымдан он бинъ алырым... Вексельге имза этер — иш битти. Онынъ имзасы — пешин пара».

Танти озюнинъ ишининъ яхшы чыкъкъанына къуванып, сокъакъ бою кете берди.
Апансыздан, бекленильмеден, огде джарты кийингей, къамбур бир адамгъа сюрюнди. «Ярмат!?» Байваччанынь юрегининъ къайсыдыр бир кошесинде недир къыбырданды, чимчиди. Онынъ бетини кормесе де, дердини, яныгъыны, чеккен анзарыны юрюшинден, энъсесинден сезди. Истер-истемез козьлерини кенаргъа алды. «Эр кестен зияде мына бу факъыргъа къыйын. Эвлядынъ козюнъ алдында ольсе, агъларсынъ, такъмакъларсынъ, лякин топракънынъ кокреги залым, агълай-агълай бир кунь ола, токътарсынъ, унутурсынъ. Лякин бу гъарипнинъ бирден-бир къызы ёкъ олды, гъаип олды! Эм, ич бир вакъыт, ольдюми, ёкъса, сагъмы, бильмейджек. Джеэннем азабы, бойле яшайыштан бинъ кере енгиль. О, осал адам дегиль, байнынъ садыкъ ыргъаты-хызметчиси. Бойле адамларны, энди, чокъ расткетирмезсинъ..»— деп тюшюнди.

Танти Ярматнынъ къамбурайгъан аракъасына бакъты. «Я шимди, Ярматнынъ къолундан тутып, къызынынъ огюне кетирсенъ де, сёйлесенъ: «Ал къызынъны. Лякин топракъ устюнде, бу акъкъында, тек сен, кокте исе,— тек алла бильмек керек! Кетинъиз!..» десенъ... Бу акъикъатен буюк инсаниетлик олур эди. Догърумы?» Бирден Тантининъ козю огюнде, тюшюнде дегиль де, эсинде, шатырдагъан къягъыт пейда олды. Узун, кягъытта исе, Салимбайваччанынъ имзасы. Байваччанынъ юрегиндеки бу инсаниетлик учкъуны шу арада зенгинлик харабесининъ далгъасына богъулды. Танти къайнынынъ аркъасыны эгерлемек ичюн, къыз къурбан кетмек керек. Бундан да гъайры, Танти Гульнарны хырсызламагъа теклиф эткенде, онда даа башкъа фикир де бар эди: безгенге къадар, озю кьызнен «эгленеджек» эди...» Ярматнынъ артындан адымлай берип: «О мельун къартнен олмакътан, онъа меннен олмакъ даа яхшы...»— деп ойлана эди.

Севаплы ишлернинъ къапусы, чокъ дейлер. Бу сефер олмаса башкъа вакъыт о къапуны ачармыз, севап къазанырмыз... Меселя, джами ичюн халы бере билем... Бойле япкъанда, даа да яхшы олыр. Халкъ ичинде адым да кетер...»

Танти кулип йиберди. Онъа, бу тюшюнип чыкъаргъан къурназлыгъы пек акъыллы олгъан киби кельди. О, адымыны чабиклештирип, Ярматны озып кечти, онынъ селямына джевап биле къайтармады.

Чорсугъа кельген сонъ, чайханаларнынъ бирине кирди. Бираз эгленди. Чилим ичти. Эвге къайтмагъа истемеди. Бир къач дакъкъалар тюшюнип отурды, сонъ, озюнинъ якъын досту вагонджы Джандаргъа кетти.

Джандар Тантини даа япылып битмеген, балабан мусафирханелернинъ биринде, эрлер тарафында къабул этти. Джандар юксек бойлу, кескин ве киргин козлю, сакъалы киби къара юзлю. О, сонъки модаларгъа табынып кийине эди. Танти Джандарнен бир йыл огюне таныш олды. Ондан берли олар эр афта компанияларда берабер ола эдилер.

Даа якъынларгъа къадар, Джандар, байларнынъ къолу астында, анда-мында, чапып юре эди. Зенгин адам дегиль эди. Лякин сонъки эки йыл ичинде зенгинлик топлап, котерилип кетти. Джандар котере отьмек алыш-вериши япа эди, яни, вагонларнен иш коре эди. Онынъчюнде онынъ лагъабы вагонджы къалгъан эди. Дженк вакътында отмекке олгъан ихтиядж арта берди, фиятлары котериле берди. Бунынъ эсабына исе, Джандар зенгинлеше берди. Ишнинъ инджеликлерини бильген якъын аркъадашлары, оны озь аралары ,«дженкявер бай» деп чагъыра эдилер. Бу сонъки эки йыл ичинде Джандар шеэр кенарында буюктен-буюк багълар-багъчалар саиби олды. Шеэрнинъ ичинде ве тышында балабан эвлер япты. Даа якъынларда джарты штанларынен юрген огъуллары, эндн бейлер-бейи киби кийинип, шеэр ичинде, «шейтан арабаларында»— аякъмашналарда уча эдилер. Рус чиновниклерининъ ичинде баягъы танышлары олды. Онынънен, энди, бутюн байлар биле лакъырды этмеге, достлашмагъа къаршы дегиль эдилер. Онынъ эвинде эр кунь бир къой союла эди. Онынъчюнде, эвинден, имамлар, ишанлар, улемалар чибинлер киби эксик олмай эдилер. Диний агъалар исе, оны «яхшы мусульман» деп макътай эдилер. Озь мааллесинде мектеп ичюн, о он реалеге пара берген. Онынъчюн де, оны, «миллет ве ватан хадими» деп адландыргъанлар. Лякин о, Джандар, чешит сой бозукъ ишлерде де, эр кесни озып кечкен эди. Онынъ эвинде олып кечкен эгленджелерни айтып битиралмай эдилер. Эвинде, секретарлар ве приказчиклер деп ад берип, бир къач байваччалар да тута эди.

Тантибайвачча тонуны чыкъарды. Сандалнынъ тёгерегине тёшельген атлас ёргъанларнынъ бирининъ устюне отурды. Янаша одадан, устюнде чокъ ве чешит сой зияфет олгъан табакъны Джандар озю чыкъарды. Темиз къаймакънен басылып пиширильген пителерден бир-экисини болип ташлады ве сонъ, бир савут къазы догърады. Тантииинъ кельгенине къувангъаныны айтып, онъа бугунь бир къач достлары келеджегини, оюн ве йырларнен эглендже оладжагъыны бильдирди.

— Бугунь сен менде оладжакъсынъ. Бу ерде джамшид эгленджесини япамыз. Мына, энди бир чокъ керелер, чалларнен-имамлар, ишанлар, бильмем даа кимлернен эгленджелер яптым. Лякин энди бездим. Эписи бездирдилер. Шариат бир сачны къыркъ къысымгъа боле экен, дейлер. Бу догъругъа ошай, достум. Бир олмайджакъ шей акъкъында къавиль этмеге башларлар, бутюн куньге етер. Эгер де къулакъ асмасанъ, къоразлар киби, бири-биринен талашаджакълар. Къарышмагъа, айырмагьа, достлаштырмагъа меджбур оласынъ, энди пек бездим...

— Сенинъчюн бу осал дегиль, акъыл-фикир топлар-сынъ,— деп кульди, Тантибайвачча.— Чалттан озюнъде дженкявер хораз олып, оларны бастырырсынъ, биринджи «чёкючтен», къайсы улема олса-олсун, къачырырсынъ.

— Ёкъ, ёкъ — Джандар-вагонджы чырайыны сытып. Оларнынъ лакъырдысындан мийинъе бир «элиф» биле кирмей. Догърусыны айткъанда, мен озюм, элхам дюлилля мусулманым, лякин оларнынъ лакъырдыларыны ичте де бегенмейим. Сонъ, озь-озюмден сорайым: я бойле экенде, оларны озюмде топлап, не ичюн шамата къопартам? Бир кесек зияфет... Не ичюн? Шунынъчюн ки, о бош богъазлар — истеселер,— адамны ташнен котеклете билелер, истеселер,— адамны кок юзюне котере билелер. Меним эвиме кирерлер, тузумны яларлар, азбар къапумдан ялтырагъан халатларда чыкъарлар, бундан сонъ, ич бир къычыравукъ манъа къаршы агъызыны ачып оламаз. Сен озюнъ билесинъ, иллесиз адам тапмакъ пек кучь. Эр кесте бир къусур ола. Бу акъта айтмагъа биле тюшмей! Билесинъми не? Гедже мусафирлерни озгъарырмыз ве озюмиз шеэрге джаярмыз. Энъ яхшы къадынларны илиштирирмиз ве озюмизнинъ кейфимизге, экимиз, эгленирмиз... Къолунъны бер, арслан!

Тантибайвачча теклифни къабул этти. Лякин шу анде акъылына Гульнар тюштю. Бу гуль киби къызнен Джандарны не ичюн севиндирмейджек? Джандар бай ондан ич бир шей аямай. Бундан да гъайры, сонъ вакъытларда, онынъ джеплери баягъы бошагъан эдилер. Бабасынынъ къалдыргъан зенгинлигинден учьте бири къалдымы-къалмадымы. Лякин эвельки киби геджелери ресторанларда, я да, «джильвели» къадынларны фаэтонларда эгленмеге алып кетмек ичюн онъа Джандар кибилернен дост олмакъ, оларнынъ айткъанларына къайыл олмакъ керек эди. Амма, бугунь, байваччанынъ озь тюшюнджеси бар эди. Асыл да о, Джандаргъа эвельден тюшюнип-ташынып кельди. Джандар насыл яшагъаныны айтып вакъыт кечиргенде, Танти Гульнар акъкъында тюшюне эди. «Джандар бойле сейрек бахшышкъа къуваныр» деп тюшюнди байвачча.— О, манъа дегиль къызны тирилей коммеге, атта, керек олса, бир кимсенинъ агъызыны ягъламагъа да ярдым этер.» Бойле шейлерни тюшюнген Танти, Джандарны да бу ишке къошмагъа къарар берди. О, чиний пиаладан бир ютум чай ичти де, танышына бакъты:

—   Биз шеэрге кетмемиз, Джандар. Акъшам мен сени бир ерге алып бармакъ истейим. Мына: къайда сен кейф чатарсынъ!

—   Агъызынъа бал сени, достум, догърумы?— деп Джандар-вагонджы мемнуниетликнен кульди.

—   Догъру. Ойле ер — копек байласанъ отурмаз. Лякин анда бир къыз бар, дюльберлер-дюльбери!

—   Къыз дединъми?— деп сорады Джандар,— я мында кетирсек не олур? Я да башкъа ерге? Бир он яш даа яшараджакъ экенмиз де!— деп Джандар эеджанланды. 

—   Шимди оны еринден къыбырдатмакъ пек кучь иш. Бир аз вакъыттан сонъ, бельки енгильдже олур...

—   Яхшы! Зенгин сарайларда, йипек ёргъанлар ве юшмакъ халылар устюнде биз аз кейфленмедик! Копек яшамайджакъ киби ерде къызнен лакъырды этмек, бу да, озюне коре, пек аджаип адисе. Мирисхакъ, сенинъ ичюн дегиль тек зенгинликни, атта юрекни биле къурбан кетирмек аз. Къыз дейсинъми, э...? Аиды, ог чалдырып бирер дане патлатайыкъ...

Джандар ельаякълыкънен еринден секирип, шкафнынъ янына барды, бир шише коньяк алды...

Бу арада мусафирлер кирдилер. Вагонджы оларнен селямлашмаздан эвель, эписине бирер стакан коньяк тёкти. Эписи токъундурды ве аякъ устюнде ичтилер.

### 3

Елчы танъ къаранлыгъында Къаратайнынъ эвине къайтып кельди ве бутюн олгъан шейлерни онъа айтты.
Демирджи дудакъларыны сыкъып, тюшюнджеге далды.

Факъат, бир шей айтып олмады . Сонъ, о якъ, бу якъ къулакъ салайым, бельки бир шейлер ишитирим деп, чыкъты ве къайдадыр джойылып кетти.

Ёлчы не япаджагъыны, къайда баш урадждгъыны бильмей, онынъ артындан шеэрге чыкъты ве пек чокъ вакъыт доланып юрьди. Кимерде, унутып, тюшюнджелерге далып, сокъакъ ортасында баягъы вакъыт токътап турды.

Куннинъ ярысында, Ёлчы, бельки Къаратайны корерим деген макъсаднен, чайханагъа кирди. Чайханада адам чокъ эди. йигит бир четчикте, тютюн думаны ичинде олгъан адамларгъа ве лакъырдыгъа эмиет бермей, башыны къоллары ичине тутып, ашагъы асып отурды. Ельаякъ чайханаджы онынъ огюне бир чайник чай кетирип къойды.

Ёлчы чайны кери къайтармакъ айыптыр деп, пиалагъа чай тёкти, лякин ичмеди, кене де башыны асып къыбырдамай отурды. Апансыздан, кимдир онынъ омузындан тюртти. Ёлчы истемей-истемей айланды. Онынъ огюнде Тантининъ ыргъаты, Камбар къыйыш аякъ турмакъта эди.

—   Купе-куньдюз, бу къадар да гъалагъула ичинде, юкълап къалдынъызмы, не?— деп кулип, Ёлчынынъ янына отурды.

Ёлчы бир шей айтмай, чай олгъан  пиаланы онъа узатты. Тантининъ азбарында корюшкен сонъ, бу эки ыргъат, язда, даа чокъ керелер корюшти ве достлаштылар. Лякин бугунь Ёлчы достыны къуванчсыз къаршылап алды.

—   Не олды? Байвачча джанынъны агъырттымы? — деп, достуна тараф эгильди.— Мен бугунъ байрам япайым деп ,чыкътым. Сизни корьдим, юрегим къуванчнен толды, лякин сиз мени насыл къаршылайсыз.

—   Биз сизнен чокътан берли корюшмедик, амма, деды— яваштан Ёлчы,— инсаннынъ башына бинъ тюрлю беля ве къаза авдарыла...

—   Бу догъру. Факъыргъа эр вакъыт бир де бир шей ола. Бутюн йыл бою да, джума куню де онъа къуванч ёкъ, гъам, къасвет.— Камбар пиаланы бошатып берди.— Эр шейни гонълюнъе якъын кетирсенъ, акъылынъы чельдирмек мумкюн. Лякин айтынъ, не ичюн бойле, ап-акъ кесильдинъиз? Сизни бойле не раатсызлай?— деди де, Камбар кулюмсиреди.
Онынъ кулюмсиреви Ёлчынынъ юрегини пек агъыртты; Камбар буны дуйып, Ёлчыгъа эгильди ве къулагъына пышырдады:

—   Менде сизнинъ хасталыгъынъызнынъ иляджы бар,— деди де, йигитнинъ къаршысында догърулды ве онъа бакъты.

—   Сиз не акъкъында сёйлёйсиз?— деп Ёлчы ышанмайып сорады.

—   Яхты! Сиз менден гизлесенъиз де, мен сизден гизлемейим.— Камбар кене де сесини явашлатты.— Сиз, къачандыр, бир кере манъа, Ярмат аканынъ къызыны севгенинъизни айткъан эдинъиз, догърумы? Мына къыз, тюневин акъшам, апансыздан, эльден-аякътан гъаип олды. Сиз онынъчюн яныкъланасызмы?

Ёлчы шашкъанындан насыл джевап береджегини биле бильмеди.

—   Манъа эписи белли!— деп макътанды Камбар.— Дюньянынъ еди буджагъында, ернинъ къокъусыны бильген, анълагъан къыйыш аякъ Камбардан башкъа бир махлукъ даа тапылырмы аджеп!— деди. Сонъ, чайхана ичиндеки адамларны мукъайтлыкънен козьден кечирип, девам этти:— Тюневин акъшам къаранлыкълангъанда бизге эки тентек кельди. Мен оларны билем, баскъынлар. Байвачча оларны мусафирханеге алып кирди, къапуны яхты эттирип япты. Мен, «мында бир шей бар», дейим, ве ич бир шей бильмеген-анъламагъан олып, азбарда чалыша берем... Бир эки дакъкъа кечмеди — тентеклер чыкътылар. Сонъ, саргъуш алында, Салимбайвачча да чыкъты. О да козьден гъаип олып кетти. Мен оларнынъ артларындан анъдыраджакъ олдым, лякин байвачча кормесин деп сакъындым, къоркътым. Яры геджеде азбар къапу гъыйчылдады. Мен, ачтым. Бакъсам, не корейим, къаршымда арабаджы къарт тура. Мен оны да билем, ипсизнинъ ипсизи. Бутюн хырсызлыкълар онынъле япылгъаныны билем. Мен онъа якъынлайым: «Ишинъиз къолай кельсин, къарбаба, дейим!» О манъа: «Мумкюн олса, шимди, мумкюн олмаса ярын, эртедже байваччагъа айт, назик юкни фелякетсиз, ерли-ерине ерлештирдим, акъчаны чокъча азырласын» деди. «Насыл юк?» деп сорадым. О, бир шей айтмай, атына тиеджек олгъанда, мен оны токътаттым: «Токъта дейим, ашыкъма, сен менден не ичюн гизлейсинъ? Йигитлер ве байвачча сенинънен эдилер де, дедим. Неге къуйругъынъны бургъушлайсынъ, айт дедим, эписини билем....» «Сен, айнеджи, энди къокъудан дуйдынъмы?» деп, девам этти: «Мында, бир маалледен бир къызны хырсызладыкъ» дей. «Гъалиба мына бу байваччада чалышкъан ыргъатнынъ къызы экен... Лякин сен, бакъ, нефес алма!» Мен бир кереден анъладым: Ярматнынъ къызыны хырсызладылар! Бойлеми, э? Оларгъа о неге керек олды, бильмейим, анъламайым. Лякин мен бир шей билем, бизим байларнынъ эписи ашагъы инсанлар ...Олар буны яхшы иш ичюн япмадылар. Мына, онынъчюнде, мен сизни хабердар этмеге кельдим.   

Камбарнынъ айткъанлары Ёлчынынъ козю огюнде къоркъунчлы бир тюш киби келип кечти. Йигит, сонъуна къадар динълемей, сокъакъкъа чапты. Бойле ачувлы ве эеджанлы вакъытта, бир къаза япмасын деп, Камбар да онынъ артындан чапты. Къолундан тутты ве бир чет ерге чекти. Камбар къызны къуртармакъ мумкюн олгъаныны айтты. Шимди къыз, Тантиге кельген тентеклернинъ бирисинде олмасынынъ мумкюнлигини айтты.

—   Айтынъыз, къайда. Мен шимди анда барырым!— деп Ёлчы онынъ къолуна япышты.

Камбар бираз тюшюнди:

—   Мен сизни озюм алып барырым,— деди.

—   Ёкъ, Камбар-ака!— деп Ёлчы онынъ теклифини ред этти.— Бy джанавар Тантибайвачча джанынъызны агъырттыра биле. Мен озюм барырым.

Камбар, къайсы маалледе олгъаныны айтты, бутюн аралыкъларны сайып, эписини насыл кечмек кереклигини огретти ве диваргъа да тырнагъынен чызып косьтерди.

—   Эгер де адашсанъыз, яваштан, бир баладан, Къараахмаднынъ эвини соранъ,— деди.

—   Онынъ анда олгъаны догърумы?— деп аджелеликнен сорады Ёлчы.

—   Менимджесине, анда олмакъ керек.

Ёлчы айланды ве чабик-чабик адымламагъа башлады.

Камбар, бир шей унуткъан киби:

—   Токътанъ!— деп онынъ артындан къычырды.

—   Даа не?

—   Янынъызда пычакъ бармы? Мукъайт олынъ... алынъ...

— Анам пычакъ ташымагъа огретмеген эди,— деди Ёлчы.

Камбар омузларыны къысты, лякин зорламагъа истемеди.
Ярым сааттен, Ёлчы керек олгъан маалледе эди. Бу, шеэрнинъ четинде, шеэрнен чёль ортасында, батыкъ бир ер эди. Камбарнынъ огреткени киби, о бир аралыкъкъа айланды. Онынъ эки тарафында да яры йыкъыкъ диварлар созулгъанлар. Аралыкънынъ тап сонъунда бир къапучыкъ корюле эди. Ёлчы якъын кельди. Аягъынен къапучыкъны урды. Къапучыкъ къапаныкъ. О диварларны козьден кечирди, бираз эгленди, сонъ, капучыкъны яваштан тасырдатты. Къапучыкъ ачылды, босагъада, башы балабан, къашлары мышыкънынъ къуйругъына ошап кельген, юзю пычакъ яраларындан тамгъалангъан, ири козьлеринде дешет корюнген бешарет, мазаллы, бедбахт бир адам ёл къапуны япып, йигитнинъ ёлыны къапатып, къадалып къалды ве:

—   Не керек?!— деп сорады.

—   Кенаргъа чекиль, ичери киреджегим!

Босагъада тургъан эркекнинъ козьлери янды:

—   Табундан адашкъан бузав киби, корьген къапунъа башынъны не сокъасынъ? Сен кимсинъ?

—   Манъа Къара Ахмад керек!— деп Ёлчы онъа якъынлаша берди.

—   Къара Ахмад меним!— деди къоморозланып ве пармагъынен босагъаны костерип:— Бу ерде инсан башлары эзилелер, къардашым. Санъа меним эвим неге керек, ёкъса о сенинъ ананъа джиэз ерине къалдымы?

Гульнарнынъ мында олгъанына Ёлчынынъ энди шеки ёкъ эди. Бу кишинен лакъырды этмекнинъ файдасы олмагъаныны анълады. О, чабикликнен Къара Ахмаднынъ халатынынъ якъасына япышты ве котерип-алып, диваргъа сыкъты. Къара Ахмад Ёлчынынъ коксюне кучлю юмрукъ тюшюрди. Ёлчы даянды ве озю де къуветли чокъмар юмрукъларыны тюшюрип башлады. Арды-сыра Къара Ахмаднынъ бетине, къурсагъына, къабыргъаларына, кокюсине юмрукълар тюшюрди.

Котек пек дешетли эди. Ич кимсе ёкъ. Не шаатлар, не де айырмагъа бир кимсе. Экиси де кучене берип, бири-бирлерине, саллай эдилер. Экисининъде энъсе дамарлары къабарды, юзьлери къанады, мускуллары къатып къалдылар. Козьлери къан басты. Алдатып йыкътырмакъ истеп, бири-бирлерининъ къушакъларындан тутып, бири-бирлерини итеп юрдилер. Ниает, Ёлчы, бирден чеврильди, бар къуветинен Къара Ахмадны башынен урды. Сонъ, сол къолунен онынъ богъазына япышты, тискинен ‘сыкъ-къан киби, богъазыны сыкъты, ве бар къуветини къойып, душманыны ерге йыкътырды, бутюн вуджудунен устюнден басты. Къара Ахмаднынъ къолунда пычакъ балкъылдады. Ёлчы онынъ къолуна япышты, къайырды ве ерге япыштырды. Такъаттан кесильген пармакълар арасындан пычакъ ерге тюшти, Ёлчы оны узакъ-кенаргъа тюртип аттырды ве къарыкъ сеснен:

—   Къычыр, ярдым исте, айып олмаса!— деди.

Къара Ахмаднынъ юзю къан ве балчыкънен орьтюльди, козьлери сёнди ве къапалдылар... Ёлчы яваштан къолуны онынъ богъурдагъындан алды... Къара Ахмад хырылдап нефес алды ве артыкъ къаршыламагъа арекет этмеди.

Ёлчы серт-серт:

—   Къыз мындамы?— деп сорады.

—   Мында,— деди Къара Ахмад.— Сенинъ киминъ ола? Къардашынъмы?

—   Меним севгилим,— деди гъурурнен Ёлчы.—  Сиз оны не ичюн хырсызладынъыз?

Къара Ахмад чиркин, келишмеген сёзнен сёгюнди.

Ёлчы чырайыны сытты.

—   Сен кимни сёгесинъ?..

—   Анавуны... Байваччаны...

—   Не ичюн хырсызладынъыз, дейим?

—   Бильмейим. Ич бир шей бильмейим. Байнынъ огъланларындан сора!

Ёл чы Къара Ахмадны йиберди. Турды, ерден пычакъ-ны алды ве:

—   Тур!— деди онъа.

Онъ къолуна таянып, Къара Ахмад яваштан турды ве агъызындаки къаныны тюкюрди.

—   Джесюрсинъ сен,— деди о, дерсинъ, достча.— Къара Ахмадны котеклединъ. Эм насыл! Бир шей айтмазсынъ. Джесюр адамчюн мен, башымны къоймагъа азырым. Сен бу къызны севесинъми? Ал оны! Онынъ устюне кимсенинъ козю биле бакъмады. Инан манъа!— Къара Ахмад, мукъайтлыкънен сол къолуна тийди.— Гъалиба текаран сакъатладынъ. Зарар ёкъ. Айды кир,— деди. Ёлчы халатынынъ этегинен юзюни сюртти ве дерсинъ, Къара Ахмадкъа бахшыш кетирген дай, онъа онынъ пычагъыны узатты.

—   Ал!

Къара Ахмад, бир аз вакъыт не япаджагъыны бильмей, къатып къалды. Сонъ, япаштан къолуны узатты. Яралангъан юзюнде, шу арада, кулюмсирев пейда олды:

—   Алтын йигит экенсинъ! Мен энди кимнен иш туткъанымны билем.

Къара Ахмад пычагъыны чызмасынынъ къонучы ичине сокъту ве Ёлчыны эвге таба алып кетти.

—   Апте, юзюнъни къапат!— деди о, авлакътан, эв япында корюльген къадынгъа.

Ёлчы онынъ артындан сыкъ терекли багъчаны кечип, эски эвчиклер олгъан кошеге къадар ёнеди. Ахмад, азбарнынъ энъ кошесинде, аякъ устюнде тургъан къадынгъа тараф юрьди. Ёлчы бир аз авлакъта токътады.

— Вай, бу не! Юзюнъни ким яралады?! Халатынъ да бусь-бутюн чамур. Бу бербат ишлеринъни ташла деп, бинъ кере айттым санъа!

Къара Ахмад бир шейлер мыдырданды ве онынъ янындан кечти, арткъа кетти. Кичкене бир аранчыкъ киби шей янында токътады. Ышмарнен Ёлчыны чагъырды, онъа анакътарны берди, ве озю кенаргъа чекильди. Ёлчы къалтырагъан къолларынен килитни ачты, тепменен бир къакъкъанда, къапынынъ эки тарафы да ачылды. Оданынъ ичи къаранлыкъ эди.

—   Гульнар!— деп къычырды о, эеджаннен.

Къыз, узакъ кошеден, вайгъара къопарып, онынъ устюне атылды. Севгилисининъ кокрегине сарылып, сыгъынып агълап йиберди. Ёлчы онынъ омузларындан назикликнен куъчакълады, къапугъа якъын кетирди. Гульнар бир къач вакъыт козь яшларындан сылангъан козьлеринен онъа бакъып турды, сонъ, дерсинъ, нелердир къоркъту, кене де онъа сыгъынып, бойнуна сарылды. Сыкъ ве терен нефес алып юрегиндеки толып-ташкъан эеджандан къуртулмагъа тырышып, сёйлении башлады:

— Козьлериме ишанмайым! Сизни корем... Ах, мен энди умюдимни кескен эдим. Ёлчы ака, биз къайдамыз? Не олды? Я о ким? О мени не ичюн хырсызлады? Бир шей анъламайым. Тюшюмдеми? Эсимдеми? Тюневин акъшам бир озюм отура эдим. Анам байнынъ эвинде эди, бабамнынъ къайда олгъаныны бильмейим... Бирден, дев киби эки адам къапудан сокъулды. Мен «Вай!» деп къычырып йибердим. Башкъа бир шейни хатырлап оламайым. Сонъ, озюме кельдим: агъызым багълы, озюм исе бир къалын шейге сарылгъаным. Арабада кеткенимни ишиттим... Ах! Зар-зоруна сагъ къалдым! Кишининъ Джаны о къадар чыдамлы ола экен! Мында озюмни ольдюреджек олдым. Озь-озюмни богъдым. Богъамадым. Башкъа бир шей тюшюнип-тапмагъа тырыштым, ве бирден — сиз. Къайдан? Коктен эндинъизми, Ёлчы ака?

Ёлчы къызнынъ юзюнден козюни алмады. Гульнар азгъан. Юзю ап-акъ. Козьлери фарыгъан, болдургъанлар. Башына келип-кечкеи фаджиа, бутюн сымасына тесир къалдыргъан. Лякин Ёлчыгъа къызнынъ дюльберлиги фаджиа атеши ичинде къаларакъ, даа зияде гузеллешкен, ачылгъан киби корюле эди. О, Гульнарнынъ башыны назик-назик сыйпап, олгъан вакъиалар акъкъында бильген шейлерини къыскъадан сёйледи. Энъ буюк къабаатлы Къара Ахмад олмагъаныны, башкъасы олгъаныны, лякин бунынъ себебини аля даа анъламагъаныны айтты. Танти ве Салимбайваччанынъ бу ишке иштирак эткенлери Гульнарнынъ ачувыны арттырды. Бутюн чеккенлери ичюн, оларны, ынджынып, къаргъады. Ёлчынынъ козю тюбюнде олгъан шишикни корип, Гульнар къоркъты:

—   Бу не? Къулагъынъыз устюнде де къан!— деди Гульнар.

—   Къара Ахмаднен авачыкъ чекиштик... Юр, мындан чабикче кетейик.

—   Меним не аякъабым ве не фереджем, шалым,— бир шейим ёкъ,— деп шашмалады Гульнар.— Шалсыз, бир шей дегиль, лякин фереджесиз сокъакъкъа насыл чыкъайым?

—   Э-э...
Ёлчы ойланды. Къызны къыдырмагъа кеткенде, о бу шейлер акъкъында ич тюшюнгени биле ёкъ эди, дерсинъ, Гульнарны хырсызлагъанда, аякъларыны, урбаларыны кийиндирип отураджакъ эдилер. Къара Ахмадны чагъырмакъ ерек олды. Къара Ахмад салмакълы адымларынен азгъана авлакъта токътады. Энди, къандан, чамурдан ювулгъан юзю биле бешарет эди. Манълайы сим-сия шишиклер толу, козьлери къызаргъан, бир козю бусь-бутюн
баткъан, дигери исе, шишиктен корюльмей.

Гульнар, Къара Ахмад келиш токътагъанынен:

—   Масхара!— деп къычырды ве къапучыкънынъ артына чекильди.

Къара Ахмад башыны ашагъы эгдиде:

—   Джанынъыз агъырмасын, къардашым,— деди.

Ёлчы, онъа якъын келип вазиетни анълатты.

Къара Ахмад джарты-йыртыкъ бир фередже кетирди
— Мына, олгъаны шу. Аптем буны биле аллагъа ишанмай,— деди, шакъа этип, Ёлчыгъа.

— Яхшы, мен пей ташларым.

— Кереги ёкъ, о бир капик биле этмез, лякин, керек шей. Бу агъызлыкъны-нокътаны ташымакъ, мусульманлыкънынъ бир къаидесидир. Ярын я озюнъ кетирирсинъ, я да бир кимсенен берип йиберирсинъ.

— Сагъ олынъыз.

Къара Ахмад кене де джойылып кетти ве эки-учь дакъкъадан сонъ къайтып кельди ве Ёлчынынъ аякълары янына эки папич котерип атты. Папичлер, къуругъан енгъа киби чанъылдап ерге тюштшлер. Ёлчы оларнынъ бирисини алды, къатып къалгъан уджуны догъуртмакъ истеди, лякин чюрюген тери даянмай, йыртылды, йигитнинъ пармагъы йыртыкъкъа кирип къалды.

Ёлчы, Къара Ахмад ве къапу артындан бакъып отургъан Гульнар кулип йибердилер...

—   Мен акъчы беририм, къомушлардан бир джорукъ сойны тапып беринъ, барем. Аякъкъа кийиледжек киби сойны,— деди Ёлчы, Къара Ахмадкъа.

—   Шакъаджы адам экенсинъ, аягъындан сонъки папичини ким чыкъарып берир? Мында ялынъыз тиленджи киби факъырлыр яшайлар. Къызны къанатларынъ астына ал да, уч да кет, шаин! Бу ерде чокъ эгленме,— деди де, Къара Ахмад кенаргъа чекильди.

Гульнар папичлерни, насыл олса да, аякъларына сокъты, эски, йыртыкъ фереджеге бурюнди ве Ёлчынен берабер адымламагъа башлады.

Олар, адамлар олгъан сокъакъа чыкъкъанда, мусульманлар бир ярамай тшшюнмесинлер деп, Ёлчы къыздан беш он адым огге кетти. Гульнар онынъ артындан зар-зоруна юрип етиштире эди. Онынъ артындан къуш олып учмагъа да азыр эди амма, корип кечирген эзиетлеринден сонъ, такъатсызлангъан эди. Чабик юрмеге папичлери де кедер эте эдилер: дерсинъ, эр адымда балчыкъкъа сапланып къала, аягъындан чыкъып кете эдилер. Къыз эгиле, бир даа кие, лякин бир эки дакъкъадан кене де, айни шу алны текрарламакъ керек ола эди.

Ёлнынъ ярысында, Ёлчы, адамлар сийрекче корюнген ерни сайлады ве токъталды

—   Сизни къайда алып кетейим?— деп яваштан сорады Ёлчы.— Эвгеми? Догърудан айтынъ, Гульнар, утанманъыз.
Гульнар диваргъа таянды, бети фередженен ортюлю олса да, йигит онынъ буюк эеджанлы юзюни севе эди.

—   Утанманъыз, айтынъыз. Эр шей сизнинъ ираденъизде,— деп текрарлады Елчы.

—   Мен эвге къайтмагъа истемейим,— деп кесен-кес сёйледи Гульнар.— Башкъа бир ерге барайыкъ, анда эр шей хусусында лакъырды этермиз.

Елчы, мына мында, ёл ортасында биле, бойле темиз къалипли, джесюр ве дюльбер къызнынъ аякъларына эгильмеге азыр эди. Онъа бу да аз корюльди.

Елчы озюнинъ бахтына айтылып битильмез дереджеде къуванып кете берди. Кеткенде, Гульнарны къайда ве насыл ерлештирмесини, бутюн вакъыт тюшюнип адымлады. Энъ келишикли ер, Къаратайнынъ, я да, Шакир-атанынъ эвлери эди. Лякин экиси де Мирзакаримбайдан чокъ узакъ яшамай эдилер. Къоркъунчлы. Дуя билелер. Шимди, бир кереден, койге кетмек де мумкюн дегиль: Гульнар, болдурды, урбасы да ёкъ. Елчы Шакъасымгъа, онынъ чалышкъан ерине кетмеге къарар берди. Бу, Мирзакаримбайнынъ эвинден бир къач маалле узакъта. Бундан башкъа келишкен ерни тапмакъ да къыйын.

Мукъайтлыкъны сакълап, Елчы айланма ёлдан, адамлар корюльмеген, чет сокъакълардан адымлады. Бу ерге олар, акъшам, кунь къонгъанда келип еттилер.

Ягъ заводынынъ биринджи азбарында, пичен къоймакъ ичюн аран ве айван сарайындан башкъа азбарнынъ сонъунда, эки диварнынъ арасында, кичкене бир ахырчыкъкъа ошагъан эвчик бар эди. Мына, Шакъасым мында яшай эди.

Елчы Шакъасымны айван ахырында тапты. О, атларгъа акъшамлыкъ аш азырлай эди. Йигит, онынънен селямлашкъан сонъ, яваштан, озюнинъ мерамыны айтты. Бутюн кунь ишлеп болдургъан Шакъасым, Елчынынъ айткъан шейлерининъ эписини анълады:

— Къыз энди мындамы?— деп, айретте къалып сорады.— Я, даа не отурамыз? Алда-кир оны меним кумесиме. Ичерден зынджырны къойынъда, кимсеге корюнмейип, отурынъыз.

Шакъасымнынъ одачыгъы пек тарашлыкъ, лякин сыджакъ эди. Гульнар тёшелип яткъан эски яйма устюне чёкти. Тышта даа пек къаранлыкъланмагъан эди. Лякин одачыкъта бир пенджеречик биле олмагъанындан, къапу япылгъанынен, онынъ ичини къаранлыкъ басты. Елчы серник чертти, къартоп чырагъыны тапты, оны якъты, пиаланы чевирип, чыракъны онынъ тюбюне япыштырды ве сандал устюне къойды.

Шакъасым, ичериге кирмей, къапунынъ аралыгъындан бир чайник чай ве эки пиала узатты.

Гульнарнынъ ве Ёлчынынъ юреклери къуванчнен толуп-ташты. Бу къуванч оларнынъ козьлеринде, кулюмсиревлеринде ялтырай эди. Яшлар, дюнья устюнде эр шейни унутып, бири-бирилерине бакъып, тоймай эдилер. Джарты эвчик ичинде липильдеген чыракънынъ ярыгъы, оларгъа баарь кунеши киби келе эди.

Гульнар эеджаннен, кечкен куньлер ичинде олгъан бутюн шейлерни икяе этмеге башлады. Мирзакаримбайнынъ джаризлиги ве джанаварлыгъыны, джаиль ве чокъ шейлерни анъламагъан бабасы акъкъында, гедже-куньдюз Ёлчынынъ кельмесини беклеп агълагъанларыны айтты. Ёлчы нее, озюнинъ тюневинден берли кечирген азапларыны ве оны насыл къыдырып тапкъаныны сойледи.

Тыштан кене де къапучыкъны къакътылар. Ёлчы секирип турды, къапуны  аралыкъ этти.

Шакъасым кене бир чайник чай, эки пите ве бир савутнен къара юзюм къурусы узатты:

—   Бойле куньде пиляв пиширмек лязим эди амма... озюнъ билесинъ, къардашым, фукъарелик. Аз олса да, чокъ корюнъ,— деди Шакъасым.

Ёлчы достуна тешеккюрини бильдирди. Яшлар берильген зияфетни мадденен едилер — олар экиси де, сонъ куньлерде, агъызларына ич бир шей алмагъан эдилер. Ёлчы Шакъасымны ашханагъа йиберип, ашамагъа бир шейлер даа кетиртеджек олса да, Гульнар буны арткъач деп сайды... Къыз, буюк бир севгинен йигитке чай тёкип берди, бахтлы козьлеринен одачыкънынъ ичини козьден кечирди.

—   Бу эвчикни достунъыздан исте де алынъыз, бу бизге етер, биз мында бейлер-бейи киби яшар эдик — деп кулюмсиреди Гульнар.

Ёлчы кульди, лякин бир шей айтып етиштиралмады, къызнынъ манълайында кулюмсирев кольгесини сечти. Гульнар девам этип:

—   Ёкъ,— деди юрек тюшкюнлигинен,— сизинъ аркъадашынъыз бу одачыкъны бизге бермеге аджымаз... лякин башкъалары... Олар бизим севгимизни де ёкъ этмеге азырлар.
Ёлчы да бойле тюшюне эди. Ташкентнинъ бир тар, къаранлыкъ узакъ кошесинде биле оларгъа раат яшамакъны бермейджеклерини биле ве Гульнар разылыкъ берсе, чабик-чабик, бу ерден узакъкъа кетмеге керек олгъаныны анълай эди.

Гульнар йигитнинъ козюне джесюране бакъып:

—   Сиз насыл ер сайласанъыз, о манъа дюньяда энъ яхшы ер сайылыр. Манъа бу кумесчик биле ете... Мен энди эвге къайтмам. Барсын Мирзакаримбай ачувындан буруныны тишлесин,— деди.

Яшлар шадлыкънен кулюштилер.

—   Мен озюмизнинъ коюмиз акъкъында тюшюнем,— деди Ёлчы.— Керчек, энди меним анда эвим ёкъ. Къомшумыз анамнынъ дженазесине-дуаларына чокъ масрафланды. Онынънен эсаплашмакъ керек эди. Эвни ве азбарны сатмакъ керек олды. Уджуз, олгьаны-оладжагъы, юз йигирми кумюшке сатмакъ керек олды. Не япаджакъсынъ. Борджларнен исаплаштым, къыз къардашыма бир-эки урбачыкълар алдым, отуз кумюш къадар да пара къалды. Бизге биринджи вакъыткъа етер. Меним койим — меним ватаным, мен анда догъдым, анда осьтим, эвсиз-баркъсыз къалмамыз. Сонъ, эр шей сырасында олса, эвимиз-азбарымыз да олур. Эр шей сизнинъ дегенинъизге багълы, Гульнар...

Къызнынъ хаялында оларнынъ келеджектеки агъыр ве фукъаре, лякин, сакин ве бахтлы яшайышлары джанланды. Къыз, Ёлчынынъ фикирине разы олды.

—   Биз бутюн омюримиз бою койде къалырмыз,— деди Гульнар. Экимиз де чалышырмыз. Мен тахие тикмеге де билем. Эркеклер, къадынлар ве балалар урбасы тикмеге де билем. Бизим маалледе мени уста деп чагъыра эдилер. Гульнар буны яры шакъа, яры керчек киби, айтып йиберди, лякин гъурурнен.— Эм, къыз къардашынъыз бизнен олур. Ах, мен оны корьмеге не къадар истейим!

Ёлчы онынъ айткъанларыны динълеркен, келеджек яшайышы, арзулары, умюд ве хаяллары булутсыз ачыкъ-айдын корюльди. О, къызгъа якъынлашты, онынъ къап-къара сачларыны сыйпады. Къыз, башыны онынъ кокрегине къойды ве ишитилир-ишитильмез, яваш давушнен сёйледи:

—   Бичаре анам бир озю къалды. Сагъыммы, ёкъса, ёкъ, оны биле бильмей. О, бойле яныкъкъа даянамаз. Бир кере корьсем де, сонъгъулукъкъа... бир де къучакъласам...
—   Гульсум аптени, эльбетте, бир корьмек керек эди. Бильмейим... Ялынъыз...— Ёлчы айтып битермей, тынды.

—   Ёкъ, бармам,— деди Гульнар, кесен-кес.— Бабам дуя билир. Энъ яхшысы, бойле япмакъ керек: халкъ юкълагъан сонъ, сиз Къаратай атагъа барынъ, фередженен папичлерни алып кетинъ, сабасына о алып кетип берир. Башкъа фередже ве папич кетирирсиз. Биз ярын саба, эрте кетермизми? Акъшам исе, Къаратай ата, бир маначыкънен, бизим эвимизге къадыныны йиберир, гизлиден, бабама дуйдурмай, анама сизнен кеткенимни айтыр. О вакъыт анем пек раатсызланмаз, догърумы?

Ёлчы севгилисининъ акъылына, джесюрлигине ве федякарлыгъына къуванып тоямай эди. О, Гульнарнынъ айткъанынен бир тамам разы олды. Озюнинъ тешеккюрини насыл бильдиреджегини бильмей, къызны озюне якъын чекти, онынъ башыны кокрегине басты, козюнден-козюни алмай ынджынды:

— Янъы еримизде аладжагъымны алырым. Къардашымы де койге алып кетерим. Эгер Гульсум апте де кельмеге истесе, оны да алып кетерим.

Ёргъунлыкътан Гульнарнынъ козьлери юмулып-юмулып кеттилер. Ёлчы онынъ башыны ястыкъкъа мукъайтлыкнен къойды, устюне ёргъанчыкъны ташлады. Онынъ янында, онъа бакъып, чокъ отурды. Сонъ, къартоп чырагъыны уфакъ рафчыкъкъа къойды ве къапуны гъыйчылдатмай яваштан ачып, азбаргъа чыкъты.

Вакъыт энди яры геджеге якъын эди, лякин ягъ заводында бир чырачыкъ корюльмекте эди. Ёлчы босагъа янында, бир агъачкъа таянды. Онынъ бурунына ат кубресенинъ къокъусу урды. Авлакъта, диварнынъ тереп оюгъунда, шишеси тютюнден къарарып къалгъан чыракъ янмакъта эди. Онынъ тыныкъ ярыгъында эки атнынъ армандаки киби айланып-айланып отургъанларыны эследи. Атлар юваш эдилер, аякъларынынъ арасында челик ойнасанъ биле, къуйрукъларыны салламайджакъ киби эдилер. Ёлчыгъа бу яры къаранлыкъта, атларнынъ козьлери ачувнен янгъан киби келе. Атларнен берабер, къамчысыны алышкъанлыкънен ойнатып, Шакъасым да айлана эди. Бу иште атларнен инсаннынъ арасында ич бир фаркъ ёкъ эди. Атлар ве киши бир сой, делиртеджек ишнен мешгъуль эдилер. Гедже ве кундюз, токътамай-турмай, яры къаранлыкъ бир ерде айланып-алып отуралар. Лякин кишининъ вазиети даа агъыр эди. Онынъ энъсесинде месулиетлик юклю. Онынъ вазифеси, бу ишнинъ саибине даа чокъча ягъ сыкъып чыкъармакъ керек эди. Бунданда гъайры, атларны да бакъмакъ керек.

Шакъасым атларны токътатты. Ёлчыны чагъырды:

— Къана, айт, бу не демек ола? Ничюн шай озь-озюнъде дегильсинъ?

Ягъ заводында кимсе олмагъаныны анълагъан Ёлчы, Шакъасымгъа эр шейни олгъаны киби икяе этти ве озюнинъ тюшюнджесини бильдирди. Шакъасым, масал динълеген бала киби динълеп, агъызыны ачып къалды. Онынъ иши акълына тюшип, атларны тюртти ве энди, ягъ ашлавынынъ гъыйчылдысы ве ат аякъларынынъ сеси арасындан:

— Аферин, мурадынга ирдинъ. Эгер йылдызларынъыз бири-бири янында, ян-янаша янсалар, ич бир кимсе снзни бири-биринъизден айырып оламаз!— деп къычырды.

Атларнен берабер, токътамай-турмай айланып-алып Шакъасым, эр вакъыттаки киби, озь яшайышыны лянетлеп, башлады. Эписи иш саиблери бири-бирлерине ошагъанларыны, оларнынъ ич биринде видждан олмагъаныны, кубре сарыгъынен нефес алгъаныны, чокъ вакъытлары жмихнен кечингенини, огълуны барып бакъмагъа вакъыты биле къалмагъаныны айтып шикяетленди. Шакъасымнынъ шикяетлери Ёлчынынъ къуванчыны бираз кусътирди. Лякин, яхшы сёзлернен достунынъ юрегини алмады, аксине, шойле деди:

— Мында шынъшыкълагъанынъыздан не файда! Башкъалары сизни саймасалар, озь къыйметинъизни озюнъиз билинъ. Озюнъизни къорчаламагъа тырышмакъ керек.

Шакъасым бильмем достунынъ айткъаныны ишитмеди, бильмем, ишитсе де, джевабланмады, атларнынъ артындан арман бою айлана берди...

Ёлчы ягъ заводындан чыкъты, азбарнынъ ортасында токъталды, кокке бакъты. Къаранлыкътан йылдызлар онъа шайлы-шайлы, козь къыпа эдилер. Йигит, Къаратайгъа кетмеге даа эрте олгъаныны анълады. О, эвчикке къайтты, ёргъаннынъ бир уджуны яваштан ачты, къызнынъ юзюне бакъты. Гульнар къатты юкъуда эди. Сыкъ-сыкъ нефес ала, кимерде бир, абдырагъан киби, сескене, лякин, Ёлчы бунъа эмиет бермеди. Мукъайтлыкънен онынъ ёргъаныны тюзетти, онынъ аякъ уджуна чёкти, диваргъа таянды.

Ёлчынынъ башында Гульнар ичюн сыджакъ урба кереклиги, шеэрден чабик ве мукъайт чыкъмакъ фикири долана эди. О, къызгъа бакъкъанда, юреги гъурур ве бахтнен тола эди. Бир къач вакъыттан сонъ, оны юкъу басып башлады. Козьлерини уфкъалай-уфкъалай, юкъусуны къачырмагъа тырышса да, сонъ, козьлерининъ юмулгъаныны озю де дуймай, башы кокюсине саркъты...

Юкъу арасында Елчыгъа чешит шейлер, я да сандыракълав, я да ынъранув киби сеслер ишитильди. О, абдырап козьлерини ачты, ве: «...мен, гъалиба, чокъ юкъладым!»— деп къоркъа тюштю.

Чыракъ янып биткен ве сёнген. Къаранлыкъта рафчыкътан, башкъа чыракъ парчасыны тапып якъты ве янгъан чыракъны къолуна алып, Гульнарнынъ устюне эгильди. Къыз, чапалангъан, ёргъаны кокрегине обалангъан, юзю ачыкъ, къырмызы тюснен яна эди. Хырылты ве насылдыр сеснен нефес ала, бурун тешиклери къалтырай эди. Ёлчынынъ тенинде къырмыскъалар юрген киби олды. Къызнынъ манълайына тийди, о атеш киби эди.

Гульнар хасталангъан-атешленген козьлерини ачты. Утанып, ёргъаныны чекти ве кокюсюни япты.

Ёлчынынъ «Сиз хастасызмы»,— демеге тили бармады.

О, самимийликнен:

—   Сизге не олды, джаным?— деп сорады.

— Ах... бутюн вуджудым яна,— деди, нефеси-нефесине етишмей, къурып къалгъан дудакъларыны зар-зоруна ойнатып.

—   Азгъана сувукълансанъыз керек. Къасвет этменъ, кечер.

—   Пек сувукълансам керек,— деди Гульнар, талгьын сеснен.— Мен тап саба дуйдым... Анда... Не шу... Ким шу... Анавунынъ аранчыгъында... Анда пек сувукъ эди. Устюмде ялынъыз къафтанчыкъ. Биз энди насыл кетермиз? Сиз энди эр шейни азырладынъызмы? Бильмейим мен бу алымда барып-етип олурыммы?..

—   Не, пек агъырасызмы?

—   Бутюн беденим сызлап агъыра, къыбырдап оламайым... Ах, джариз такъдир... Энди не япайыкъ?

Гульнар ёргъан тюбюнден къолуны чыкъарды ве Ёлчыгъа узатты. Йигит онынъ къолуны яваштан сыкъты, алевленип янгъан пармакъларыны опьти.

—   Сизге, башта хасталыкъны кечирмек керек, Гульнар. Шимди бир шей акъкъында тюшюнмей ятынъыз ве сагълыгъынъызны ерине кетирмек ичюн тырышынъыз. Керек олса, мен сизни дюньянынъ биткен ерине къадар котерип-алып кетерим... Лякин шимди.. Озюнъиз анълайсынъыз. Чёльде сувукъ. Ель. Даа бетерге чевирирмиз...

—   Барем азачыкъ озь-озюме кельсем. Ичтеде такъатым ёкъ. Мен сизни пек къыйнадым. Я олар бизим мында олгъанымызны бильмезлерми?

Гульнарнынъ козьлери яшнен тоды. Озюнинъ алсызлыгъыны, башларына тюшкен бу янъы белядан коре эди. Атешнен янгъан янакълары устюнден, бири-бири артындан, эльмаз тамчылары тыгъыра эдилер.

Ёлчы чыракъны кене де рафчыкъ устюне ерлештирди. Къызнынъ башы уджунда отурып, онынъ козь яшларыны силип, аз да олса, юрегини алмагъа тырышты:

—   Агъламанъыз... керекмей. Озюнъизге кельмеге тырышынъ...

—   Токътап оламайым, озьлери тёкюлелер... Ёлчы ака, олар бизни не ичюн чекиштирелер? Бойле джанаварлыкъ, залымлыкъ, джебр неге керек? Байларны ер не ичюн ютмай экен?

Йигит юмрукъларыны сыкъып:

—   Ютар! Ютмаса,— озюмиз юттурырмыз!— деди.

Гульнар терен сайгъы ве инанув толу олгъан козьлелеринен йигитке бакъты, атеш киби янгъан къолларынен онынъ янагъыны сыйпады.

Къапынынъ тыш тарафындан зынджыр парчасы жангъырдады. Шакъасымнынъ тыныкъ сеси ишитильди. Ёлчы турып къапугъа тараф адымлады.

—   Чалттан танъ атаджакъ. Шимди, кетмекчюн, тамам вакъыт,— деди Шакъасым, сувукътан тишлерини бири-бирине урып.— Мен аранда пичен ичинде яттым. Шимди сизни озгъарайым деп турдым...

Ёлчы буюк яныкънен, достуна къызнынъ хасталангъаныны бильдирди. Шакъасым сувукътан бурюшип-къалтырап, текаран турды.

—   Эбет, о къадар замет, къоркъу корип кечирди — хасталанмакъ бир шей дегиль. Къызлар пек назик олалар... Яхшы олмады... Сыджагъы бар, дейсинъми?

— Атеш ичинде яна. Аякъ устюне турмагъа чареси ёкъ.— Ёлчы   кокке бакъты.— Мына-мына ярыкълашаджакъ... Мем раатсызланам, Шакъасым ака, Ярматнен бай бизим изимизге басмазлармы?

—   Я не япаджакъсынъ, насыл кетеджексинъ? Шимдилик къал. Кундюз къыбырданмайып отурынъыз. Бу ерде озюм козь-къулакъ олурым. Къапуны учь кере къакъсам, сонъ ачарсынъ. Саба эрте илядж тапмагъа тырышырым Кир, кир онынъ янына.

Ёлчы Шакъасымгъа Къаратайнынъ эвини, я да дюкяныны насыл тапмакъ, ве онынънен корюшмек, бир аз акъыл танышмакъ керек олгъаныны айтты.

—   Яхшы,— деп Шакъасым ат аранына таба кетти.

Ёлчы Гульнарнынъ янына къайтты.

Бу вакъытта азбарда Шакъасымнынъ саиби — Парпиходжа «кхы», «кхы» оксюрип пейда олды. Сонъ, адетиндже япкъъаны киби, «Ё алла.»— деп азбар ичинде юрмеге башлады.

Парпиходжа танъ аткъанда турмагъа ве, намаз къылгъан сонъ, азбар ичинде доланмагъа, озь барлыгъыны козьден кечирмеге, атларгъа аш алып кеткенде, анда-мында тюшкен пичен обачыкъларыны топламагъа севе эди. Шимди о, ат ахырына якъынлашкъанда, Шакъасым онъа:

—   Сиз, бугунь, ничюндир, башкъа куньлерденде эрте тургъансыз?— деп сёз къатты.

Парпиходжа джевап ерине:

—   Ё — алла!— деди де, атларнынъ аякълары тюбюне тюшкен пиченлерни топламагъа башлады.

—   Эр кунъ саба, сиз, бинъ кере, къайта-къайта озюнъизнинъ «Ё алла»-нъызны айтасыз. Лякин алланынъ сизге бир кере «не» деп джевап бергенини ишиттинъизми?— деп шакъа этти.

—   Эгер де сен аллахны чин юректен хатырласанъ,— деди джиддийликнен Парпиходжа — аллах санъа бир вакъыт «не!» деп джевап бермез. О, мутлакъа «динълейим» дер. Сен, буны къулагъынънен бир кере ишитмезсинъ, ялынъыз акъылынъ-фикиринънен дуярсынъ. Онынъчюнде, аллах, эрте-кеч, бу дюнъядамы, о бир дюньядамы озюнинъ япаджакъ хайырыны япар.

Шакъасым кульди:

—   Манъа о «динълейим!» деп ичте де айтмакъ истемей. Эгер сиз бильмек истесенъиз, мен онынъ бир япкъа хайырыны даа корьмедим.

—   Инсаниетсиз олма. Онынъчюнде ягъны аз чыкъарсынъ!— деп ачувланды Парпиходжа.— Аллахнынъ адыны сыкъча анъа бер, о бир дюньяда, о сени мераметинен алгъышлар...

—   Ярысы олса да, бу дюньяда япса, яхшы олур эди

—   Диннинъ дегенини кут, тентек! Санъа бу ялан дюнъянынъ банчыкъ суву не керек. Дженнетнинъ тер-темиз буллюр суву акъкъында, тюшюн, акъмакъ!

—   Ярынки ягълы, семиз къуйрукътан, бугунъки къурсакъ эйи, дегенлер, байым.

—   Етер— деп къычырды Парпиходжа. Сонъ, къарт олмасада, къартлар киби, эки къолуны арткъа, бели устюне хачлап, белини азгъяна къыбырдатып, эвге кирип кетти.

## XIII

### 1

Вагонджы Джандарнынъ мусафирлери акъшамгъа къадар саргъушланып, олю киби, къайда отургъан олса, о ерде йыкъылып-юкълап къалгъан эдилер. Тантибайвачча яры гедже маалинде уянды. Башы чамурдан ясалгъан
бардакъ киби агъырлашты, тыныкъ бир агъырлыкъ басты, тамагъы къуруп-къатып къалгъан. О, ыдырынып, охулдап еринден турды ве къапугъа тараф догърулды. Мусафирханенинъ ортасында яткъан Джандаргъа сюринип, зар-зоруна азбаргъа чыкъты ве эвге кетти.

Танти, эвде, бир нефестен, бир чайник сувукъ, кескин чайны ичип, къолларынен агърыдан патлайджакъ манълайыны сыкъып долангъанда, ярын Джандарны Гулькаргъа алып кетеджегини хатырлады. «Къушчыкъ къави къафесте, ярын барырмыз». «Энди озь-озюне де кельгендир, бельки...»— деп тюшюнди о.

Эртеси куню къаш къараргъанынен, Тантибайвачча ве Джандар вагонджы Къара Ахмадкъа ёнедилер. Къапучыкънынъ янында эв саибининъ къаралтысы корюльмекте эди.

—   Келинъ, келинъ, сайгъылы мусафирлер!— деди Къара Ахмад ве селямлашмакъчюн къолуны узатты. Лякин, къаранлыкъта, онынъ узатылгъан къолуны корьмегенлеринденми, бильмем, кельгенлер онъа эмиет бермей, ичери кирип кеттилер.

—   Биз санъа мусафирликке кельдик. Бу адам меним домтум, — деди Тантибайвачча Джандарны косьтерип.
—   Пек яхшы,— деди мыдырданып, Къара Ахмад, лякин отургъан еринден турмады.

—   Биз къызнен текаран эгленмеге истеймиз, къыйметлим. Санъа огретмеге керекмей, эбет.

—   Эглендже хатрычюн сизге кельдик, пельван.— деп достуна къошулды Джандар да.

Къара Ахмад оны ябани козьнен сюзди.

—   Бу ер, асыл да ойле ер дегиль, сайгъылы байваччалар!— деп ачувнен сёйленип башлады.— Сиз бизге насыл иш ишандынъыз? Къызны хырсызлап бир аз вакъыт сакъламакънымы? Ойлеми?

—   Ойле! Меним лафым санъа агъыр кельдими? Ойле олса...

— Догърусыны айткъанда, энди къыз мында ёкъ. Тюневин о меним къолларымдан учып кетти. Бильмейим энди, къайсы багъчаларда, къайсы дагъларда... Тантибайваччанынъ чырайы тюрленди.

—   Бош богъазланма, Къара Ахмад!— деп оны больди. Оны бойле ерден, сенинъ киби дев бир сакълавджыдан насыл бир джесюр алып кете биле? Бунданда гъайры, мен сени тенбиледим, мукъайт ол, пек индже иш, дедим.

—   Инанмасанъыз, кирде къыдырынъыз,— деп джевап берди Къара Ахмад.

Тантининъ нефеси тутылды. Джандаргъа тараф айланды, онъа бир шейлер айтаджакъ олды. Бир шей айталмады. Сонъ, башына эсини топлап, ачувнен Къара Ахмад дан сорады:

— О, санъа къол котерген йигит ким экен?

— Бир йигит, къайдан билейим ким... Олар бири-бирлерини чокътан бильселер керек,— деди Къара Ахмад, лякин олгъан чарпышманы, олгъаны киби айтмагъа истемеди. Яхшыки о, Тантинен шимди, къаранлыкъта корюшти. Онынъ сыфатыны корьсе, Къара Ахмаднынъ сокъакъларда намы кесиледжегине лаф ёкъ эди.

Танти ачувындан къалтырады. О, бу ишнинъ устю ачылыр деп къоркъты ве достунынъ да бойле адден ашкъаын эгленджеден марум къалгъанына сыкъылды. Байвачча йигитни бинъ бир тюрлю сёгюшлернен анъды. Къара Ахмад исе, япкъан иши ичюн яхшы пара алгъанындан, энди утанмай, къоркъмай лакъырды этти. Сокъакъта арекет эткен Къара Ахмад киби адамларнынъ сезлеринен, мыскъыллап:
—Манъа артыкъ бойле ишлер ишанманъыз, байвачча. Бойле шей япмаздан эвель, башта тахиенъизни чыкъарып, тюшюнип бакъмакъ керек. Биз сизге ювадан торгъай чекип чыкъармадыкъ, чевре этрафы япыкъ азбардан джанлы кишини хырсызладыкъ. Араба устюнде, бойле бир шеэр — ичинден, мында алып кельдик. Эписинде озюнъиз къабаатлысыз. Анълашыла, тилинъизни тишлеп тутамагъансыз...

Тантибайвачча бирден анланды, Къара Ахмаднен сагълыкълашмай, Джандарнынъ артындан кете берди. Ёл бою, олар, бир лаф биле этмедилер. Джандар сувукълыкънен сагълыкълашып, озь мааллесине таба бурулды. Тантибайвачча, бир аз вакъыт ёл агъызында эгленди. «Бу насыл йигит? Къыз кимни биле эди?»— деп тюшюнджеге далды, сигарыны бурый.— Бу сырны ким ача биле?»— Бу суаллерге джевап тапалмай, Салимбайваччагъа догъру адымлады.

### 2

Саба, Шакъасым, бир парча эски кягъыткъа сарылгъан, насылдыр бир осюмликнинъ къаврагъан-къуругъан чечегини кетирип, сыджакъ-къайнагъан сувда эзип, къызгъа ичирмек керек олгъаныны айтты. Елчы бу иляджны эки кере азырлап, Гульнаргъа ичирди.

Акъшамгъа таба Гульнарнынъ сыджагъы эксильди, текяран енъгиллешкен киби олды. Нефес алувы тюзельди. Онынъ маддеси биле кельди. Шакъасымнынъ къайдадыр, насылдыр пиширип кетиргеи маш шорбасындан ашады. Къызнынъ юзюнде кене де кулюмсирев пейда олды. Ёлчынен сессиз, тыныкъ-тыныкъ лакъырды этмеге башлады.

Гульнар, озюнде зерре къадар кучь, такъат дуймаса да, къаза-хатадан къуртулмакъ ичюн, бу гедже шеэрден мытлакъ кетмек керек олгъаныны айтты. Бойле къараргъа кельген сонъ, Шакъасымны иштен алып къалыпта, онынъ иш саибининъ онъа къаршы ачувыны арттырмамакъ ичюн, иштен алып къалмай, Къаратайгъа бармакъны ве араба тапмакъны, Ёлчы озю устюне алды.

Елчынынъ кеткени энди бир сааттен зияде. Гульнар чыракънынъ ярыгъына тюшюнджели-тюшюнджели бакъып, акъшам сыкълетленгенде, орселенген-дагъылгъан сачларыны орип отургъанда, бирден къапуны кимдир къуветнен итеди. Тышарыдан сеслер ишитильди. Гульнар буз-бузлады.
—   Ач!

Къапугъа къуветли ве арды-сыра тепмелер тюштилер. Къалтыравукъ сеснен Гульнар:

—   Ким анда?— деп сорады.

—   Бу меним! Дерттен куйген бабанъым!

—   Бабам?!— деп къычырды Гульнар. Шашмалап ве алсызлыкъ аляметлеринен къыз:

—   Ёлчы кельсин, сонъ...— деп айтып йиберди.

Къапу артында сеслер тынды. Гульнар къоркъудан къалтырай, озь-озюни сёге: «Ничюн биз тюневин акъшам къачмадыкъ». Олар, бельки, Ёлчыны туткъандырлар!».

—   Ач, къызым! Биз Ёлчыны да чагъырырмыз. Бабанъ сизге эки сёз айтмакъ истей, сизнинъ истегинъизни бильмек истей. Анъла, намуслы къыз бабасынынъ сёзюни динълемек керек. Эгер де сёзни динълемей, къапуны ачмасанъ, о вакъыт бабанъыз къапугъа бир тепме урар, парлап ичери кирер. Бу яхшымы? Ёкъ!

—   Къызчыгъым,— деп кене де башлады Ярмат,— биз ананънен бойле де яныкътан гъаип олдыкъ. Сен бизни бусь-бутюн ольдюрмек истейсинъми?

Анасы акъкъында хатырлагъанда, Гульнарнынъ козьлери яшкъа толды. О, турды, аякъларыны зар-зоруна алып, къапунынъ янына барды, зынджырны чакъарды. Ойле де, яваш-яваш ерине къайтып-келип отурды, ярдымсыз башыны ашагъы асты.

Ярмат ичери кирип, къапуны япты. Къызнынъ огюне тиз чёктю. Бир дакъкъа бир шей айтмай, онынъ яшлы козьлерине бакъып отурды, къалтырагъан къолунен башыны сыйпады. Онынъ янакълары устюнден, сакъалындан козь яшлары тыгъырдылар.

—   Аллагъа шукюр, корьмеге къысмет олды... сагъсынъ. Меним къызым. Сени танымакънынъ чареси ёкъ. Сен баштаки Гульнарсынъмы?

—   Мен хасталандым, баба,— деди, башыны котермей къыз.

—   Бу хайырсызнынъ баласы Ёлчы ичюн сен не къадар эзиетлер чектинъ! Къайда о, динсизнинъ баласы? Къайда? Мен онъа косьтеририм! Мен онъа!..

—   Токътанъ!— деп къычырып, бабасыны больди Гульнар.— Сиз Ёлчыны не ичюн джезаламакъ истейсиз? Онынъ ич бир шейде къабааты ёкъ. Сиз онъа сагъ ол айтынъ. О мени олюмден къуртарды. Эгерде джезаламакъ истесенъиз, байларнынъ огъулларыны джезаланъ!
—   Сени ёлдан Ёлчыдан гъайры кимсе чыкъармады!— деп къычырды Ярмат.— Сени бу алгъа ким кетирди?!

Тыштан, кене де, шу таныш олмагъан сес ишитильди:

—   Ярмат, мен кирмек истейим.

Ярмат къызына:— Япын!— деп эмир этти.

Къыз ёргъанынынъ бир кошесинен япылды.

Ичери Алимхан — элли башы кирди. О, Гульнарнынъ янында тиз устюне чёкип отурды. Эвнинъ ичини къусаджакъ адам киби, козь этти. Яхшы таралгъан сакъалыны сыйпады, сонъ, чырайыны сытып, башлады:

—   Лакъырдыны узатма, Ярмат. Энди эр шей белли-беяне. О, шейтан Ёлчы, оны алдатты ве эвден къачмагъа меджбур этти. Менден акъыл сорасанъ, бойле: къызынъы ал да, чабик эвге къайт. Ёлчы бизим къолумыздан бир якъкъа джоюлмаз. Эм оны сен дегиль де, мен озюм джезалайджагъым! Турынъ, меним къызым,— эллибашнынъ сеси бирден юмшады.— Яшлыгъынъызгъа барып, тюшюнмейип, бойле де, ана-бабаларынъны башларына чокъ беля кетирдинъиз. Эвге къайтынъыз, тувгъанларынъызнынъ аякъларына япышып, эляллыкъ исте, битсин кетсин!

—   Къызым, динъле! Сеннен элли башы озю лакъырды эте. О — бизим бабамыз. Адамлар огюнде мени маскъара этме. Сен меним бирден бир къызымсынъ. Онынъчюн сени аджып…— Ярмат ичиндеки ачувны зар-зоруна тёкмей, айта эди.

Онынъ огюнде элли башы олгъанын анълагъан Гульнар, Ёлчы оны къуртармакъ ичюн, эр шейни айтмагъа къарар берди.

—   Сиз элли башысызмы?— деп сорады о, ёргъан тюбюнден, бир козюнен ачып-бакъып.— Меним сизге шикяетим бар.

—   Айтынъ,— деди истемей-истемей элли башы.

Гульнар, эеджанлана берип, эр шейни олгъаны киби айтмагъа башлады.

Ярмат еринден къызып турды:

—   Булар эписи керчекми? Мен байваччаларгъа не ярамайлыкъ яптым? Мен, эбет, мен!— деп къычырды.

—   Сус!— деп къычырды онынъ устюне элли башы.— Акъмакъ! Сенде, баш ерине — бадие! Сен, шериаттан чет чыкъкъан къызынънынъ сёзюне насыл инанасынъ?! Буларнынъ эписи айнеджилик, алдав, бозгъунлыкъ! Мен Танти ве Салимбайвачча киби сайгъылы адамлар устюне ифтира аттырмам! Олар энъ алидженап адамлар. Оларнынъ юреклеринде бир леке биле ёкъ. Оларгъа къызны хырсызламакътан не файда? Билем, о хырсызлар, Ёлчынынъ достлары!

—   Ялан!— деп ачувнен къычырды Гульнар.— Ёлчынынъ бир шейде къабааты ёкъ! О мени азат эткенде, менден сорады: мен къайда кетмек истейим. Мен озюм, эвге къайтмагъа истемейим, дедим. Онынъчюнде, мени мында кетирди. Биз бири-биримизге, берабер яшамагъа сёз бердик, ышандырдыкъ. Буны мен кимседен гизьлемейим.

Элли башы чырайыны сытты. О, къачкъан къызнынъ ирадесини ялынъыз яхшылыкънен, я да къуветнен къопармакъ мумкюн олгъаныны анълады.

—   Сиз эвге яхшылыкънен къайтаджакъсызмы, ёкъса, ёкъмы?

—   Ёкъ. Къайтмайджагъым!— деп кесен-кес айтты Гульнар.— Сиз тапкъан адамгъа акъайгъа чыкъмакътан, ольмек хайырлыдыр!

Элли башы ачувындан богъулды.

—   Шериатны таптамакъ! Мен, шимдилик сизни аджыйым, эгер мени динълемесенъиз, мен халкъкъа сизни ташнен урдурырым. Барсын, бу башкъа къызларгъа, къадынларгъа унер олсун. Сизнинъ киби сойларыны шериат аджымаз!

—   Яхшы, ольдюринъиз!— деп къычырды Гульнар.

—   Ярмат, сен адамсынъмы, бабасынъмы, ёкъса, бир парча кубресинъми?— деп къычырды Ярматнынъ устюне элли башы.— Ал омузларынъ устюне къызынъны!— деп къапуны таре этип япып, азбаргъа чыкъты.

Ярмат къызынынъ къолтукълары тюбюнден тутты, ичериден тышкъа сюйреп чыкъты. Къыз, кимнидир къаргъар киби:— Ольдюринъиз!—деп къычырды, ве окюр-окюр агълады. Ярматнен къызы азбар къапу тарафтан козьден гъаип олгъан сонъ, элли башы, баштаки киби, форсаланып, къоморозланып:

—   Кордюнъизми?— деп айланды Парпиходжагъа,— Акъылсыз эвляд! Мен оны энъ зенгин байлардан бирине бердим, лякин о, насылдыр бир чыплакъ баджакънен къачып кеткен. Озюнинъ бахтындан кенаргъа айлана. Бу не къадар инсафсызлыкъ. Сагъ олунъ, сиз, акъикъий мусульмансыз... Биз оны къайдан биледжек эдик? Эгер сиз бизни тенбилемеген олсанъыз, олар козьлери корьген ерге къадар къачар эдилер. Лякин бу олгъан вакъиадан кимсенинъ хабери олмамакъ керек! Бизим арамызда къалсын! Анълашылдымы?

Элли башы сокъкъакъа чыкъты. Парпиходжа онынъ артындан чокъ ялтакъланды. Сонъ, онынъ къулагъына нелердир пысырдады.

—   Мен мааллемизде сайылгъан-севильген адамларнынъ бирисим, Алимхан ака. Аллагъа шукюр, бугуньге къадар адым бир шейнен кирленмеди. Эвлеринден къачкъан къызны мен насыл сакълайым, гизлейим? Бойле шейни япмакъ мумкюнми? Эльам дюлля мусульманым. Мен оларны сечкенде, сачларым тим-тик олды. Елчыны яхиш йигит деп беллей эдим. О, бутюн вакъыт байнынъ айванлары ичюн менден ем ала эди, меним ыргъатымнен де чокъ дост олды. Энди, анълагъаныма коре, о бусь-бутюн бозулгъан, ярамай адам экен. Гебергейди, барем! Билесизми, мен оларны насыл сечтим? Тюневин акъшам эзанындан — намазындан къайтам. Аранчыкънынъ къапусынынъ аралыгъындан ярычыкъ корюле. Лякин меним ыргъатым, Шакъасым, ахырда, «Коресинъми?»— дейим, озь-озюме. Яваштан кельдим, къапу тюбюнден динълендим. Къадын сеси... лафта пек текли... Тешикке бакътым. Ёлчы ве етишкен бир къыз. Кене де динълендим. Сонъ, манъа эр шей белли олды. Бу — Ярматнынъ къызы. Бутюн гедже, дуйдырмадан, бакъып чыкътым. Къыз хасталанды, мен буны да билем. Ярмат меним эски танышым ве акъикъий мусульман. Фукъаре олса да, акъылы-фикири еринде олгъан адам. Не къадар пыл менден байнынъ айванларына ем алды. Мен, бир кереден онъа чапмакъ истедим. Лякин сонъ: «аркъанны узакъча атмакъ керек, деп тюшюндим». Бойлеликнен, бугунь кундюз сизни хабердар эттим. Лякин мен, акъшам кельменъизни риджа эткен эдим. Куньдюз эвде шамата чыкъкъаны ярамай, догъру дегильми? Энди, аллагъа шукюр, иш тюзельди. Ёлчы олгъан олса, белькиде, шамата чыкъарыр эди...

Парпиходжа бош богъазлыкъны ичте битирмейджекке ошай эди. Элли башы оны токътатты:

—   Хайыр, тешеккюр этем,— деп адымларыны чабиклештирди.

Алимхан догъру Мирзакаримбайгъа кетти. О, байгъа, къыз танышындан-достундан къайткъанда, бираз хасталангъаныны, сувукълангъаныны, онынъчюнде тонны учь-дёрт кунь сонъ олмасыны риджа этти. Зевкъ-сефаны тез сюрмеге ашыкъкъан бай, башта итираз этсе де, ниает, элли башынынъ фикиринен разы олмагъа меджбур олды.

Ярматнынъ козюни багъламакъ ичюн, Алимхан, къызгъа бериледжек бутюн бахшышларнынъ ярын йиберильмесини байгъа теклиф этти. О, бунынънен бир даа Ярматнынъ эль-аягъыны байламакъны, къызнынъ да аджыгъан юрегини текарап татлыландырмакъны тюшюнди.

Бай, элли башынынъ отурмасыны теклиф этсе де, Алимхан бир чокъ ишлери олгъаныны маначыкъ этип, сагълыкълашып, сокъакъкъа чыкъты. О, Ярматкъа барып, къызыны мукеммель сакъламакъ керек олгъаныны, Танти ве Салимбайваччалар устюне бойле, акъылгъа ятмагъан, къабаатларны юклемек яхшылыкъкъа кетирмейджегини айтмагъа ашыкъты. Бундан да гъайры, о, Ёлчыдан къоркъты. Бойле дюльбер къыздан махрум къалгъан йигит, къалабалыкъ чыкъармакъ ихтималы олгъанындан, вакъытны сокъакъта кечирмеге, бир де бир шей олгъан киби олса, аджеле суретте бир чарелер корьмесини къарарлаштырды.

Ярматнен лакъырдыны бир аз айнеджиликнен япмакъны тюшюнген Алимхан, байнынъ къапусы огюнде юрип азаплангъан вакъытта, бирден, Мирзакаримбайнынъ эвине кечкен къапаныкъ кечитте бир колеткени сечти.

—   Салимджан?

—   Ёкъ, бу меним...

Тантининъ келип чыкъкъаны тамам яхшы олды. Алимхан къуванды. Байвачча аман онынъ къолтугъына кирди, аралыкънынъ къаранлыкъча ерине таба чекти ве пышылдап:

—   Бизим келинимиз тапылды, меним Мирисхакъ къардашым!—Тантининъ нефеси тутылгъандай олды. Лякин озюни бир кереден эльге алды, онъа бир шей белли олмагъан киби, яваштан сорады:

—   Я къайда эди, о къачакъ?

—   Байвачча,— деди куле-куле элли башы,— догърусыны айткъанда, сиз бу ишни япып оламадынъыз. Бойле ишлерчюн атик, ель аякъ олмакъ керек. Сиз, Салимджангъа кирде, оны тенбиленъ: эллерини бираз къыскъартсын ве бойле шейнен бир даа огърашмагъа тырышмасын. Бу — биринджиси. Даа сонъ, пек раатсызланмасын. Бизге къалса, биз агъызымызны даа ачмамыз. Биз къабатны кимнинъ устюне юклейджегимизни билемиз. Лякин меним япкъан эйликлеримни унутмасын. бy, пек джиддии меселе...

Тантибайвачча айтмагъа шей тапамады. Дудакълары арасына папиросыны сокъты, сернигини чокъ керелер чертти, ахыр сонъу, сигарыны якъты. Серник ярыгъында эеджанлыкъны корьген элли башы, кулюмсиреди. Оларнынъ къапкъанындан къызны Ёлчы азат эткенини айтмакъны о, керекли танымады. Тантининъ, оларны ким алдата бильди, деп догърудан-догъру берген суалине, къыскъадан джевабланды:

—   Бир джесюр йигит.

Тантибайвачча Салимбайваччаны къорчаламагъа башлады. Бунынънен берабер, озюниде къорчалагъан олды

—   Алимхан ака! Салим бабасына шакъа этеджек олды. Догърусыны айтаджакъ олсам, шакъаны мен де ерли таныдым. Догъру, текаран къабаджа чыкъты... Салимны къызармагъа меджбур этмек, яхшы олмаз. Сиз озюнъизнинъ сёзюнъизде турынъыз...

—   Меним сёзюм — къави! Тек о, меним эйлигимни унутмасын,— деп Алимхан байваччанынъ къолуны сыкъты ве Ярматкъа ашыкъты.

## XIV

### 1

Гульнар, эвлеринде учь кунь сорав, сёгюв азабы тюбюнде инълеген сонъ, Мирзакаримбайгъа эвлендирильгенине бир ай олды. Бай эвининъ не зенгинлиги, не дюльберлиги ве не де корюльмеген дереджеде донатылгъаны, яш къадынны къанаатлендирмеди. Бу эвдеки адамлар да, шейлер де онъа душман, ят олып корюле. Онынъ козю огюнде Ёлчынен тек бир кунь ве бир гедже вакъыт кечирген къаранлыкъ, басыкъ аранчыкъ, Шакъасымнынъ фукъаре-тарашлыкъ ве атта пенджереси олмагъан одачыгъы, онъа байлар сарайындан да яхшы корюльди. Анда Ёлчынен кечирген саатлери, онынъ энъ зевкълы, энъ бахтлы, энъ ярыкъ саатлар эди.

Гульнар, хаялында, йигитнен ичте де айрылмагъан эди. Кимерде бир о, онынънен хаялында лакъырды эте, онынъ кенъ ве кьуветли коксюне башыны эге. Кимерде бир, онынъ сачларыны сыйпагъандай келе, усанмадан, Гульнарнынъ юзюне бакъып отура, дерсинъ, сёзнен айтмакъ мум-кюн олмагъан шейни, озюнинъ бакъышынен айтмакъ истей...

Гульнарчюн бутюн бахт ве къуванч Ёлчынынъ къардашы Унсин эди. Мазаллы, кой баласы киби саде, ачыкъ гонъюлли, он алты яшларында, къараджа юзлю, козьлери бала козьлери киби, шенъ ве дюльбер. Юз сымасынен, сесинен, атта базы арекетлеринен о, Гульнаргъа Ёлчыны анъдыра эди.

Хаким ве Салим байваччаларнынъ къадынлары—Турсунай ве Шарафатханлар,— Унсинни къулгъа чевирдилер. Къыз, оларнынъ балаларыны бакъа, чамашыр юва, одаларнынъ ичини джыйыштыра, чешит тюрлю хызметлерни япа. Гульнар, джан-юректен онъа ярдым этмеге истей эди. О, Унсинни озюне сыкъ-сыкъ чагъыра ве озюнде чокъ вакъыт тутмагъа тырыша эди. Оларнынъ койлери акъкъында, эвлери, анасы акъкъында сорай, Елчы акъкъында айтылгъан шейлерни, дюньясыны унутып динълей эди.

Унсин Гульнардан агъасыны сыкъ-сыкъ сорай эди:

—   Агъам не ичюн корюльмей? Дайым оны къайда ёллады?

Яш къадын эр вакъыт, бойле лаф чыкъкъанда, лафны бозмагъа, башкъа лафкъа чевирмеге, озь-озюни тутмагъа тырыша эди. Кимерде, Унсинге, ачыкътан-ачыкъ, эписини айтмагъа истей эди, лякин къызны раатсызламагъа ве яныкълар ичинде къалдырмагъа истемей эди.

Акъшам эди. Балабан-балабан, япалакъ-япалакъ къар ягъа, кобелеклер киби, бувлангъан-терлеген джамларгъа уруна эди. Азбарда беяз юмшакъ къар устюнде юварланып-обаланып балалар ойнамакъта эдилер. Гульнар ве Унсин дост, апте къардаш киби, сандал башында отурып, лакъырды эте эдилер.

Бирден къапы ачылды ве секиз яшларында бир огъланчыкъ, сувукътан къызаргъан пармакъларыны уфюре берип, Унсинге:

—   Сизни Елчы агъам чагъыра! Анда, эрлер тарафында,— деп къычырды.

Гульнар абдырады, Унсиннен берабер секирип турды, дерсинъ, Елчы оларнынъ экисиниде чагъыра. Онынъ юзю денъишти, шашмалады, козьлеринде агъыр гъам-къасвег асыл олды, бутюн вуджудынен, индже яш пытакъ киби къалтырады.
Унсиннинъ онъа бакъкъаныны корьген Гульнар, бир шей япмай, къайтып, кене де ерине отурды ве ишитилир-ишитильмез:

—   Барынъыз... чабикче! Агъанъыз беклей...— деди.

Шу хатырлангъан геджеде, Ёлчы Гульнарнынъ бир озюни Шакъасымнынъ эвинде къалдырып, Къаратайгъа кеткен эди. Къаратайнен берабер бир арабаджыгъа бардылар, агъыр олса да, онынъле келиштилер. Бундан сонъ, Елчы, Гульнаргъа фередже, папич, даа башкъа сыджакъ кийимлер алып, арабанен, яры гедже маалинде Парпиходжанынъ эвине тараф кельмеге къарар берди.

Саат онларгъа якъын, Ёлчы Шакъасымнынъ эвине, Гульнарны ташлап кеткен ерине, къайтты. Къаранлыкъ эвчикнинъ къапучыгъындан бакъып:

—   Гульнар! Гульнар!— деп чагъырды.

Джевап берильмеди. Йигит эеджанланды, Шакъасымны чагъырып:

—   Не олды? Гульнар къайда?— деп яваштан сорады.

Шакъасым Ёлчынынъ огюнде не айтаджагъыны бильмей, къабаатлы киби, дерсинъ, бутюн вуджудунен экиге къатлангъан киби, башыны ашагъы асып турды. Сонъ, терен нефес алып, бутюн олгъан шейни айтты. Ёлчы бир аз вакъыт къапугъа таянып отурды, сонъ, дерсинъ, кимнидир сёгген, къоркъузгъан олып, сыкъылгъан юмрукъларыны котерди ве сокъакъкъа атылды.

О куньлери Ёлчы ялынъыз ачув ве интикъам ичинде къалды. Душманларындан интикъам алмакъ ичюн, башында бинъ-бир тюрлю джесюране планлар доланды. Лякин Къаратай онынъ тюшюнджелерини ред этти. Къаратай, элли башы бу ишке полицияны да джельп эткенини ве Ёлчыны къыдыргъанларыны, шимди Гульнарны къуртармагъа, акъкъыны алмагъа вакъыт келишмегенини айтты. Ёлчы тишлерини сыкъа берип, агъыргъан юрегинен Къаратайнынъ айткъанынен разы олды. О, бир айдан зияде Мирзакаримбайнынъ эвине бармай, шеэрде доланып юрьди. Тек бугунь, къардашынен корюшмеге къарар берди.


Бекленильмеден агъасыны корьген Унсин, чапа-чапа, эркеклер тарафына кетти: Ёлчы къардашыны къучакълады. О, сечильгендай денъишкен: азгъан, юзю джиддийлешкен. Къашлары арасында терен сызыкъ, манълайында ёлакълар пейда олгъан... Унсин агъасынынъ коксюне атылып:

—   Сиз не ичюн корюльмейсиз, ишитильмейсиз, агъа?— деп сорамагъа башлады. Сизге не олды? Сиз хасталандынъызмы? Мен пек сагъындым. Эр гедже сизни тюшюмде корем...

Ёлчы, къардашыны ыргъатлар эвине алып кирди. Кийизнинъ бир уджунда отурдылар.

—   Унсин, бу эвде насыл яшайсынъ? Шимдилик мында отурып-турарсынъмы?

Унсин агъасына шашып бакъты:

—   Я сиз?

—   Мен мындан омюрлик кетем!— деди, кедерли йигит.

—   Ойле олса, менде къалмайым, агъа...— Унсин тютюне-тютюне, сол къолундаки, анасындан къалгъан кумюш билезликни айландырды.— Агъыр иштен къача, деп беллеменъ. Мен иштен къоркъмайым. Истемейим.

—   Не ичюн?

Унсин агъасына самимий ве гъамлы козьлеринен бакъты.

—   Эгер мындакилернинъ эписи яхшы олгъан олса, сиз мындан кетер эдинъизми? Олар сизнинъ джанынъызны агъырттылар, гъалиба, агъа, гизлеменъиз.— Унсин терен нефес алды.— Догъру, Гульнар-апам яхшы, инсаниетли. Мен чаларгъангъа къадар онъа хызмет этмеге истер эдим. О мени, озь тувгъан къардашы киби сезе. Ойле яхшы къадынлар ола экен! Къучакълай, яш бала киби, гонълюнъи ала. Лякин, кене де, къалмам. Амма, Гульнар апамны... мен оны унутмам...

Гульнар Унсинни севеджегине Ёлчы ичте шекленмей эди. Къардашы онынъчюн буюк бир къуванч оладжагъына эмин эди. Севгилисини ялынъыз къалдырмагъа истемей, о, шимдилик Унсинни мында къалдырмагъа къарар берди. Бундан да гъайры, оны ерлештирмеге бир къолайлы ер де даа тапылмады.

—   Не ичюн къалмакъ истемейсинъ? Меним кеткеним ичюнми?

Унсин башыны асты:

—   Мен къоркъам...

—   Кимден?— деп элесленди Ёлчы.

Къызнынъ юзю утанувдан къызарды.
—   Салим акадан,— деди къыз, башыны котермей.— Бир озюм къалгъанда, манъа окътала... Ярамай шейлер айта...

Ёлчы тишлерини сыкъты. Турды. Къардашына турмагъа ярдым этти. Къардашынынъ башыны, омузуны шайлы сыйпап:

—   Бар ичери, джайышын, тувгъаным. Чагъыргъанда чыкъарсынъ. Мындан бугунь кетермиз. Яныкъланма,— деди.

О, агъыр-агъыр адымларнен къапудан ёлгъа чыкъты, ве токътады. Къар кене ягъа эди. Сокъакълар, ёллар, тереклер, диварлар ап-акъ. Къар данелери къашларгъа, кирпиклерге илинип къала, янакьлардан тайып-тайып, кучюк тамчыларнен тюше эдилер. Ёлчы буны абайламай, минарелернинъ биринде къар тюбюнде къалгъан турнанынъ ювасына бакъып къалгъан эди. Гонълю бозулды. Булутлы къыш акъшамы тыныкъ ве тюшкюн. Осалджа кийинген адамлар, сувукътан башларыны омузлары ичине итеп, къалтырай-къалтырай эвлерине ашыкъалар. Мына, Барат, сипирткиджи. Анълашылаки, сипирткилерини сатамады, омузучдаки юкнен, белине къыстырылгъан бош базар торбасынен келе ята. Ана, узун бойлу бир тиленджи... О, Баратнынъ къапусы огюнде отура ве бутюн къуветинен сесленип, бир локъма отьмек истей...

Аралыкънынъ сонъунда Салимбайвачча корюльди. Къара, юн чекменине яхшыджа сарынып, бир къолунен башы устюнде зонтигини тутып, кепаргъа бакъмай келе. Ёлчынынъ янындан кечеркен, онъа душманджа бакъты:

—   Къайда джоюлдынъ? Ялварырлар беллейсинъми? — деди.

—   Байвачча!— деп къычырды онъа Ёлчы.

Салим токъталды. Зонтигини джыйды ве агъаргъан юзюни Ёлчыгъа чевирди.

—   Къычырма, акъмакъ! Меним къулакъларым бар... деп Ёлчы тарафкъа айланды. 

Ёлчы байваччагъа якъынлашты ве:

—   Сен озюнъ акъмакъсынъ! Козьлеринъи фырландырма! Токъта, ашыкъма,— деп къолуна япышты.

Салимнинъ козьлеринде ачув учкъунлары учтылар. Бу не демек ола?! Къайсыдыр бир ыргъат, онынъ устюне къычыра. Онъа «сен» дей. Байвачча элини котерди, лякин Ёлчы онынъ къолуны тутты, къайырды, элинден зонтик тюштю...  
—   Эдепсиз! Корчаламагъа кимсеси олмагъан яш къызгъа тикленген козьлеринъи ойып алырым!

Салимбайвачча ачувнен джекирди:

—   Къолумны йибер! Сенинъ къардашынъ ким? Падишанынъ къызымы? Алтын олса да... Йибер, дейим!.. Меним тузым-отьмегимден къутургъан, копек!

Йигит джакъларыны сыкъты, бутюн къуветини топлап, байваччанынъ кокрегине юмругъыны тюшюрди. Салим бир къач адым кенаргъа атылып кетти, къар ичине юварланды. Ёлчы етип кельди ве чызмасынынъ бурунынен янбашына саллаштырды. Шу арада азбар къапудан Ярмат чапып чыкъты. Йигитни баш этеджек олып къычырды:

—   Эй, Ёлчы! Акъылынъы чылдырдынъмы не? Масхара!— Кетип тургъан адамлардан бир къачы чапып кельдилер. Эписи топлашып, йигитни кенаргъа чектилер, эр кес озю бильгени киби, насиатламагъа башлады. Байвачча исе, къалтырап, кокюсини тутып турды. О, чокъ сёгюнчлер ягъдырсада, Ёлчынынъ янына кельмеге къоркъты, джесарет эталмады. Ярмат онынъ чекменини къакъты, сонъ, къолтугъына кирип, эвге алып кетмеге ашыкъты. Бу вакъыт байвачча:

—   Унутма! Эгерде мен сенинъ манълайынъны къуршуннен тешмесем, мен де байвачча дегилим!— деп, артына айланып къычырды.

—   Чангильдеме!— деди сертликнен Ёлчы. Бар, алып-чыкъ демир аткъычынъны!

Адамлар арасында кульки чыкъты. Сылавджы Къадыр йигитнинъ омузундан таптап:

—   Мукъайт ол, огълум. Шимди кимнинъ вакъыты — оларнынъки. Байларнынъки. Оларчюн адам атып ольдюрмек бир шей дегиль. Паранен къутурдылар. Олар инсан дегиллер — йыланлар! Къаракъуртлар! Йыландан догъгъан сойлары. Оларчюн факъыр бир шей дегиль.— О, топлангъан адамларгъа чевирилип:— Догъру айтаммы?— деди.

Четтен-чевреден:

—   Догъру-догъру — деген сеслер ишитильди.

—   Олар бизни даа не къадар богъаджакълар, баба?  — деди Ёлчы юмругъыны сыкъып.

—   Мына, мен де ойле дейим, не къадар даа?— деп суальнен джевабланды къарт. Халкъ яваш-яваш даркъамагъа башлады.

### 2

Этрафны къаранлыкъ басты. Ёлчы, кимсесиз, тынч сокъакъта бираз отурды, байнынъ азбарына къайтты. Адет олгъаны киби, Мирзакаримбайнынъ мусафирханелерининъ пенджерелери пек ярыкъ эди. Йигит къапуны ачты, байнынъ бир шей айткъаныны беклемей, халы устюне отурды. Бир дакъкъа къадар вакъыт экиси де бир-бирлерине душманджа, ачув толу козьлеринен бакъып турдылар. Мирзакаримбай котерильди, юмшакъ ястыкъны четке чекти, ве чёткини сандал устюне къойды.

—   Сен, къайда юресинъ, баштакъ? Беллейсинъ, иш беклей? Бойле ыргъат туткъанджде, копек тутсанъ, бинъ кере яхты!..

—   Къычырманъыз,— деди сувукълыкънен Ёлчы.— Мен чокъ вакъыт сизни динъледим, къатландым. Энди — етер!

Мирзакаримбайнынъ козьлерини къаранлыкъ басты.

—   Санъа бойле сёйленювни ким огретти?

—   Сизнинъ инсаииетсизлигинъиз, залымлыгъынъыз!

—   Залымлыкъ?!— деп къычырды бай.— Сен яхшылыкътан анъламагъан копексинъ! Мен сени якъыным-тувгъаным деп сайдым. Аш бердим, кийим бердим, бу зулумлыкъ экен!

—   Бедавамы?!— деп Ёлчы байгъа таба эгилип къычырды.— Сакъалынъызда бир къара сач биле ёкъ, лякин, ялан айтасыз! Айып! Кийиндирген экен, кординъизми? Мына меним кийимим! Даа чызмаларым, халатым акъкъында айтмайым. Мен бу эвде янъы бир тахие биле кийип парламадым!.. Ашаткъан! Ненен! Сизнинъ къазанынъызда ягълы-дамлы пишириле. Лякин бизим ашымыз белли — ювундукътан бетер! Къыскъа кесем: мен сизден кетем. Ишлегеним ичюн акъкъымны берерсиз,— битти!

Мирзакаримбай къашларыны сытып, индемей отурды. Ёлчынынъ бирден денъишкени, онынъ эвельки тюшюнджесини тасдыкълады. Ёлчынынъ, койден кельген сонъ, бир кереден гъаип олып кетюви, Гульнарнынъ акъайгъа чыкъмасы себебинден эди. Ёлчынынъ, Гульнарны севгенини бай биле эди, лякин бунъа буюк эмиет бермеген эди. Онынъ «джан агъыруву чокъкъа бармаз»— деп тюшюнди бай. «Къайтыр, кене де ишине башлар». Лякин башкъа тюрлю  чыкъты. Бойле «дев киби ыргъатны эльден къачырмагъа  языкъ». Лякин Мирзакаримбай, энди оны чешит ышан-дырувларнен токътатып, къайтарып оламайджагъыны анълады. О, къолуны саллап, копекни къувгъандай: «Кет!»— деп багъырды.

—   Къувманъ, озюм кетерим, башта исаплашынъ, акъкъымы беринъ!— деди Ёлчы.

—   Насыл акъ?— деди бай, козьлерини акъайтып.

—   Мен эки бучукъ йыл намуснен ишледим. Бутюн бу вакъыт ичинде къыркъ кумюш къадар пара алдым. Бу эписими? Я сизнинъ ышандырувларынъыз къайда?

—   Ышандырувлармы?— Хм... Акъмакъ! Ыргъатны чалыштырмакъ ичюн аз ышандыралармы? Акъыллы адам сёзге ышанырмы?

—   Яхшы, манъа арткъачы керекмей. Адети олгъаны къадар, тёленъ.

—   Я къыркъ кумюш акъчы дегильми? Артыкъ бир капик биле бермем!— Бай юмшакъ ястыкъкъа ясланды.— Дава эт, кучинъ етсе!

Байнынъ джевабы, Ёлчы ичюн бекленильмеген шей дегиль эди. Сонъ вакъытларда, бай инсафнен исап кесер деп беллей эди. О, ойле бир алдандыки, озю биле шашты. Лякин онынъ омюри Гульнардан айрылгъан сонъ, акъча акъкъында тюшюне биле эдими? Энъ ашагъы, энъ залым адамдан акъкъыны истеп, онынънен акъча ичюн къавгъа этмекни, озю ичюн бир ашалыкъ деп сайды. Йигит, бир-ъден турды, Мирзакаримбайгъа якъын кельди ве онъа ёкъ этиджи бакъышнен бакъып:

—   Санъа эвленмек дегильде, кубре ичинде чёпленмек керек, къарт къораз!— деп багъырды.

Бай къыбырданмады. Ятышыны бозмады. Тек юзюни къан басты, ачувнен къалтырады. Къапуны яхшы урып, Ёлчы азбаргъа чыкъты.

Ичериге кирген узун, къаранлыкъ кечитде, Унсин, озь шейлери олгъан богъчаны берди. Богъча ичинде — чокътан кийильген эски къафтан, басма антерчик, ольген анасындан къалгъан шал. Унсин фереджесини тюзете берип, яваш сеснен:

—   Гульнар-апа агълады. Мени къучакълап опьти.

«Агъанъ сизни узакъкъа ёлламасын. Манъа сыкъча келинъ...» дей.— Сизге селям айтты. «Унутмасын»,— дей.— Онда сизнен болюшмеге чокъ шей бар.— «Сонъ, эписини айтырым» дей,— гъарипчик...  

Ёлчы кокюс кечирди ве меджалсыз алнен:

—   Юр, къардашчыгъым!— деди.

Олар юмшакъ къар устюне басып кеттилер. Къарнынъ тийльмеген беязлыгъы, гедженинъ къаранлыгъыны джоя эди. Чевре этраф — тынчыкъ. Ич бир кимсе. Ёлчы сокъакъ башында токъталды. Къайда кетмели? «Къышта, оджакъ башында тарашлыкъ, турда эвинъе къайт»! деген халкъ сёзюни хатырлады. Я онынъ эви къайда? Учь йыл къадар байнынъ мойсасыны ташыды. Не олды? Сокъакъ ичинде къалды.

Унсинни сувукъ сыкъып башлады. О, аякъларыны ерге урып-урып ала. Къолларынынъ бузлап къалгъан пармакъларына нефесинен уфюре. Агъасына бакъа-бере.

—   Юр, тувгъаным!— деди бекленильмеден Ёлчы ве аралыкъларнынъ бирисине догърулды. Лякин, ничюндир о, яваш адымлай эди. Базы да бир токътала. Унсин онынъ артындан кете. Агъасынынъ бойле кектенини корип, тюшюне:— Бойле буюк шеэрде бир ер тапылмайджакъмы? Рааметли анам, бутюн вакъыт, Ёлчы зенгин дайысында чалышып, пара къазанар, эвни бир парча тамирлер ве бир азда топракъ сатып алыр деп, хаяллана эди... Къайда бу хаяллар?»

Елчы къапуны аралыкъ этип, Шакир атанынъ ишханесине бакъты. Къышта, мында, чокъусу вакъыт, Шакир-атанынъ достлары топлана тургъанлар, мында, кимерде бир, бир окъумыш адам эски дженкяверлер «Ахмат-занчи», я да «Рустам-дестан»ны ве онъа ошагъан китапларны окъуй, къалгъанлары динълей эдилер.

Бу сефер ишханеде, Шакир-атадан башкъа ич кимсе ёкъ эди. Ёлчы босагъадан атлады.

—   Кир, меним къозум!— деп, къарт эр вакъыттаки киби, буюк самимийликнен къаршылап алды.

Йигитнинъ артында фереджеге бурюнген къадын кевдесини корьген сонъ, къарт, Ёлчыгъа айретнен бакъты ве дерсинъ: «даа не олды?» деп сорамакъ истеди.

—   Баба, бу меним къыз къардашым,— деп анълатты Ёлчы.— Бельки ишиткендирсиз, якъында койден кетирдим. Байда яшагъаныны истемейим.

—   Яхшы яптынъ, огълум. Гогерджин-гогерджиннен, тувгъан-тувгъанынен, дегенлер. Бунынъ манасыны анълайсынъмы? Догъру, сиз тувгъансыз. Лякин олар сизни озьлерине тувгъанлыкъкъа къошмайлар, олар — паралы. Догъру айттыммы? Айтмагъа не керек, сен озюнъ де дадны единъ. Зенгин-къытмыр тувгъандан, факъыр-джумерт дост яхшыдыр. Озюнде ёкънынъ, козюнде де ёкъ дегенлер. Сенсиз, къызнынъ устюнде къылынырлар. 
—   Догъру айтасыз, баба,— деди Ёлчы. — Къардашыма шимдилик сизде отурмакъ олмазмы?

Шакир ата элиндеки аякъкъапыны кенаргъа ташлады, козлюгини чыкъарды, мераметли козьлеринен Ёлчыгъа бакъты:

—   Сен, чокътан берли меним огълумсынъ, къардашынь исе, къызым олур. Аллагъа шукюр, ёргъан-ястыкъ тапылыр. Сандал да бар. Кимерде, сыджакъ, кимерде сувукъ. Лякин бар. Етишмемезликнен бир чарелер этермиз. Къартийге къардашынъ ярдымджы олур. Огълумнынъ оксюзлерине исе, апте.

Ёлчы къарткъа насыл этип тешеккюр этеджегини бильмеди. Йигитиинъ козьлеринде козь яшлары ялтырады. О, Унсиннинъ элинден тутты.

—   Фередженъи ач! Мына сенинъ бабанъ! Оны, сай, сев, динъле,— деди.

Унсин юзюни ачты, утанып козьлерини ашагъы алды ве сонъ, яваштан:

—   Тувгъан къызынъыз киби, сизге хызмет этерим, бабачыгъым!— деп сёйледи.

Къарт турды.

—   Юр, къызым, сени къартийге алып барайым... о, инсаниетли...— деди.

Ёлчы Унсинге якъын кельди ве:

—   Къардашым, бу адамларны, озюнънинъ тувгъанларынъ киби, сай-сев. Къартананъа ярдым эт. Шакир ата бир озю. Онъа да ярдым эт. Айды, чалтча бир шейлер огрен де, онъа ярдымджы олурсынъ,— деп насиатлады.

Унсин агъасыны къучакълады, оны сыкъ-сыкъ келип бакъмасыны ялварды. Сонъ, къартнынъ артындан кетти.

Бир озю къалгъан сонъ, Ёлчы, тюшюнмеге башлады. Озюни бакъмакъ ве Унсинге ярдым этмек ичюн, ярындан башлап чалышмакъ керек эди. О, бель багъыны-къушагъыны чезди, эвни саткъан парадан къалгъан парасыны сайды. Он беш кумюш... Шакир ата къайтып кельген сонъ, йигит эписи параны онынъ огюне къойды. Къартнынъ джаны агъырды:

—   Сакъла буны. Бир къашыкъ ювундыкъ къызгъа да тапылыр. Ал, дейим. Сакъла. Йигитке акъча эр вакъыт керек.

Ёлчы акъчаны алмады:

—   Мен, не де къазансам, эписи сизнинъ, баба! Манъа акъча неге керек.

Шакир-ата онынъ къалмасыны, геджелемесини теклиф этти. О, къалмады. Ярын, я да о бир кунь кирмекни ышандырып, къартнен сагълыкълашты ве чыкъты.

## XV

### 1

Хакимбайвачча Фергъанадан къайтты. Биринджи куню, ничюндир, Ёлчыны сорады. Ярмат Ёлчынынъ чокътан берли чалышмагъаныны айтты. Хакимбайваччанынъ башкъа соравларына маналы джевап берди.

— Бильмейим, Хаким ака. Бир кимсе оны озюне чектими, ёкъса, буруныны котерип, ёллар ичинде юрмеге истедими... Бильмейим. Бир шей бильмейим...

Ёлчы сыналгъан, ель аякъ, пек яхшы ыргъат олгъанындан, Хакимбайвачча оны сораштырды. Хакимбайваччанынъ къадыны, Ёлчы койден къайткъан сонъ, бирден гъаип олып кеткенини ве сонъ, ойле де бирден, апансыздан, пейда олгъаныны, Салимбайваччаны ургъаныны айтты. О, къадынынынъ айткъанларына инанмай, къардашындан сорады. Салим, эльбетте, эр шейни Ёлчынынъ устюне юкледи. Бундан да гъайры, Ёлчы, ишлеген акъкъы берильмегени ичюн, бабаларыны сёггенини де айтты.

— Бу да не? Бир ыргъат олып онынъ бабасыны сёгмеге, къардашына къолуны котермеге насыл юз этти? Хакимбайваччанынъ аилесини бойле кирлемек олурмы! Бу бозукъ ыргъатны шимдиге къадар джезаланмагъаны ичюн, къардашына дарылды, ве буны энди озю япаджагъыны айтты.

Экинджи куню, уйле авгъан сонъ, Хакимбайвачча элли башыны озюне чагъырды. Башта оны фазан къавурмасынен, сонъ, чешит тюрлю емеклернен сыйлады. Дастарханнынъ устю махсул, пите, къаймакъ, татлы шейлерден корюльмей эди. Озю, кескин чайны тёке берип, элли башыны сыйлады...

Хакимбайвачча, башта, мусафирни, Фергъана достларынен кечирген шенъ куньлерини айтмакънен эглендирди. Эмиш, Къокъандда эки досту огъланларынынъ суннет тойларыны къайсы даа зенгин япаджакъларыны бири-бирле    ринен къавиль эткенлерини, тойларда оладжакъ зиифетлерни, улакълар, оюнлар, эгленджелер акъкъында айта берди. Сонъ, дженк акъкъында бир шейлар айтып ташлады. Акъ падишанынъ къоллары къыскъа олганыны сойлеп, яныкъланды. Лякин элли башы, дженкте мутлакьа акъ падиша енъип чыкъаджагъыны айтты. Буны тастыкъламакъ ичюн, шойле мисаллар кетирди: «Тарихта, башкъаджа айткъанда, та алайисалам вакъытындан, бизим вакъытымызгъа къадар учь дане алидженап падиша олгъан: Ношировон, Харунюль Рашид ве азырки Николай падиша. Алидженап падишалар ич бир вакъыт енъильмейлер. Даа, эгер бизлер, Туркистаннынъ мусульманлары да, онъа ярдым япсакъ, душман чабик енъилир ве енъиш толу олур...»

— Алла берсин, сизнинъ айткъанларынъыз чыкъсын, деди Хаким.— Лякин бир тарафтан, мусульманларнынъ эписининъ бирлигинен падишагъа ярдым этмек къолай шей дегиль. Сонъ вакъытларда, халкъ ичинде ярамай адамлар чокълашып башладылар.

Мында, байвачча, Ёлчынен олгъан вакъианы мисаль кетирди. Онынъ япкъанлары— «пек буюк къабаат» олгъаныны айтып, джезаланмасыны талап этти.

Алимхан айнеджиликнен кулюмсиреди ве козюни ашагъы алды.

— Догъру, Елчы эксиклиги олмагъан йигит дегиль,— деди элли башы.— Мен маалленинъ бутюн адамларыны билем. Ким насыл яшай, ким озюни насыл алып бара, кимнинъ насыл хасталыгъы бар, юрегинде насыл белясы-ярасы бар — манъа эписи белли. Бильмек — меним борджум. Элли башлар арасында бу шейлерни бильмеген сойлары бар. Олар ялынъыз элли башы сайылалар.

— Алимхан ака, биз сизнинъ огюнъизде эпимиз теменна этемиз! — демеге ашыкъты байвачча.— Сиз, керчектен де, акъикъий, чотнен ясалгъан союсыз...— Лякин сизде бир шей етишмей — шомпол! Бойле бир алда маалленинъ адамлары, эписи бир адам киби даа да тербиели олур эдилер.

Элли башы кульди.— Шомполны да ишке тюшюрирмиз, байваччам. Лякин шимди, вакъыт башкъа, индже. Халкъ арасында мемнуниетсизлик арта. Чокъулары, ёкъсузлыкънен къапаатленмеге истемейлер. Палылыкъ. Алланынъ къабааты дегиль де, байларнынъ къабаатлары, деп бакъалар.  Хырсызлардан, башы бозукълардан, тиленджилерден, юрьмеге ер ёкъ. Яхшы ки, акъ падишанынъ ышанчлы адамлары ве полиция озь ишлерини яхшы билелер. Шомполларнынъ, ве керексе, къылычларнынъ ве сюнгюлернинъ ярдымынен, олар халкъны туталар. Андан гъайры, алла сакъласын, халкъ чокътан башыны котерир эди.

Хакимбайвачча, халкънынъ котерильгени ве шамата чыкъаргъанынынъ себебини, моллалар ве улемаларнынъ осал чалышкъанларындан, диннинъ къаттылыгъыны косьтермегенлеринден келип чыкъкъаныны айтты. Элли башы да, бу фикирнен, къайлы олды. Тап сонъу, олар бойле фикирлерге кельдилер: Хакимбайвачча анасынынъ олюви мунасабетинен дуа япаджакъ. Мында, Ташкентнинъ бутюн белли улемалары, имамлары ве диний ишлернен огърашкъан башкъа адамлар чагъырыладжакълар. Зияфетнинъ ады-эсабы олмайджакъ, эр шей богъурдакътан олмакъ керек. Ана, мында, олар, халкъны тербиелев акъкъында меселени ачарлар.

—   Байвачча,— деди элли башы,— сизнинъ тюшюнгенинъиз яхшы емиш берир. Биринджиде, бу халкъ ичюн файдалы, чюнки, сизнинъ косьтерген ёлунъыз халкъкъа достлукъ ве къардашлыкъ кетирир. Экинджи де, бу, сиз ичюн де, файдалы. Буюк рус хадимлеримиз пек мемнун къалырлар...

Хакимбайвачча пек къоморозланды. Рус хадимлеринеп якъынлашув оны пек къопайта эди. О, ойле хаялланды ки, Ёлчы акъкъында унута язды. Лякин элли башы, онынъ акълына тюшюрди:

—   Анавы арам Ёлчыны не япаджакъмыз? Сиз не япмакъ истер эдинъиз?

—   Унутып-кете яздым,— деп байвачча манълайыны къашыды.— Онынънен не япмакъ керек? Мен озюм де бильмейим. Эгер де инсангъа ошагъан адам олса, судкьа бермеге мумкюн эди, я да афу истемеге меджбур этер эдик. Лякин онынънен... Алимхан ака, я ойле бир шей япылса да, оны къапасалар, насыл олмаз экен? Бунъа сиз насыл бакъасыз?

—   Эбет, о козь огюнден гъаип олса, яхшы олур эди-амма,— деди элли башы, эки маналы.

—   Алимхан ака, бу ишни озюнъиз алсанъ...

Элли башы бир аз вакъыт индемей отурды, кескин чайны яваш-яваш ютты. О, озюни пек агъыр вазиетке къалгъан киби косьтерди. Ниает, ойле тюшюнджели вазиетте сёйледи:
— Меним байваччам! Бу пек агъыр иш. Догъру, Ёлчы яхшы йигит дегиль. Лякин бизге ич бир вакъыт оны чешит ёлларда корьмек сыра кельмеди. О, ич бир кимсенинъ бир шейине биле къолуны узатмады. Онынъ пычагъынынъ уджунда даа кимсе къан корьмеди. Ёлчыны, сиз дегенинъиз киби, къабаатламакъ ичюн, оны бир шейде тутмакъ керек. Бу шакъа шей дегиль! Лякин сизнинъ эмиринъизнен элли башы бунъа бир чаре тапмагъа тырышыр ве сизнинъ истегенинъизни ерине кетирир.

Хакимбайвачча мусафирге озюнинъ тешеккюрини бильдирмеге ашыкъты ве сонъ, кене де, оладжакъ дуа акъкъында лафны девам эттилер.

### 2

Къышнынъ энъ сувукъ вакъыты басты. Иш тапалмай юрген пек чокъ. Иш тапмакъ къыйын. Даа, тарлаларда да иш башламады. Иш ёкъ — аш ёкъ.

Ёлчы, чокъ тюшюнип отурмады. Къушагъынынъ устюнден таба, узунджа ипни сарды ве базаргъа, халкънынъ энъ чокь олгъан ерине сокъулды. Бир тарафтан — чини савутлар саткъан дюкянлар, экинджи тарафтан — башкъа, одур-будур сатылгъан «Гульбазар». Онынъ янында мейдан. Бу ерде арабаджыларнынъ бири-бирлерине къычырувлары, девелер ве эшеклернинъ сеслери, пите саткъанларнынъ сес-седалары, данъгъул-дунъгъул юрген арабаларнынъ тасырдылары,— эписи бир ерге къошулып, анъашылмагъан бир шаматаны чыкъара эди. Бунъа алышмагъан адамнынъ башы айлана, къулакълары тына эди.

Тар, балчыкъ сокъачыкънынъ кенарында, къалдырымчыкъта, бир къач аммал отура. Ёлчы, халкънынъ ичинден сыкъылып кечти ве бу сыранынъ сонъуна чёкти. Огде юзюни чевирди.

Бу сырада отургъанларнынъ сайысы йигирми адамгъа якъын эди. Оларнынъ ичинде бир къач къачыкъ чырайлы, арыкъ, яш балалар да бар эдилер. Энди, бусь-бутюн къамбурлашкъан, дегиль юк ташымакъ, озьлерини биле алып юралмайджакъ киби къартлар да бар эдилер. Эписининъ омузларында ип парчалары саркъмакъта. Урбалары кирли, йыртыкъ, чуллы-муллы... эски. Базылары, халат ерине, чувалларгъа ошагъан, эвде тикильген халатларгъа сарынгъанлар. Ич бирисининъ аягъында чызма ёкъ. Тек бирисининъ аягъында, парланыкъ-джарты месит — онынъ да бурунындан — тешигинден, тобан созулып турмакъта эди. Дигерининъ аякъларында зеки, йыргыкъ калошлар. Олар аякъкъа тасма, я да ипнен байлангъанлар, базылары исе, аякъларыны чулнен саргъанлар. Эписи сувукътан когерген, кирли, узун, тырнакълы пармакъларынен токътамай-турмай къашына эдилер...

Аммаллар сес-солукъсыз, салыкъ отуралар. Ялынъыз козьлери о якъкъа, бу якъкъа бакъып, ойнайлар... Эгер де догърулып бир киряджы кельсе, эписи къалкъып тура, бири-бирлерининъ огюне чыкъып, озьлерини теклиф эте эдилер.

Бу ерде эки сааттен зияде ишсиз отургъан сонъ, Ёлчы турып, базар тарафкъа кетти. Къар ирий эди. Тар базар аралыкъларындан сув акъа, орталыкъ шишельген, чамур...

Базар ичинде топ-топ, пек фукъаре кийинген адамлар юре эдилер. Олар, къайдадыр ашыкъа, адамларны къакъыштыра берип кетелер. Сёгюнелер. Эписининъ козьлеринде ачув ве тюшюндже.

Ёлчы, алыш-вериш ёлагъыны яваш-яваш айланып чыкъты. Мына пара къайда, мына мал къайда! Лякин булар эписи байларнынъки. Байлар буюк ве кучюк дюкякларында кейф чатып отуралар. Дженк, халкъны къурутты, къурсакъларыны чекти. Алыш-веришчилерни алтынгъа богъды, къурсакълары даа да къабардылар.

Биринджи куню Ёлчыгъа бахтлы олды, учь-дёрт ерде юк тапты. О, ишни тап гедже битирди ве бутюн куньде етмиш капик къазанды. Элли капигини ашкъа сарф этти, къалгъаныны къушагъы ичине сакълады: «Бу, Унсиннинъ пайы».

Бойлеликнен, Ёлчы аммал олды. Эр кунь акъшамгъа къадар базар ичинде доланды, шеэрнинъ чешит кошелерине юк ташыды, я да, юкнен кельген девелерни озгъарды. (Къазахлар, девелеринен сатмагъа агъач комюри, тезек, пичен ве даа башкъа шейлер кетире эдилер. Олар шеэрни яхшы бильмегенлеринден, Ёлчы оларны алып юре эди). Геджелерини чайханаларда, я да, Къаратайда кечире эди. Эр кунь, я да эки куньде бир, Шакир атагъа кирер. Унсиннен корюше ве къазангъанларындан къалгъан капиклерни оларгъа ташлар эди.

Куньлерден биринде, Ёлчы, богъдай базарындан, бир къарткъа, бир чувал богъдай алып кете эди. "Къар ягъды» мааллесинде къартнынъ артындан, тар бир азбаргъа кирди. Азбар, эр тарафтан юксек, янъы эвлернен сарылгъан. Дерсинъ, бир тар ящикке ошай.

Елчы, богъдайны къамыштан дивар артында, ашханада, бошатты. Акъкъыны алды ве айланып къайтайым дегенде, къапудан куле-куле, Абдушукур чыкъты. Елчы шашмалап, селямлашты.

—   Бу сизнинъ азбарынъызмы, молла-ака?— деп сорады.

Абдушукур, «эбет» деген киби башыны саллады.

—   Шашыладжакъ ал, «сизнен корюширим—деп акълыма биле кельгени ёкь эди»,— деди Елчы.— Байларгъа барып турасызмы?

—   Кимерде бир барам,— деди Абдушукур, йигитни козьден кечирип.— Къана айт, ничюн аммал олдынъ?

—   Бу иш яхшы экен,— деди Елчы кулюмсиреп.— Къарттан беш-он капик алдым ве кеттим. Кимсе меним этегимден чекмей. Акъшам ве гедже раатым...

—   Я бу да насыл джевап?— деп дудакъларыны къыйыштырып сорады Абдушукур.— Сен догърусуны айт — анълашамадынъмы?

Йигит, Абдушукурге козьлерини ачып бакъты ве: — догърусыны айткъанда, залым ве зулумлыкъкъа даянып-чыдап оламадым. Я, мен де адамым, эбет. Не къадар даянмакъ мумкюн? Байлар арасында яхшы адамны къыдырмакъ, масалда айтылгъан алтын йымыртаны къыдыр-ъмакъ демектир. Байлар, бойле бакъкъанда, башкъа-башкъа корюльген киби олсалар да, юреклеринен, эписи бирлер. Билемиз, энъсемизде сынадыкъ, молла-ака,— деп Елчы, сагълыкълашып кетмек истегенде, Абдушукур оны эвге теменна этти. Онынъ козьлери «инсаниетсизлик пердесинен» къаплы дегиль, деп тюшюнди о, бу саде йигитнинь сёзлери оны пек меракъландырды ве тесир эттилер. О, янъычыкъ бир татар алимининъ диний эсерини окъуп битирген ве шимди бош эди. Ондан да гъайры, йигитнинъ Мирзакаримбайлар акъкъында насыл тюшюнгенини бильмек истей эди.

Елчы, Абудушукурнынъ артындан мусафирханеге кирди. Балчыкълы чызмаларынен орталыкъны былаштырмайым деп, сакъынып, кийизнинъ бир уджуны къатлады ве босагъа янында чёкти.
Ода, балабан дегиль, лякин темиз джыйыштырылгъан ве ярыкъ эди. Сандал устюнде газеталар, рафларда китаплар. Къапу къаршысында, диварда, эки портрет, экиси де арбий кийимде ве башларында феслери: бири — мазаллы, гурь сакъаллы, экинджиси яшча, арыкъча, бурулгъан мыйыкъларынен.

Йигит, эвден азбаргъа чыкъкъан къадынлардан кимсени корьмесин деп, Абдушукур, азбар тарафкъа олгьан пенджеренинъ пердесини йиберди, сонъ, келип сандал янына отурды, ачыкъ тургъан газета саифесинден козюни алып, Ёлчыгъа бакъты:

—   Къана, сёйле, бизим байымызнынъ залымлыгъыны неде коресинъ? Динълермиз, сонъ, ким акълы, ким акъсыз олгъаныны корермиз,— деди.

Ёлчы эр кеснинъ алдында шикяет этмеге, юрегини ачмагъа севмей. Лякин, шимди айтмагъа керек, деген дуйгъу сезди.

Абдушукур, окъумыш ве базы бир шейлерден анълагъан адам эди. Дюнья устюнде не ичюн бойле инсаниетсизлик, акъсызлыкъ олгъаныны бельки айтыр, анълатыр. Акъыл танышыр, бир ярдым этер. Ёлчы онъа сонъки эки бучукъ йыл ичинде башына келип-кечкен эр шейни икяе этти. Озюнинъ бахтсыз севгиси акъкъында биле, Абдушукурге базы бир сырларыны ачты. Сонъ, эеджанланып, бутюн ыргъатларнынъ, хызметчилернинъ,— чайырджыларнынъ, бутюн эмекдар халкъларнынъ агъыр вазиетте олгъаныны, чекишкенлерини айтты.

Абдушукур йигитни пек меракънен динъледи. Газеталарны низамнен къатлап джыйыштырды, сандалнынъ кенарына чекти, кулюмсиреди:

—   Эписими? Къайда мында залымлыкъ?

Онынъ козьлери ве котерильген къашлары анълашылмагъан бир алда эдилер...— Ялынъыз бунынъчюн байгъа джанынъ агъырдымы? Аммаллыкъны бундан яхшы беллединъми? Бакъ сен, алымызгъа. Бакъ сен, бу гъарип Туркистангъа!

Абдушукурнынъ бойле айткъаныны ве эеджанлангъаннын корьген Ёлчы, онъа айтып-анълатмагъа тырышты.

—   Молла ака,— деди о,— аммаллыкъ, эльбетте, иш дегиль. Мен сабан сюрмеге, кетменнен ишлемеге севем. Топракъ юзюни чечеклендирмеге севем. Лякин къулакъ къадар ерчик къайда. О, менде, не койде, не де шеэрде бар! Амма, байнынъ топрагъында, мен энди, кетменимни де котермем. Ыргъыт чалышмагъа емин эттим. Инсан бир кере алдана биле. Мен, язнынъ атешли сыджагъында ишлейджегим, тер тёкеджегим, лякин башкъа бириси, салкъында отурып, кейф чатаджакъ! Бундан да гъайры, мени сёгеджек, ашалайджакъ! Къайда мында инсаниетлик?

Абдушукур бир аз вакъыт индемей, баш пармагъынынъ тырнагъыны тишлеп отурды. Сонь, дерсинъ, эр бир сёз устюнде тюшюнип, сёйледи:

— Менимджесине, сен, къардашым, джаильсинъ. Сенинъ акъыл-фикринъ, джаиллик себебинден, эр шейге догъру къыймет кесамай...

Ёлчы терен нефес алды ве:— мен яшлыкътан адамлар ичинде осьтим. Чобан олдым, ашлыкъ башакълары топладым. Бизде, койде, мектеп де ёкъ эди... Сиз манъа анълатынъ, мен джаиль олсам,— деди.— Менимджесине,— сертликнен кочти Абдушукур,— сенинъ джаиллигинъ, сенинъ лакъырдынъда да корюле. Сен бай, факъыр, саиплер, ыргъатлар, хызметчилер... дейсинъ. Бу, энъ буюк янълышлыкъ дегильми? Адамларны байларгъа, ыргъатларгъа, хызметчилерге, саиплерге... бильмем даа нелерге больмек, айырмакъ керекмей. Бизлер, эпимиз, туркистанлылармыз, башкъа тюрлю айткъанда, мусульманлармыз! Весселям! Бизим, эпимизнинъ, бир макъсадымыз, бир вазифемиз бар — чешит тюрлю низамсызлыкъкъа ёл бермей, къол-къолгъа берип, дост олып, чалышмакътыр. Мусульманлар арасында чешит сой фикирлер юрсетмектен даа буюк гуна ёкътыр. Сенинъ эр бир сёзюнъ, фитне урлугъы! Анъладынъмы?

Ёлчы бир къач дакъкъа утансырап, атта шашмалап отурды. Лякин сонъ, фикирлерини топлады, башыны котерди. Шимдиге къадар о, «молла ака» деп чагъыргъан Абдушукурге, къашларыны мыскъыллы кулюшнен-къыйыштырып бакъта да:

— Сизинъджесине, мен, байларнынъ мойсаларына башымны сокъмакъ ве бар къуветимнен чалышмакъ кереким. Олар исе, меним теримни сыдырып, сонъ, «ёкъ ол азбарымдан!» деп копек къувгъан киби къувсалар, бу акьикъатмы? Инсаниетликми? Сокъакълар боюнда тиленип юрмек... не? Я сиз, асылда, ничюн бай, факъыр деген шей ёкъ, деп айтасыз? Догъру, биз эпимиз мусульманмыз ве бир диарда яшаймыз. Лякин Мирзакаримбай — бу бир, мен исе, башкъа. Мусульман байлар ве мусульман факъырлар барлар. Этекнен айны къапатмакъ мумкюнми? Сонъ, меним догъру, акъикъатны ачкъан сёзлеримни, сиз не ичюн фитне деп саясыз?

— Анъла сен!...— деди къолларыны у якъкъа, бу якъкъа саллап, сертийип, Абдушукур.— Анъла, ахыр сонъу, кимнинъ байлары, кимнинъ саиплери! Булар бизим — мусульманларнынъ байлары! Барсын, олар къуветлешсинлер, барсын, оларнынъ маллары яхшы сатылсынлар,— мына не истемек керек, йигит! Бизим динимиз бозгъунлыкъ дегиль де, бирликке, бири-биримизни анъламагъа чагъыра. Анълайсынъмы? Аллагъа шукюр, бизим байларымыз арасында инсаниетли, инсафлы, джумерт сойлары да бар. Олар фукъарелерге зекяат берелер. Байларгъа къаршы душманлыкъ — бу, медениетсизликтен келип чыкъкъан джанаварлыкътыр, къардашым!

Абдушукур чабик-чабик папиросыны якъты ве ачкозликнен чекти.

Елчы, кульген козьлерини бираз къымып, башыны саллады:

— Джумерт байлар!?— Йигит кулип йиберди.— Къайда олар? Манъа ойле сойларынен корюшмек сыра кельмеди, молла ака. Бельки, бир-эки дане тапылыр... Тентеклер... Лякин оларнынъ джумертлиги — денъизде бир тамчы... Факъырларнынъ терилерини сыдырмагъа, беллери пек усталар, лякин бир эйлик япмагъа, оларнынъ беллери агъыра. Зекяаткъа кельгенде, сиз буны, менден де яхшы билесинъиз. Зекяатнен кунь кечирген бир аиле бармы? Байларнынъ «къанун айнеджилиги» деген бир оюнлары бар. Мен озь козюмнен корьдим, бойле масхаралыкъкъа аля бугунь шашып къалам: былтыр,ораза вакъытында, Мирзакаримбай Ярматкъа арабаны ектирди. Сонъ, бизим джамимизнинъ софусыны чагъыртырды. Софу кельди. Мирзакаримбай онъа шойле дей: «Бу ат ве араба сизнинъ, буны зекяат боюнджа берем. Къана, мининъде, бир айланып келинъ.— Софу, куле-куле, арабагъа минди. Ярмат аткъа тийди, олар буюк ёл бою айланып, къайтып кельдилер. Бай, софугъа кельди, о даа арабада отура эди, онъа он кумюшлик кягъыт акъчаны косьтерди ве яваштан: «атынъызны ве арабанъызны манъа сатасанъыз, мына сизге оларнынъ фияты»— дёди ве софунынъ джебине он кумюшни сокъту. Мен, о вакъыт, бунынъ не олгъаныны анъламадым. Акъикъатта, эсли-башлы адамларнынъ ишине бенъзей, лякин сонъу, бала шакъасынен бите. Экинджи куню сабасы Ярмат акадан сорадым. «Бу,— дей Ярмат,— зекяат бермек сайыла... Эписини башындан сонъуна къадар анълатты. «Ат-араба,— дей о,— беш бинъ кумюш. Бай, джумерт корюльмек ичюн, оны софугъа берди ве сонъ, къайтарып, он кумюшке сатын алды. Бунынънен берабер, бизим байымыз эки юз бинъ кумюш зенгинлигининъ зекяатындан къуртулды...» Корьдинъизми! Эки юз бинь кумюшлик зенгинликтен он кумюш зекяат! Байнынъ бутюн айнеджиликлерини бильген Ярмат биле, шашып-сейир этип къалды. «Бай,— дей, зекяаттан эр вакъыт, мына бойле, чешит сой айнеджиликлернен къуртула. Лякин бу йыл, эр йылнынъкъындан да айнеджи япты...»— Мен буны козюмнен корьмеген олсам, ишанмаз эдим. Айдынъ, фарз этейик, байлар зекяатны догъру берелер. Лякин бойле тиленип яшамакътан, ольмек бинъ кере хайырлы! Байлар бутюн халкъны тиленчи япмакъ истейлер...— деп токъталды Ёлчы.

Абдушукур бир кереден джевап бермеди, бир-эки дакъкъа индемей отурды, Ёлчы тарафкъа бакъмамагъа тырышты.

— Эбет, бизим байларымыз арасында да инсаниетсиз, джариз сойлары бар,— деп разылашты о.— Оларнынъ да чокъусы даа озь борджларыны — вазифелерини бильмейлер. Бойле сойларына, олар халкънынъ бабасы олгъанларыны анълатмакъ керек. Лякин эсас меселе — бирликте, бири-бирлеримизнен анълашмакъта, къардашым. Бозгъунлыкъ — фитне юрсетмек ярамай шей. Эр кес озюнинъ бойнунынъ борджуны ве ерини бильмек керек. Бизим дюньяда, къайда олса да, не олып кечкенини бильген, окъумуш адамларымыз бар. Олар бизим яраларымызнынъ яхшы олмасы ичюн иляджлар, имкянлар къыдыралар. Халкънынъ ихтияджы ве келеджеги акъкъында къайгъырмакъ керек. Санъа не? Сен озюнънинъ ишинънен огъраш. Бильмеген адам, къаш якъам деп, козь чыкъара биле. Бахтсыз Туркистанымызгъа алыш-веришчи адамлар кереклер!

Ёлчыны ачув къаплады: «анълашылгъанына коре, сенде, о окъумушларнынъ бириси оласынъ!»— деп айтып йибере язды. Лякин озюни тутты. Байдан чалышкъан акъкъыны алмакъ ичюн о, бу адамнен бир аз, акъыл-фикир танышмакъ истеди. «Озю байларнынъ фикирлерини дагъыткъан-джайраткъан деллялнынъ бириси!»— деп тюшюнди Елчы.— Оныньчюнде олар оны ашатып-ичерелер...» «Байлар — халкънынъ бабасы» экен! Манъа оларнынъ ишлерининъ онъ кетмесини истемек керек экен, айса! Онынъ башы-башмы, ёкъса, бош чапчакъмы?.. Ёлчы турды, къыскъадан: —Яхшы, хайыр,— деп айтып ташлады. О, бу «яхшыны» сагълыкълашмакъчюн айттымы, ёкъса, «яшармыз, корермиз, билирмиз» демек истедими, буны анъламакъ кучь эди. Абдушукур мусафирни озгъармакъ ичюн еринден котерильди, лякин сонъ, къайтып, кене де, ерине отурды.

Акъшам якъынлашмакъта эди. Ёлчы энди базаргъа кетмемекни къарарлаштырды. Адам чокъ олгъан бир чайхана ичине кирди ве сет устюне котерильди, чайхананынъ дирегине таянып, болдургъан аякъларыны узата берип отурды ве чай истеди.

Чайхананынъ ортасында, узун бойлу, башында кенъ, къыйыш тёпели къалпагъы олгъан бир дервиш, козьлерини япа берип, янъгъыравукъ сеснен, Машрабнынь гъазеллерини созуп йырлай эди. Кескин, дюльбер сеснен, он яшларында бир балачыкъ, онынънен берабер йырлай. Бир къач капик бакъыр йыгъып, йырджылар гъаип олып кеттилер.

Ёлчы, сыджакъ чайны сабырсызлыкънен, кучюк ютюмнен, агъызыны якъа берип иче ве Абдушукур онъа не айткъаныны хатырлай, ичинден къайыл олмай, онъа къаршы кете эди.

Апансыздан, кимдир, онынъ аркъасындан тюрттю. Ёлчы башыны котерди — чайханада отургъан адамлар, къолларыны кокюслерине къавуштырып отура, козьлеринде къоркъунч сезиле эди. Ондан бир къач адым авлакъта мазаллы, сап-сары, мыйыкълары тамам эки къылыч киби юкъарыгъа айлангъан бир полицай тура. Дерсинь, онынъ эки къылычкъа ошагъан мыйыгъы джинаетчининъ башы тёпесинде котерильген.

Дженк башлангъанындан берли, азиатлар топлангъан ерлерде, бойле копеклер апансыздан пейда олып башлагъан эдилер. Олар озьлерининъ укюмдарлыкъларыны косьтерип-къоркъузып, кельгенлери киби де, чыкъып кете эдилер.

Ёлчы, приставнынъ залым бакъышыны корип, еринден турды, яваштан, отургъан тахта тапчанындан тюштю, лякин къолларыны кокюсине къачламады. Полицай, бирден, Ёлчыгъа якъын адымлады. Къалын, орьме къамчысыны котерип, Ёлчынынъ ачыкъ кокюсине бар къуветинен урды. Къамчынынъ уджу, энъсесине япышты... Дерсинъ, тенини дегиль, ичини-багърыны парчалады. Онынъ юмрукълары сыкъылдылар. Лякин, еринден тепренмеди. Полицайнынъ козьлеринде учкъунлар ойнайды. Боюны тартылды. Юзю къызарды. Шу арада, балабан чал сакъаллы, насылдыр бир къарт, къолларны кокюсине хачлап, озьбек ве рус сёзлерини къарыштырып, онынъ аякъларына эгилип, ялварды;

—   Турам, тахсир, мен беноват. Пажалиска, пажалиска. Бала порядкани сапсем бильмейди... Кечиринъ...— Къарт тынды ве озюнинъ къар киби, бем-беяз, сакъалыны косьтерди. Дерсинъ, «меним яшыма мерамет эт» демек истеди... Полицай яры русча, яры ерли тильде онынъ устюне де пек къаба багъырды. Бу адисе Ёлчыны озюнден чыкъарды.

—   Сагъ олынъ, баба,— деди о, беяз сакъаллы къарткъа айланып — лякин сени тишлеген зеэрли йылангъа теменна этип, озюнъни ашаламакъ яхшы шей дегиль!

—   Афу исте, огълум, залымларнен чеккелешме!— деди къарт яваштан.

—   Я мен не яптым? Ашагъан къамчым ичюн афу истейимми?— деди Ёлчы, яваштан агъач тапчан устюне чыкъты ве кене де, башта отургъан ерине отурды. Йигитнинъ баш эгмегенини корьген джанавар полицай, бир даа салмакълап, оны къамчынен урды. Бу сефер, юзюне тийсин деп ынтылды. Ёлчы къолларыны бир кереден ачты ве къамчынынъ уджуны тутты. Полицай озьбекче ве русча энъ ашагъы сёгюничлерни ягъдырып, къамчыны тарткъалады. О, чайхана ичинде отургъанларны ачувнен козьден кечирди, дерсинъ: «сизлер анълашмагъан экенсизми, бу йигитнинъ бойле япкъаныны коре турып, бир шей айтмай тургъанынъыз не экен»... деп тюшюнди.

Ёлчы онынъ бу бакъышыны эслеп къалды. О, чайхананынъ ичини бир козьден кечирди: чокъуларынынъ козьлеринде ачув, интикъам олсада, къоркъу да сезиле эди. Къапугъа якъын отургъанлар исе, къачмагъа азыр киби эдилер. «Менимчюн, ич бир къабааты олмагъан адамлар яна билелер»— деп тюшюнди Ёлчы. Къамчынынъ тасмасыны йиберип, еринден котерильди.

Чайхананы сукунет басты. Тек, чайхананынъ тёпесине асылгъан бёдениелер, къапкъанларында бармагъа ер тапалмай, уруна эдилер. Оларнынъ къапкъанларындан полицайнынъ омузларына, мыйыкъларына бёдене къанатчыкълары ве кубреси тёкюле эди. Полицай бир шей эслемеди.

Къолуны саллап, чайханадаки адамларгъа отурмаларыны эмир этти. Сонъ, Ёлчыгъа бакъып, русча бир шейлер къычырды. О, башыны саллап, бир шей анъламагъаныны бильдирди. Полицайнынъ артында отургъан кичкене рутбеде миршаб, терджиме этип:

—   Адынъны, бабанъны адыны, айт!..— деди.

Ёлчы джевап берген сонъ, полицай ве миршаб бири-бирлерине бакътылар. Миршаб Ёлчыгъа атылды ве къолуна япышты.— Пек яхшы олды, къолгъа тюштинъ! Меи сени учь куньден берли къыдырам!— деди миршаб. Ёлчы себебини сорамады.— Топ агъызына къойып атынъ мени, къан ичиджилер!— деп къычырды. Полицай чайханаджыгъа нелердир къычырып айтты, сёгюнди ве сонъ, Ёлчыны тюртип:

—   Юрь, баштакъ адам!— деп къапугъа догърулды.

Ёлчы исе, артына, полицайгъа айланып, бутюн ачувынен:

—   Сен адам дегиль, домузсынъ!— деп къычырды. О, къамчысыны, Ёлчы исе, чокъмар киби юмругыны котердилер...

## XVI

### 1

Темиз, мавылыкънен яйылгъан тынч коктен, магърур турналар учып кечтилер. Кене де баарь... Кунь сайын кунеш даа зияде къыздыра. Дам эвчиклернинъ тёпелери ем-ешиль, дерсинъ, ешиль отлардан халылар орюльгенлер.

Бир аз сонъ, ешилликте, отлар арасында лялелер, къан-алев тюсте янып башладылар. Шакир-атанынъ кичик азбарчыгъы ичинде, къуру, къарт армут терегининъ устюнде, эки путакъ бем-беяз чечеклернен безендилер.

Къарт армут тереги олгъан бу кучюк азбарчыкъ ичинде, басыкъ эвчикте, Унсин, энди эки бучукъ айдан берли яшамакъта эди. Къарт ве къартий онъа тувгъан къызлары  киби алыштылар. Оксюз къалгъан торунчыкълары да Унсинни севди ве онъа алышып къалдылар. Къарт, хасталарны окъумагъа, эр кунь деген дайын кете, эв ишлери — балаларны бакъмакъ, аш пиширмек, эвни джыйыштырмакъ Унсинге къала. Къарт, онынъ ишинен пек мемнун эди. Унсин бу ишлерни къуванчнен япа. Балаларны ювундыра, оларнынъ урбаларыны ямай, чамашырларыны юва. Акъшам устю исе, атешни якъып, акъшамлыкъ къазан аса эди. Пиширген ашларынынъ ичинде эт-ягъ олмаса да, леззетли, ишкир къартларны къувандыра эди. Бунданда гъайры, о, къарткъа да ярдым эте эди.

Шакир-ата, шегиртсиз, бир афтада, бир къач месит тике эди. Оларны сатып, акъчасына аякъкъап тюблери, ип, тери, туткъал ве башкъа шейлер — ишлемек ичюн не де керек олса, сатып ала эди. Эвге исе, бир къач капик къала эди. Чокъ керелер, базардан къайткъанда, эвге кельген сонъ, бош торбасыны ачувнен котерип ата, ачув ве яныкънен сёйлене эди:

— Терининъ фияты кене де котерильди. Ич бир тюрлю анъламакънынъ чареси ёкъ. Онынъ артындан етиштирмекнинъ чареси ёкъ. Эвде исе — бир шей де! Дегиль пиринч, я да маш, атта, тюй биле аламадым. Алла бизге тюй боткъасыны да чокъусунса керек. Бу дженк — бизим башымызгъа тек беля! Гебергейди о германда, тюрк Султаны да! Биз оны буюк халиф деп анъсакъда, о да гебергейди. Акъ падишада чюрюгейди. Аналарынынъ джиэзлерини болюшамадылармы, хасислер!

Мына къарткъа Унсин ярдым этмеге башлады. Биринджи вакъытта ип ишледи. Сонъ, меситлерни къалыпкъа къойып, оларны къурумнен бояламагъа, сонъ исе, къара лакнен йылтыратмагъа башлады. Бундан сонъ, къарткъа ялвара-ялвара месит тикмесини огренди. Шакир ата онъа бизни насыл тутмакъны ве эки иненен насыл ишлемек керек олгъаныны косьтерди. Къызнынъ чебер эллери тикмеге чабик огрендилер. Азбар ичинде, я да эвде, алчакъ курсючик устюне отурып, тизлерининъ арасына меситлерни къыстырып, ойле бир чабик ве усталыкънен тикмеге алыштыки, онъа къарт уста биле шашып къала эди. Чалттан олар ишни болюштилер: къарт устаханеде меситлерни бичип кетире, Унсин исе, эвде оларны тике эди. Ишлер тюзелип башлады. Энди Шакир-ата шегиртине керек шейни азырлап бере, къалгъан вакъытыны исе, аякъкъап тамирине сарф эте эди. Келир артып башлады.

Унсин эмек ве эзиетлер ичинде осьти, онынъ ичюнде, аякъкъап тикюв иши онъа асыл да агъырлыкъ этмеди. Ах, эгерде, онынънен агъасы да олса! Ёлчы акъкъында тюшюнджелер оны ич бир дакъкъа быракъмадылар. Онынъ къоллары ишнен мешгъуль олсалар да, юреги агъыра, ачыкъ, шайлы юзюни тюшкюнлик, яныкъ къаплай эди.

Ёлчы аммал олгъанда, эр акъшам келе тургъан. Унсиннинъ гонълюни ала, бир парча акъча ташлай эди. Унсин исе, бу акъчаны эр вакъыт Шакир атагъа бере, оны къувандыра эди. Я шимди онынъ севгили агъасы къайда? Къайсы диарда? Къайсы зинданда?

Ёлчынынъ бирден, бекленильмеден джойылып кетюви, Унсирге ве къартларгъа чокъ теляш ве яныкъ кетирди.

—   Бу не демек ола, къызым?— дей эди къарт, башыны саллай-саллай.— Осмюр, акъыллы йигит озюнинъ кольгесини биле косьтермей!

Кимерде къызнынъ гонълюни алмакъ ичюн:

—   Догърусыны айткъанда, йигитлер бойле бош олмайлар. Бир аркъадашынен бахт къыдырмагъа ёнельсе керектир, баштакъ!— деп айтып ташлай эди.

Акъикъатны оларгъа, чокъ вакъыт кечкен сонъ, Къаратай айтты.

О вакъыттан берли Унсин агълай, Шакир-ата яна.

—   Хынзырларнынъ залымлыгъындан сакъла оны, аллайым!— дей эди къарт.

Къаратай исе досту къаплагъан сонъ, ишининь ненен биткенини бильмек ичюн, шеэр ичинде чапкъалап юрмекте эди.

Унсин Мирзакаримбайнынъ эвинде яшагъанда агъасынынъ негедир раатсызлангъаныны, бир яныкъ-беля ичинде къалгъаныны дуя эди. Сонъ, эр кунь, Гульнарнен лакъырды этип, о, яш, дюльбер къадынчыкъ ве Ёлчы бири-бирлерини севгенлерини анълай. Лякин о, тамамыле Ёлчы ве Гульнарнынъ севгилери акъкъында яныкълы дестанны ялынъыз Шакир атада отургъанда, къартийден ишитти. Къумри къартийнинъ икяеси оны пек эеджанландырды ве агъасы ичюн пек раатсызланды. Энди, бунынъ устюне, онынъ полициягъа алынувы! Унсин агълай ве тюшюне эди. О, не ичюн бу къадар бахтсыз? Ойле акъыллы, ойле сагълам, ойле дюльбер, яхшы ве инсаниетли адамны не ичюн чекиштирелер?

Къыз Мирзакаримбайны, онынъ огъулларыны ве полицияларны гедже-куньдюз къаргъай, оларгъа лянетлер ягъдыра эди. Гульнарны исе, бутюн юрегинен севди. О яш къадынчыкънынъ Ёлчы ичюн раатсызлангъаныны, онынъчюн янгъан ве куйгенини коре ве дуя эди. Гульнарны озюде сагъына эди. Лякин, Мирзакаримбайгъа къаршы олгъан ачувдан, бир маалледе яшасаларда, Гульнар оны дёрт козьнен беклегенини бильсе де, онъа пек сийрек бара эди.

Баарь кунешининъ нурлары кок денъизине сыгъмай таша эди. Къарт-къувуш армут терегининъ чечеклери тийильмеген, беяз къар киби ялтырайлар.

Унсин азбарда кийизни тёшеп, онынъ устюне алчакъ курсюни къойгъан, месит тике эди. Устаханеде исе Шакир ата ишлей эди. Кьызнынъ къулагъына андан назик бир йырнынъ сеси учып келе эди. Къарт къалтырагъан, нечар сеснен йырлай эди. Кимерде бир, йыр болюне, дивар тарафындан «пуф», «пуф»,— деп териге сув пускюргени, сонъдан — дак-дук-дак-дук деп чекючнинъ ургъаны ишитиле эди.

Сонъ, бирден, йыр кене башлай эди. Амма онынъ йыры, аджыныкълы, яныкълы, юрегининъ бир парчасыны тельчелеп-узюп алып кеткен киби, гъарип къартнынъ бахтсыз яшайышына бенъзей эди. Бу йырда дегиль эди. Бу, янъгъызлыкъта къалгъан, бахтсыз, энди олюм онынъ юрегининъ бир парчасыны узюп алгъан адамнынъ эеджанлы ынъранувы эди. Унсин дикъкъатнен йырны динълеп, мына шу сатырларны хатрында къалдырды:
Корьмесейдим бу омюр сахрасыны , 
Парча-парча ярды коксюмни кедер, 
Сорагъан бармы гонълюмнинъ зарыны.

Къартий эвде ёкъ. Балалар сокъакъта ойнамагъа чыкъып кеттилер. Къайдадыр торгъайлар чивирильдийлер. Унсин, месит устюне эгилип, аджыныкълы йырны динълей, парамакъларынынъ арасындан инелерни ойнатып, ипни бар къуветинен чекмекте... О, биринджи вакъытларда, тикмеге огренгенде иненинъ бойле титис сеси биле оны ачувландыра эди, лякин шимди, алышты.

Берильген ишни битирип, Унсин белини догъурлатты, курсю устюнден турды, къомшуларнынъ дам эвчиликлернинъ тёпелерине бакъты. Баарь кельгенден берли, анда къомшу къызлары, сыкъ-сыкъ корюле эдилер. Манълайла ры устюне, сачларына, тал пытачыкъларыны такъаракъ, дамдан дамгъа кече, чокъ керелер Шакир атанынъ дамынынъ тёпесинде отура ве «акъыллы къывнен» чокъ вакъыт лакъырды эте, шакъалаша эдилер. Бу кереси, дамлар устюнде кимсе ёкъ эди. Унсин азбар ичинде, янъгъызлыкънынъ азабыны чекип, чокъ доланды.

Къартий къайтып кельди. Унсиннинъ козьлеринде тюшкюнлик сезип, онъа бир аз кезип кельмесини, ачылмасыны теклиф этти. Унсин фереджесини кийип чыкъты, лякин, къомшу къызларгъа дегиль де, Гульнаргъа, яныгъыны айтмагъа кетти.

Мирзакаримбайнынъ азбарынынъ эркеклер тарафында олгъан узун, къаранлыкъ, къапаныкъ тар кечитни кечип, ичерики къапунынъ аралыгъындан бакъты. Артына къадар ачыкъ олган пенджерелерден кулькю ве шамата ишитильмекте эди. Анда, зенгин кийинген насылдыр бир къадынларнен берабер, Хаким ве Салимбайваччанынъ къадынлары нелердир айтып кулюше эдилер. Гульнарнынъ одасында ве софасында тынч эди. Яхшы эслеп бакъкъан сонъ, Унсин, пенджереде Гульнарны корьди ве азбардан чабик-чабик кечип, онъа таба адымлады.

Яш къадын оны софада къаршылап алды. Сёзсюз, юректен къуванчнен, йылтырагъан козьлеринен, Унсинни чокъ вакъыт къучакълап турды. Одагъа кирген сонъ, къызгъа окюнчли-окюнчли шикяетленди:

— Билесизми, мен бу ерде насыл янгъызым, бу ерде, якъында, олсанъыз да, кельмейсиз, бир хабер алмайсыз бир хабер айтмайсыз... Озюм сизге чыкъар эдим, амма, баралмайым. Босагъаны атлап чыкъмагъа акъкъым ёкъ...

Унсин, «мен бу эвни кореджек козюм ёкъ» деп, Гульнарнынъ джаныны агъыртмагъа истемеди. «Къартана балаларны ташлап, бир къач кунь бир ерге кетти, оларны ташлап чыкъмакънынъ чареси ёкъ эди», деп джевапланды.

Гульнар пенджере янына ёргъан тёшеди, къызны отуртты, сонъ, озю де, онынъ янына кечип отурды. Унсин онынъ баштакинден зияде тюшкюд, яныкълы олгъаныны сезди, онынъчюн де, агъасынынъ талии акъкъында бир шей айтмайджакъ олды. Лякин Гульнар, эр вакъыттакиси киби, башта Елчы акъкъында лакъырды этмеге башлады.

Бекленильмеден, софада кимнинъдир аякъ давушлары ишитильди, босагъада Салимбайваччанынъ къадыны Шарафат корюльди. Одагъа кирмейип, япма, тайлы сеснсн, сёзлерини назик-назик созып:

— Гульнар-ай, юрьсенъ, мусафирлернинъ джанлары агъырта биле,— деп чагъырды.— Олар ялынъыз сизнинъ хатиринъиз ичюн кельгенлер. Олар белли, сайгъылы адамлармынъ къадынлары. Сиз оларны саймагъан киби корюле...

Гульнар еринден турды ве Шарафат тарафкъа бир къач адым атлады, сонъ, юмшакътан джевап берди:

—   Мен оларнен корюшкен эдим. Сизге анда менсиз де шенъ. Корьгенинъиз киби, меним де мусафирим бар,— деди.

—   Булар эписи маначыкъ,— деди Шарафат.— Амма да мусафир экен... хах-ха-ха! Сиз, кене де олса, киринъ, Гульнар. Унсин бир шейлер япсын, чалышсын текаран...

Азгъана кечкен сонъ, Шарафат мыскъыллы кулюшнен де Гульнаргъа, де Унсинге бакъып:

—   Унсин, баштакъ, къавгъаджы агъанъдан хабер бармы? Баштакъ, рус хадимлерине онъа не керек эди тиймеге! Факъыр, йыртыкъ чарыкъларынен юре бергейди, онъа чешит ишлернен огърашмагъа керек эдими? Энди тюрьмеде чюрюр. Онъа ойле де керек!— деп сёйленди.

Унсин башыны асын отурды. Гульнар пенджере янына къайтты ве Унсиннинъ янына отурды.

—   Яныкъланманъ, Унсин. Агъанъыз тюрьмеден чыкъкъан сонъ, келир де, Шарафат дудуны утандырырсыз...

Гульнарнынъ сёзлери Унсинге джесюрлик бердилер. Унсин башыны котерди ве козьлерини ачып, Шарафаткьа бакъты:

—   Догъру, меним агъамны бир кимсенинъ бир шейини алгъаны ичюн, я да, бир кимсенинъ ёлуны баскъаны ичюн къапамадылар. О, факъыр олсада, ашаланмагъа истемей. Баш эгмей. Оны акъикъат ичюн, джесюрлиги ичюн къападылар.

—   Къараман экен!— Шарафат дудакъларыны къыйыштырды.— Сен койлю олсанъ да, арув макътанчакъсынъ...— деп айланып, башыны къабаджа котерип, чыкъып кетти.

Гульнар «ух» деп бир терен нефес алды ве:

—   Корьдинъми?— деп Унсинге бакъып, дерсинъ: «коресизми, манъа бу эвде яшамакъ агъыр» демек истеди.

Гульнарнынъ тюшюнджесини анълагъан Унсин исе:

—   Эбет, агъыр,— деди.
Гульнар устю зияфет толу дастарханны яйды. Сонъ, азбаргъа чыкъып, бир чайник чай кетирди. О, ашамакъ истемеседе, къызнынъ хатыры ичюн бир шейлер къапа ве бутюн вакъыт Унсинни сыйлады. Лякин Унсин, бир пиала чай ичти ве дастарханны къатлады.

Гульнар, пенджереден азбаргъа козь атып, Унсинге якъынджа отурды.

—   Унсин-ай,— деди о яваштан,— мен чокътан берли сизнен бир шей хусусында лакъырды этмеге, акъыл танышмагъа истей эдим...

Унсин Гульнаргъа меракънен бакъты. Яш къадынчыкъ девам этти:

—   Бизим вакъытымызда ким зенгин, оны динълейлер. Билесизми, эгерде бу ишке байлардан бир кимсе къарышса, агъанъызны къуртармакъ енгиль олыр эди. Эгер сиз Хакимаканен корюшсенъиз де, онъа ялварсанъыз, олмазмы экен? Ёлчыны олмайджакъ бир шейчюн къапаткъанларыны, сиз бир озюнъиз ябаний ерде къалгъанынъызны айтынъ. Бельки о, сизни аджыр... Рус хадимлерине ялварып бакъар... Мен тюшюндим, тюшюндим, лякин бундан гъайры башкъа чаре тапалмадым. Насыл олса-олсын, не олса олсын, олар сизге сойлар. Хакимбайвачча, гъалиба, бабасына, я да Салимге ошамаса керек. Бельки, аджыныр. Ялынъыз...— Эеджанлангъан Гульнар нефесини денъиштирди,— лякин мен къоркъам, Ёлчы ака буны дуйса, бизге дарылмазмы? О, оларнынъ бирисини де севмей. Лякин башкъа ёл ёкь. Бизге кереги — тек оны къуртармакъ. Хакимбайвачча шимди кетти, мында ёкъ. Кельсинде...

Унсин башына къолуны саркъытып, чокъ вакъыт индемей отурды. Ниает, къараргъа кельди:

—   Яхшы, Гульнар апа,— деди о, яваштан.— Барсын о вакъыт агъам манъа дарылсын. Мен онъа озюм тюшюнип таптым дерим... Лякин бундан бир шей чыкъармы? Олар, гъалиба, озьлери онынъ устюне полицайларны сыттырдылар... Шакир ата айтты...

—   Сыттырдылар?!— деди айретте къалып Гульнар.— Бильмейим. Бельки, Салимбайвачча? Агъанъыз оны котекледи... Ишиттинъизми онынъ къадынынынъ айткъаныны?

Унсин башкъа шей айтмады, ялынъыз Мирзакаримбайнынъ буюк огълу чалттан келир экенми деген киби сёйледи.
— Хакимбайваччаны мен бир кере корьмедим. О насыл адым — бильмейим! О, не вакъыт келир? Я мен дайыма ялварсам? О менимнен эр вакъыт шайлы-шайлы лакъырды эте эди. «Торунчыгъым» дей. Бельки бу, ялынъыз, тильде... Онъа ялварып бакъайым. Сиз бунъа не дерсинъиз, Гульнар апа?

Гульнарнынъ юзюнден кольге келип кечти. Эбет, Хакимбайваччаны беклемек узакъ меселе. Лякин Гульнар, Унсининъ къарткъа мураджаат эткенини истемей эди. Бутюн бахтсызлыкънынъ къабаатлысы къарт эди. Елчыгъа энъ агъыр яраны о ачты, оларны айырды. Бундан сонъ, Елчынынъ къардашы онъа барып ялвараджакъ...

Яш къадын ич бир тюрлю джевап бермеди. О, къызнынъ башыны яваш, муляим сыйпады, сонъ, турды ве яваштан азбаргъа чыкъты.

Унсин озюнинъ теклифинен Гульнарнынъ джаныны агъырттырдым белледи ве айткъанына пешман этти. Озь-озюне: «яхшы, Хакимбайваччагъа ялварырым, деди. Барсын Гульнар апам айткъан киби олсун».

Оданынъ эр бир ери халларнен ортюльген. Ерден тавангъа къадар олгъан дивар ичиндеки оюкъларда атлас ёргъан ве тёшеклер обалангъан. Кичкене оюкъларда исе, сандыкълар, олар да рыкъма-рыкъ. Рафларда чешит чиний савутлар. Башкъа бир ерде бу къадар зенгинлик, бельки, Унсиннинъ козюне корюльмез эди. Лякин мында, о шейлер оны ялынъыз баса ве хорлай эдилер.

Къыз энди къайтайым деп тедарикленгенде, софада Гульнар корюльди. Яш къадын эвге кирди ве ерге отурмай лакъырды этмеге башлады:

—   Сиз догърусыны айтасыз, Унсин, башкъа ёл ёкъ, къарткъа ялварынъ. О шеэрде эр кесни таный ве эр шейни япа биле. Мен къаршы эдим... эбет, зарар ёкъ... Ялварынъ. Мен пек билем, агъанъыз бунъа ич бир вакъыт къайлы олмаз эди. Я не япмалы? Къуртулгъан сонъ, о оларнынъ эписинден интикъамны алыр. Эгер мен оны корип олсам, онъа озюм, не керек олгъаныны айтырым. Бугунь ялварынъыз, Унсин. Мында, меним янымда. Къарт не аджымакъ; не эйлик — бирисини севмей, лякин не де олса... бир бакъайыкъ.

Мирзакаримбай акъшам намазындан бир аз эвельдже кельди. Унсин турды, къолларыны кокюсине къачлап, онъа теманна этип, кенарчыкъкъа чекильди. Бай халатыны, чалмасыны чыкъарып, къадынына берди. Башына тахиесини кийди, ёргъангъа отурды ве ялынъыз бундам сонъ, Унсинге бакъты:

—   Сен мындасынъмы, торунчыгъым? Отыр, отыр...— деди, Унсиннинъ еринден котериледжек олгъаныны корип.

Къарт саатына бакъты, Гулънаргъа:

— Ашны тездже азырла!— деп къычырды.

Гульнар рафтан савут алмагъа чыкъкъанда, къызгъа козьлеринен «башланъыз, айтынъыз» деген киби ишарет этти.

Унсин керек сёзлерни бир кереден тапалмады. Ниает, къалтырагъан сеснен айтып йиберди:

—   Дайы, мен сизни аселеттен бекледим.

—   Мени?— Къарт башыны котерди ве анъламагъан киби къызгъа бакъты.— Сен але даа о аякъкъапчыдасынъмы?.. Сенинъ агъанъ баштакъ, акъылсыз экен... деп башлады.

—   Яхшымы, ярамаймы, о сизнинъ тувгъанынъыз. Эм о къадар йыл сизде чалышты ... Мен бир озюм къалдым, дайы, сизге ялвармагъа кельдим: агъамны къуртармагьа ярдым этинъ, даа... Сизни эр кес сая. Рус хадимлери сизни динълерлер. Бир къач сёз айтмагъа ред этменъиз. Бунынънен, анамызнынъ гонълюни къувандырырсыз, дайычыгъым!

Къыз сонъки сёзлерни зар-зоруна айтып етиштирди. Оны козь яшлары богъдылар.

Бай бир дакъкъа индемей отурды.

—   Сенинъ агъанъ баштакъ, акъылсыз йигит,— деп мыдырданды о.— Бизим начальниклернен ве хадимлернен шакъа этмеге олурмы? Олар бизге эйлик истейлер, ялынъыз низам-интизам ве оларны сайгъанларыны истейлер. Бунынъ ичюнде олар — девлет адамлары, биз оларнынъ ярдымджыларымыз. Мен озюм эр бир начальникнинъ огюнде къолларымны кокюсиме хачлайым. Ишитесинъми, мен озюм! Я сенинъ агъанъ ким? Чыплакь баджакъ!

—   Ёлчы ака яшлыгъына барып япса керек. Оны ынджытсалар, котермей... Адети ойле... Анамнынъ хатырасына, меним ичюн ярдым этинъ, дайы!

Къарт кулюмсиреди.

—   Эскиден къалма къартлар лафы шойле дей, торунчыгъым: «Къузгъун джанавар олса да, онъа шаиннен тенъешмек мумкюн дегиль». Сенинъ агъанъ ким? Мында о не ве ким? Койде, озь аркъадашлары арасында, о джесюр, бельки де онынъ япкъанлары джезасыз да кечип кетер эди... Мында — буюк шеэр. Бу Ташкент!.. Санъа, торунчыгъым, онынъ къуртулмасы ичюн чекишмеге керекмей. О, бойле де кетер, дурулмаз. Турьмеде яхшы эзильсе, молла минип юрген эшек киби бойнуны асып, бир кунь ола чыкъып келир. Барсын, отурсын, торунчыгъым Унсин...

Къыз бойле муамелеге, зеэрли тилькиге къаршы насыл джевап береджегини бильмей, азапланды, къалтырады,—индемей агълады. Байнынъ лафына софада къулакъ салып тургъан Гульнар даяналмады, одагъа кирди, Унсиннинь янына келип отурды ве джесюране сёйледи:

—   Бу етим, бу гъарип къызнынъ козь яшларына аджынмайсызмы? Сизден башкъа кими бар? Эпинъизнинъ юреклеринъиз таштан да къатты экен. Текаран джыллы, муляим лакъырды этип, онынъ гонълюни алсанъыз олмаймы?..

Мирзакаримбайнынъ чырайы ап-акъ кесильди. Ачувындан тутукъланып, Гульнарнынъ устюне къычырды:

—   Я сен де неге къарышасынъ? А — акъмакъ! Мен кимни аджымагьа борджлум?! Онынъ озь достлары бар. Олмайджакъ демирджи ве миз-миз Шакир. Олар къуртарсынлар. Сен экинджи кере бойле ишлерге киришме!

Гульнар секирип турды ве:

—   Сизлер инсаниетликни бильмейсизлер!— деп къычырып, къалтырап софагъа чыкъып кетти.

Онынъ артындан Унсин де ашыкъты. Босагъада токътады, артына айланды, эеджан ве ынджынувдан къалтырагъан сеснен:

—   Агъамны не къадар йыл чалыштырдынъыз. Лякин онынъ акъкъыны бермединъиз. Энди турьмеде чюрютмек истейсиз! Зарар ёкъ, заманы келир, сизни де алла джезалар!— деп къапудан чыкъты.

Къапу артында Гульнарны къучакълап опьти ве яваштан сёйледи:— Янманъыз, аптечигим. Къара куньлер келип-кечип кетерлер. Биз де кунеш корермиз. Мен сизни унутмам...— О фереджесини кийди. Азбарда козь яшларыны кимсе корьмемеси ичюн, бетини орьтти, «хайыр» деп, чапа-чапа къапугъа тараф кетти...

### 2

Бир ай кечти. Бу ай — Гульнар ичюн энъ агъыр, янъгъызлыкъта азапланув айы олды. О озюнинъ саделигине, кучьсюзлигине ачувлана эди. Озь-озюне: «Озь-озюмни бильгенимден берли, байнынъ ве огъулларынынъ яманлыкъларыны корип бильдим. Насыл олсада, мен оларгъа ишана биле эдим? Олар озьлери оны къапаттыргъан олсалар, озьлери турьмеде чюрютмек истеселер, олар оны турьмеден чыкъармагъа ярдым этерлерми? Бичаре, Унсин!..» Башта агъасынынъ тез куньде чыкъып кельмесини беклей эди. Я шимди? Байнынъ зеэрли сёзлери, осал ниетлери-тюшюнджелери онынъ юрегини чиль-парча эткен эдилер. Гульнар Унсинни пек корьмек истей эди. Амма, Унсин, бир даа корюнмеди. Яш къадын анълай эди: Ёлчынынъ къардашы онъа ачувланмай, ачувланмакъ ичюн ич бир себеп ёкъ эди. Ойле олса да, гонъюль агълай ве сагьына эди.

Бир ай ичинде Гульнар бутюн вакъыт сагълыгъыны осал дуйды. Бу исе онъа маначыкъ олды: экимлер ерине о Шакир атаныиъ къартийини чагъыртыра эди. Къартийнен бирге-бир къалгъанда, Унсин акъкъында сораштыра эди. Бойле, лаф-лафтан чыкъкъанда, фукъареликтен кечинишлери агъыр олгъанындан, онынъ Шакир атагъа аякъкъап тикмеге ярдым эткенини анълады. Гульнарнынъ юреги агъырды. Ёлчынынъ къардашы ич бир кере яшайышларынынъ агъыр олгъаныны бир лафнен биле бильдирмеди, анъмады. О да, агъасы киби намуслы-эдепли эди.

Къумри къарт кетмеге тедарик корьгенде, Гульнар явлукъ ичине учь антерлик атлас сарды да, фереджеси тюбюне, онынъ къолтугъына къыстырды:

— Масрафлыкъ, сатынъ къартана. Ялынъыз, Унсинге бир шей айтманъ. Дарылыр, джаны агъырыр,— деди.

Бир афтадан, Гульнар къартийни кенеде чагъыртырды ве сатмакъ ичюн онъа озюнинъ баягъы бир урбаларыны даа берип йиберди.

Куньлер кеткен сайын къыза, сыджакъ ола эдилер. Эр бир тарафы эвлер ве башкъа къуруджылыкънен къаплангъан азбарда нефес алмакънынъ чареси ёкъ эди. Хакимбайваччаларнынъ аилелери чокътан, багъчадаки язлыкъ эвлерине кочькен эдилер. Бугунь Ярмат къызыны да алып кетмек ичюн арабаны шеэрге кетирди.
Мирзакаримбай, саба дюкянгъа кеткенде, оны беклемемелерини, акъшам иштен чыкъкъан сонъ, язлыкъ эвлерине фаэтоннен келеджегини тенби этип кеткен эди. Балабан эвде Гульнардан гъайры кимсе къалмады.

Кочмеге азырланаракъ, яш къадын, бутюн аладжакъ шейлерини кенаргъа алып къойды. Керекмеген шейлерни сандыкъларгъа толдырды. Бу иш онъа иште де керекмеген, бош шей олып корюльди! Болдурып, эвнинъ ичинден чыкъты ве ичерики азбарда бир озю доланды.

Бинъ-бир тюрлю тюшюнджелернен, долана-долана, азбарнынъ эркеклер тарафына кечкенини дуймай къалды. Сокъакълары туланен тизильген эрлер тарафындаки дёрт коше азбар, кунешнинъ сыджагъы алтында юкълар киби, ята эди. Къайдадыр тереклер къувушында торгъайлар чивильдей эдилер. Сачакъларда гогерджинлернинъ «гу-гу», «гу-гу» лары ишитиле эди. Эки мусафирханесининъде юксек къапулары ве пенджерелери агъыр ве къалын къапакъларнен къапалы эди.

Гульнар тюшюнип-далып юреркен, узакъ кошеде, басылып къалгъан, джарты ыргъат эвчиги козюне чарпты. Индже, джарты къапучыкъ, парлангъан уфакъ пенджеречик артына къадар ачыкъ эдилер. Гульнар ичериге кирди. Ичериде дым сасыгъы онынъ бурунына урды. Диварлар, таваны, кошелери сим-сия къурум... Ичи бом-бош. Ялынъыз, диваргъа къакъылгъан чуй устюнде, эски бир тахие асылы тура.

Гульнар тахиени алды. Устюндеки тозыны къакъты. Пенджере янына алып кельди. Ёлчынынъ тахиеси. О, ойле бир къувандыки, дерсинъ дюнья устюнде энъ кьыйметли шейни тапты. Тахиени козьлерине тийдирди, сонъ, дудакъларына басты. Яш къадыннынъ юреги сызлады. Дерсинъ, ыргъат эвининъ ичи ярыкъланды, джанланды, хаялында исе, кечмиш пейда олды...

Бир дефа къыш геджеси... дешетли къоркъу азабынен, о мында кирип, Ёлчынен лакъырды эткен эди. Къаранлыкъта, олар, олгъан-оладжагъы, бир къач дакъкъа корюштилер... Гульнарнынъ козю огюнде Ёлчы джанланды. Бир ан онынъ къудретли нефес алувыны сезди, дудакъларында онынъ сыджакъ дудакъларынынъ атешини дуйды...

Гульнар пенджере янында, диваргъа таянды, бойле бир сааттен зияде турды. Азбарда — чым-чырт. Ялынъыз кимерде бир, кене де торгъайларнынъ шикяетли чивильдилери ве гогерджинлернинъ къыкъылдылары ишитиле эди…
Бирден, яш къадын абдырады-сескенди, онынъ къурсагъында недир тепренди... онъ къабыргъасына урунды

Башынынъ айлангъаныны, аякъларынынъ къалтырагъаныны дуйып, пенджеренинъ первазына япышты ве козьлерини япты. Онынъ хаялында бири-бирини бастырып, бири-бирине къарышып, бинъ-бир тюрлю шейлер келип кечти.

«Бахтсыз сабий! Дюньягъа кельмек, къарт бабанынъ торунлары артындан етип, озып кечмек истейсинъми? Эгер де сен Ёлчынынъ баласы олгъан олсанъ, мен онъа энди чокътан хабер этип, оны къувандырыр ве севгилимден муджде алыр эдим. Сен, дюнья ярыгъы коргенинънинъ биринджи куню — бала сесинъ янъгъырап чыкъкъан куню, биз койде, саде кой къадынларыны эвде топлап, кичкене той япар эдик. Лякин шимди... Мында..: Мен сенинъ ананъым, лякин сени унуттым. Сен озюнъ, къарт Мирзакаримбайнынъ баласы, сен озюнъ акъкъынъда хабер эттинъ. Онынъ торунынынъ торунындан да яш олгъан сабий!..»

Ичерики эвнинъ азбарындан, Гульнар бабасынынъ сесини ишитти. Къолтугъынынъ тюбюне тахиени сакълап, абына-сюрюне, козь яшларыны сюрте-сюрте, сес чыкъкъан тарафкъа чапты.

—   Сен къайда гъаип олып кеттинъ? Эвде о къадар мал-мульк, сенинъ къапуларынъ артынаджек ачыкъ. Сен не къадар гъамсызсынъ, къызым!— деп Ярмат къызына дарылды.

Гульнар индемеди. Одагъа кирди, сандыкълардан бирини ачып, энъ тюпке тахиени сакълады.

Ярмат, терлеп-пишип, юклерни азбаргъа ташып-юклеп башлады. Эв ичинден оны-буны алып чыкъмагъа къызыны да меджбур этти.

Юклер юкленип биткен сонъ, Гульнар, бабасына, Шакир атадан Унсинни чагъырып кельмесини риджа этти. Ярмат агъызындаки насыны тюкюрип, сакъалына сачыргъан тюкрюгини силип, онынъ устюне къычырды:

—   Насыл Унсин?

—   Бильмейсизми? Билесиз... 

—   A-а, анаву оксюз къыз...— деп истемей-истемей къапудан чыкъып кетти.

Бир аз вакъыттан сонъ, ичери Унсин чапып кирди.

Гульнар, софада сет устюнде, нелердир япып отургъанда, азбаргъа нефеси тутылып, чапып Унсиннинъ киргенини корьди. О, тез-тез софадан азбаргъа чыкъты ве оны къучакълап алды.

—   Мен сизнинъ кочкенинъизни ич бильмей эдим,— деди нефеси-нефесине етишмеген Унсин. Бутюн шейлерни мен азырлап берир эдим. Сизге ярдым этер эдим...

Гульнар къызны эвге алып кирди. Эвнинъ ичинде, эр ерде, балабан-балабан, тенекенен къаплангъан сандыкълар, ящиклер, халы обалары, ёргъанлар, оба-оба ястыкълар, чешит тюрлю савут-саба бар эди.

—   Буларнынъ эписини алып кетеджексизми?— деп шашты Унсин.

Гульнар кульди ве:— о къадар шей бир арабагъа сыгъармы? Бабам, эвде 150 арабадан арткъач шей бар дей. Тюневин беш араба шей алып кеттилер. Мына, бугуньде, бир араба... Яш къадын терен кокюс кечирди.— Лякин булар эписи арткъач, керекмеген шейлер, Унсин. Манъа бир эски такие, бу шейлернинъ эписинден къыйметли...

Унсин Гульнарнынъ айткъан сонъки сёзлерини анъламады, фаркъына бармады, лякин сорамагъа да, ничюндир, утанды. Гульнар исе, тапкъан тахиеси акъкъында бир шей айтмады, къызнынъ яраларыны бир даа сызлатмагъа истемеди.

Олар, сандыкъларнынъ бириси устюне ян-янаша отурдылар ве баштаки киби, яваш-яваш лакъырды эте эдилер. Гульнар, эгер де Ёлчыдан бир хабер-тебер олса, я да апансыздан, озю турьмеден чыкъып къалса, онъа бильдирильмесини риджа этти. О, чешит тюрлю маначыкънен анасыны шеэрге йиберип, олгъан хаберлерни онынънен анъламагъа тырышаджагъыны айтты.

Ярмат энди бир къач кере къычырып, къызыны чагъыргъаны ичюн, лафларыны кесмеге меджбур олдылар. Олар, кучакълаштылар. Гульнар джебинден къырмызы, саде ташлы кумюш юзюгини чыкъарды ве козь яшларыны зар-зорынен тутып:

—   Буны манъа, мен даа яш къызчыкъ олгъанда анам сатып алгъан эди. Эвленгенге къадар, оны бутюн вакъыт ташыдым. Алынъыз... Энди сизге берем... Такъынъ... Сонъ, агъанъыз чыкъкъан сонъ, онъа беринъ, сакъласын, мени унутмасын,— деди де, юзюкни онъа туттырды ве бир даа къучакълаштылар.

Сонъ, фереджелерини кийди, юзьлерини къапатты, сокъакъкъа чыкътылар. Ярмат бутюн къапуларны килитледи, къызыны арабагъа отуртты, атымы айдады. Унсин баягъы вакъыт араба артындан кетти. Сонъ, кене де, токътады, артларындан бакъып къалды.

## XVII

### 1

Сыджакъ, лякин сакин, гюзель кунь эди. Багъчада гуллер, чечеклер кунеш нурларындан, чешит-чешит тюсте ялтырайлар. Азбаргъа, гольнинъ чевре-этрафларына сув септирип, Салимбайвачча, къарагъач терегининъ талдасында, тахта кровать устюнде ясланып ята эди. Онынъ тюбюнде дёртке букленген юмшакъ, ипек ёргъан, башы исе, бабалан бем-беяз пуф ястыкъкъа комюлип кеткен. Джума куню. Мирзакаримбай ве Хакимбайвачча таныш-билишлерге, сой-сопларына мусафирликке кеткенлер.

Салимнинъ танышлары, бир белли яш алыш-веришчининъ эвинде топланаджакъ элилер. Отурушта чокь аджаип адамлар оладжагъы, гур-шаматалы кечеджегинден, Салим тап сабадан атнынъ энъ яхшысымы эгерлеп-азырламаларыны эмир эткен эди. Лякин о атнынъ устюне агъасы минип кетти. Мирзакаримбай исе, фаэтонда. Эвде, корюниши бир аз осалджа, лякин чалыкъ, атчыкъ къалгъан эди. Бундан себеп, Салимбайвачча не япаджагъыны бильмей эди. Де атны эгерлете, де эгерини алдыра эди. Белли алыш-веришчи огъуллары арасында бойле атчыкъ устюнде пейда олмакъны шанына сыгъдырмай эди.

Ичердеки азбарнынъ къапусындан Шарафат бакъып алды. Акъайынынъ аля даа эвде олгъанына шашып, онынъ янына кельди:

—   Я сиз, кетеджек олып, эр кестен эвель азырлангъан эдинъиз де? Энди, сыджакъ та чыкъты,— деди.

—   Чай кетир!— деди о, къадынынынъ лафыны болип, башыны ястыкътан котермей.

Шарафат бир чайник чай кетирди, пиалагъа тёкип, акъайынынъ огюне къойды, сонъ, акъайынынъ яткъан кроватынынъ уджуна отурды. Акъайы оны янындан къувмагъанына къуванып, индже ипек явлугъунен бетини еллей-еллей, бош-богъазланмагъа башлады. Эвде пек чокъ иш олгъаныны, Гульнар озюни пек юксек тутып, чокъусу вакъыт хаста олгъаныны шикаетленип, бир шей япмай юрьгенини айтып башлады.

—   Я онъа не олды? О, азды,— бизим яш анамыз,— деди мыскъылнен кулип, Салимбайвачча.

—   Эписи эркелик, джаризлик!.. Бабам огюнде назлана. Даа тюневин къул эди, лякин бугунь, бутюн аилемизнинъ анасы олды! Бизге де:—«истесенъиз— чыданъыз, истемесенъиз — ёл ачыкъ!» дей. Буны о къычырып айтман эбет, ичинден, юрегинде.— Шарафат азгъана токъталды, сонъ, бир нефес даа алып, текаран сесини явашлатып, девам этти:— Догъру, базы къадынлар юклю олгъанда, агъыралар, башлары айлана, юреклери булана. Лякин бу хасталыкъмы? Гульнар юклю олып етиштирмеди, наз устюнде назланып башлады...

—   Сен не айтасынъ?— деди абдыракълап, башыны котерип, Салимбайвачча.

Шарафат ырджайды, дерсинъ, саз чалгъан киби, пармагъынен къурсагъыны чертти.

Салим къадынына бакъып къалды.

—   Догърумы?

—   Я манъа ялан яйтмакъ не керек?— Мен оны сезгеним чокътан. Энди о, озю гизлемей. Я къурсагъынъ тюр-тюп чыкъкъан сонъ, насыл гизлерсинъ!

Салимнинъ чырайы ап-акъ кесильди, пиаланы ачувнен кенаргъа итеди, ястыкъкъа янтайды.

Шарафат турды ве:

—   Ашыкъманъ,— деп мыскъылнен джылмайды.— Бу даа биринджи къарылгъач. Чалттан о йылан бизни огълан ве къыз къардашчыкъларнен сарып алыр...

Лафнынъ акъайына ярагъаныны дуйгъан Шарафат, къалын аякъларыны ерге домбал-домбал басып, ичериге кирип кетти.

Дерсинъ, Салимбайваччаны йылан тишледи. О, бургъаланды, сыкълетленди. Бабасынынъ эвленгенининъ биринджи кунюнден берли оны раатсызлагъан фикирлер, бугунь энди, акъикъий олып чыкътылар.

О, гольнинъ мавы, ачыкъ тюслю кузгюсюне козьлерини сюзип, бакъып, тюшюнджеге далды: «Гульнар ким? Мен онынъ ичюн бабамнен дарылыштым. Хырсызлагъанда, къоркъу азабында къаврулдым. Сонъ, устюни къапатмакъ ичюн, бинъ тюрлю бахшышлар бердим. Тек бир энъиштеме беш бинъ кумюш бердим! Элли башкъа да эки бинъ... Бу борюлер мени илеридеде бош къалдырмазлар. Даа, кеченлерде, энъиштем, кене де, баягъы бир пара кереккенини айтып ташлады. Мен, индемей, буларнынъ эписине къатланмакъ кереким! Буларнынъ эписине Гульнар себепчи олды. О, эрте-кеч, меним омюрюми ашар. Мирзакаримбайнынъ аилесининъ башы олгъаны ичюн, бурнуны котере. Кимсенен лакъырды этмей. Догъургъан сонъ, байлыкъны къолуна чекип алмагъа башлар. Бу къадын дегиль де,— шейтан! Онынъ айнеджилиги ве джаризлигининъ биринджи тамчыларыны биз энди сынадыкъ. Къалгъаныны да, биринджи баласы догъгъан сонъ, сынамакъ керек оладжакъ! Яш, дюльбер къадын къартнынъ башыны ойле айландырыр, бизлер, мышыкътан къачкъан сычанлар киби, кирмеге-сакъланмагъа юва тапалмай, чапкъалайджакъмыз».

Агъыр гъыйчылдынен, балабан араба къапылар ачылдылар. Янъы, пружиналы тачанкагъа екильген атнынъ чылбырындан тутып, Фазлиддин кирди. Тачанкадан къадифе фереджесининъ бол этеклерини котерип, Нуриниса тюшти.

Салимбайвачча мусафирлерге таба ашыкъты. Къардашынынъ алы-эвалы, сагълыгъыны сорап, энъиштесининъ къолуны тутып сыкъты. Нуриниса, кунештен янгъан-къызаргъан юзюнинъ терини индже, ипек явлукънен сюртти, фереджесинден тозны къакъты. Сонъ, чапып чыкъкъан балаларны къучакълап-опип, ичериге кирип, джойылып кетти. Фазлиддин атыны туварды, терекке багълады, сонъ, шали халатыны чыкъарып тозыны къакъты ве Салимнинъ артындан кечип, тахта тапчан устюне ерлешти.

Олар лакъырды этип башладылар. Фазлиддин Нуринисаны мында, бир къач куньге къалдыраджагъыны, озю исе, агъасынен берабер аладжакъ багъчаларыны бакъмагъа кеткенини, мында ёл арасы кирип, Нуринисаны къалдыргъаныны айтты.

Салимбайвачча айретте къалды:

—   Махсуллар пишип башлагъанда, ерлер сачылып биткен сонъ, багъа саткъан ахмакъ ким экен?— деп сорады.

—   Заруриет — ёкъсузлыкъ,— деди Фазлиддин — бизим маалледе бир фукъаре, бизге учь юз кумюш къадар борджлу къалгъан эди. Бир къач йыллар борджуны одемеди. Биз де пек зорламагъан эдик. Бу йыл, баарьде, ольди. Эв саибининъ ерине бир бала къалды, даа пек яш, къалгъанлары исе, даа яшлар. Тюневип Абдулла агъам оны къайдадыр корьген, яхшы этип къоркъузгъан. Яхшы сайып бакъкъан сонъ, одельмеген бордж секиз юз кумюшке чыкъкъан.

—   Джаиль халкъ!—деди Салим,— бир кумюш ерине, учь кумюш бергенге къадар беклеп отура. Акъча, бутюн вакъыт, яваштан, сессиз, бала къычырувына ошамай, догъурып-алып отура. Гъамсыз адамлар!

— Бизим халкъымыз, керчектенде, гъамсыз,— деди Фазлиддин де, юзюм салкъымынынъ ярысыны агъызына тыкъаракъ,— чокъусы бордж ичинде шашмалайлар. Озюни богъурдагъына къадар баткъаныны дуймай, тахиесини манълайына басып, юре берер. Бойнуна аркъанны атып чексенъ, буруны ерни сабан сюре. Аягъына илишкен индже ип парчасы, аркъангъа, индже тель парчасы исе, зынджыргъа чевриле. Демек, биль, онынъ сонъки куню кельди. Анаву бала шашмалады. Секиз юз кумюш бордж, сизнен бизге пара дегиль. Лякин, джебинде бир тотлу капиги олмагъан адамны о, джеэннемде бир сач къалынлыгъында копюрден кечеджек динсизнинъ къоркъусунданда зияде, къоркъулар ичинде къалдыра.

«Бар да бакъынъыз», дей о бала,— «эгер келишсе, борджум ерине, багъчаны алынъыз». Бизге о бир парча ернинъ кереклиги де ёкъ. Агъам да борджны истемеге ашыкъмады. Оларнынъ шеэрде де, яхшы ерде, эвлери ве багъчалары бар. Бир олмайджакъ шей кедер эте: о йигитни чалттан мудафаа ишлерине ала билелер. Ондан не вакъыт къайтаджакъ? Я, аслы, къайтырмы-къайтмазмы, ким биле. Онынъ ичюнде, бир аз ашыкътыкъ.

—   Эгер багъча яхшы олса, эльбетте, алмакъ керек,— деди Салимбайвачча.— Эбет, акъ падишанынъ эмири пек чокъ иш чыкъарды.

—   Халкъ арасында къалабалыкъ, мудафаа ишлерине чалыштырмагъа ёлланаджакъ экенлерини айталар. Койлюлер ве зенааткярлар арасында тынчлыкъ ёкъ. Бунынъ себеби белли, эбет, оларнынъ огъуллары кетеджеклер... Эмирде, мудафаа ишлери акъкъында айтыла, лякин бу, Салим ака, козь боявгъа ошай. Йигитлерни алып-кетип, къуршун тюбюне айдарлар. Мына, корерсинъиз.

—   Бильмейим, кестирип айтамайым, не олур,— деди текаран тюшюнип, Салимбайвачча.— Лякин эмирге бойсунмакъ керек. Бизим адамларгъа окоплар къаздырырлармы, ёкъса, эллерине тюфек берип, дженкке айдарлармы — бу, акъ падишанынъ акимлигинде. Туркистаннынъ мусульманлары не къадар йыллардан берли онынъ къолу астында мешакъатсыз яшайлар, шимди борджумыздан метке чекильмек инсаниетсизлик олып чыкъар. Эгер де, мусульманлар бойле агъыр вакъытта онъа ярдым этселер, ярдым къолуны узатсалар,— сонъундан бизге пек яхшы олып чыкъар. Душман енъильген сонъ, байлар девлет огюнде ачыкъ юз ве темиз юрекнен корюлирлер. Билем, акъ падиша, о вакъыт бизим укъукъумызны да арттырыр. Бу, бизим биринджи вазифемиз.

—   Сиз эмирнинъ аякъкъа кечирмек тарафдары экенсиз даа, Салим ака—деди, бираз ышанчсызлыкънен Фазлиддин.— Лякин, менимджесине, бир парча эгленип бакъмакъ керек. Башта, яхшы тюшюнип-ташынмакъ керек...

—   Меселе белли,— деди Салимбайвачча.— Биз эпимиз акъ падишанынъ къулларымыз. Шай дегильми? Биз бунъа догъру бакъмасакъ, хыянетлик эткенден олурмыз. Бу, тек меним фикирим дегиль. Учь кунь эвелиси, мында, бу ерде, атышма олды. Йигирмиге къадар адам топланды, эписи сайгъылы адамлар.— Хакимнинъ сайгъылы достлары: улемалар ве даа башкъалары. Яры геджеге къадар лакъырды эттилер. Эр бир тарафтан бакътылар. Энъ сонъунда, эписи, мына меним шимди айткъан фикириме кельдилер. Энди ялынъыз бир шей, достча бирлешип, халкъны бу эмирни эда этмеге котермек.

—   Абдулла агъам да бойле тюшюне,— деди Фазлиддин.— Менимчюн, эписи бир, Салим ака. Мен, кимде устке чыкъса, оларненим. Тек, ислям динимизге тиймесинлер, Алыш-вериш ишимизге къарышмасынлар. Бизге даа башкъа не керек? Алыш-вериш адамларны — зенгинликке, ислам исе — догъру ёлгъа алып бара...

Кунеш, узакътаки сельбилер артына сакъланды. Уфукъ алтын алевнен алевленди-янды. Сельбилер алев ичинде къалдылар. Лякин ель ойнамай. Ава, кене де, тынчыкъ эди.

Фазлиддин, аштан эвель, лаф-лаф, пек чокъ этли-ягълы пителер ашагъанындан, къашыкъ шорбадан аз ашады, лякин, беш-он пиала пек къою, кескин чай ичти. Араретини сёндюрип, атыны екмеге кетти. Салимбайвачча энъиштенен берабер барып-айланып кельмеге къарар берди.

Аралыкъ бою, тоз чыкъармамакъ ичюн, олар яваш кеттилер. Балабан ёлгъа чыкъаяткъанда, Салимнинъ къомшусы, факъыр койлю, Абдихалик-ака раст кельди. Къарт, ёлнынъ кенарына чекильди, байваччаны токътатмакъ истеп, къолуны котерди.

—   Не олды, не айтмакъ истейсиз? — деп къычырды Салим, араба токътагъан сонъ.

Абдихалик бетиндеки тоз ве терни сюрте-сюрте, арабагъа якъын чапып кельди:

—   Мен, янъычыкъ шеэрде эдим, байвачча,— деди тыкъылгъан нефес тарлыгъынен эеджанланып, къарт.— Меним огълумны, Абдусаматны, сорамай-сокъмай, солдатлыкъкъа язгъанлар.

—   Ким?—деп сорады Салим, онынъ козюне бакъмай.

—   Бизим маалленинъ буюклери... Мени шашырдылар-шашмалаттылар. Меним козь бебеги киби, бирден-бир огълум бар!— деп, ялварувнен бакъты, о эм Салимге, эм де Фазлиддинге.— Онсыз мен насыл яшайджагъым? Сиз анълагъан адамларсыз, къаранен беязны яхшы айырасынъыз, ярдым этинъиз манъа, огретинъиз, мен не япайым? Салимджан, сиз меним кунешимсинъиз; меним бутюн ышанчым сизде...

—   Баба,— деди сувукълыкънен Салим,— бу шей тек сизнинъ башынъызда дегилъ, тек Абдусамат дегиль. Бир къач айлар чалышыр, къайтыр келир. Узакъ ерлерни корер. Сиз онынъ сагъ-селямет къайтып кельмеси ичюн, дуа окъунъ ве бекленъ. Мен насыл ярдым эте билирим? Биз эпимиз акъ падишанынъ къолу астындамыз. Онынъчюнде, онынъ эмирини сёзсюз эда этмек керек.

—   Бу шей эр кеснинъ башында дейсизми?— деп кулюмсиреди къарт. Яа-! Бизим маалледе учер, дёртер огъланлары олгъанлар бар. Йигитлернинъ эписи де арсланлар кибилер, сагъламлар. Оларны кимсе раатсызламай. Екъ, бу иште бир къыл бар... Инсаниетсизлик, акъсызлыкъ меним дажнымны якъты. Озьлерини къорчалап оламагъанларгъа, козьлерини агъарталар. Эгер де байнынъ, фукъаренинъ, ишан ве молланынъ огълу деп, айырып бакъмагъан олсалар, меним огълум Абдусаматны алмаз эдилер. Онынъ бою да торгъай къадар...

Лакъырдыгъа Фазлиддин къошулды, къартнынъ къулагъына эгилип, яваштан сёйледи:

—   Баба, сизнинъ сачларынъыз бем-беяз. Лякин къартлар: акъсакъалнынъ бильгенини, падиша биле, бильмей дейлер. Анъламакъ керек. Элимиздеки беш пармакънынъ, бешиде башкъа-башкъа. Адамлар да ойле. Башкъасынен не олгъаны сизнинъ не ишинъиз? Озюнъиз акъкъында тюшюнинъ. Эр кес огъулларынынъ балакъларындан япышып тартаджакъ олса, мудафаа ишине ким кетеджек?

Абдихалик шашмалады. О, бир шейлер даа айтмакъ истеди, лякин Салим, энъиштесини тюртип:

—   Айданъ атны!— деп пышырдады.

Тачанка дангъыр-дунгъур тасырдап, еринден кочьти, артындан булутлар киби тоз туфаны саврулып къалды.

Олар багъчаны къыдырып тапты ве тал пытакъларындан орюльген къапучыкъ янында токътадылар. Оларгъа таба утанчакъ бир бала, багъчанынъ саиби, адымлады. О, кельгенлерни багъча ичине алып кирди, бир кутюк устюне отурды ве башыны ашагъы салландырып:

—   Мына, багъча, коринъ!— деди.

Салим ве Фазлиддин, шеэр багъчасында кезинир киби, багъчаны яваш-яваш доланмагъа башладылар. Кунеш къонды, лякин даа ярыкъ эди. Багъчаны акъшам тынчлыгъы сарды. Тереклернинъ тёпелери салланалар.

Багъчада, узундан-узун секиз юзюм ёлагъы бар. Олар яхшы байлангъан, тиремелер — сергилер къави ве янъылар. Ёлакъларнынъ арасы чапалангъан. Буюк берекет корюле. Юзюм салкъымлары, япракътан чокъ. Салимбайвачча эки сыраны башындан сонъуна къадар юрип чыкъты. Фазлиддин исе, саиплик козюнен, бутюн юзюмликни корип чыкъты ве насыл сой юзюм олгъаныны биле акълында тутты. Сонъ, тиджаретни козьден кечирдилер, морковь, мысырбогъдай, согъан. Багъчанынъ этрафында махсул тереклери оселер: алма, армут, шефтали, алча, джида. Салимбайвачча алтмыш учь, Фазлиддин исе, етмиш мейва тереги сайды. Бутюн багъча эски, алчакъ, лякин къави дувалнен сарылып алынгъан. Багъчанынъ колемини, Салимбайвачча учь бучукъ танаб, Фазлиддин исе, учь танаб къараладылар. Салим энъиштесине, яваштан:— Он танаб фияты бар. Мында эр шей азыр. Багъчанынъ саиби сизге, Фазлиддин, ашны пиширип азырлагъан, сизге тек ашамасы къалгъан!» деди.

Салим ве Фазлиддин озь аралары лакъырды эткен сонъ, баланынъ янына кельдилер. Баланынъ янында, энди, кене эки яш бала даа, оларнынъ бириси, олса-олса, он, экинджиси исе, он-эки яшларында, алча ашайлар, олар къардашлары олса керек эди. Бала оларгъа ишарет этти, олар кеттилер.

— Багъча осал дегиль, лякин башкъаларынен тенъиштирмеге мумкюн дегиль э, Салим-ака?— деп козь къыйыгъынен Салимге бакъты Фазлиддин,— сонъ багъчанынъ саибине айланып, девам этти:— Не япмалы! Сизге де бордждан къуртулмакъ ичюн бир ярдым этмек керек. Шимдики вакъытта акъча тапмакъ, олюмнен корюшмектен де зор шей. Эгер биз пешин пара истеген олсакъ, сиз буны берамаз эдинъиз. Багъчаны алмакъ керек оладжакъ. Ярын шеэрге келинъ, агъамнен лакъырды этип, ишни битиринъ. Яхшымы?

—   Сен, акъыллы баласынъ, бабанънынъ борджуны одемеге тырышасынъ,— деп макътады Салим.— Бу сенинъ тарафынъдан яхшы иш. Бабанънынъ гонъюлю де темиз, раат олур. Аркъадашларынъ арасында башынъы котерип, къораз киби юрерсинъ. Бордж адамнынъ башыны ерге баса.

Бала кутюк устюнден яваштан турды. Башыны котерип, къалтырагъан сеснен:

—   Биз бу багъчанен яшай эдик. Биз къар ирип башлагъанда мында келип, терен кузьге къадар къырмыскъалар киби ишлей эдик. Чокъ эмек, къувет къойдыкъ.— Яш, кокюс кечирди, агъыр нефес алды, башыны даа да асты. Багъчадан марум къалсакъ, анам не япар? О даа бильмей...

— Биз сенинъ багъчанъны тутып алмаймыз, къардашым!—деди сёгген киби Фазлиддин.— Секиз юз кумюшни сай, иш биткен! Багъча сизде къалыр. Ананъда ынджынмаз...

Яш йигит, бир къач дакъкъа бир шей айтмай, чызхмасынынъ бурунунен ерни къазды. Ниает, башыны котерди:

—   Бу йылнынъ берекети бизге къалмакъ керек. Биз оны озюмизнинъ къувет ве эмегимизнен етиштирдик. Ер, барсын, сизнинъ олсун, лякин бизни кузьге къадар мындан тепретменъ. Бойле шартнен — мен къайлым. Агъанъызнынъ къоркъузувундан да къуртулурым...

—   Мен санъа айттым да,— деди кескинликнен Фазлиддин,— ярын шеэрге келирсинъ, эписи акъкъында анълашырмыз. Берекет, дейсинъ... Ер бизге кечкен сонъ, берекети де бизге кечмек керек. Мында не де осип-етишкен олса, ерден чыкъты. Къыскъасы, агъамнен лакъырды этерсинъ.

Лакъырдыгъа Салим киришти:

—   Екъ, Фазлиддин,— деди, ишнинъ асылыны бильген адам киби — Тиджаретден кельген берекет, оларгъа къалмакъ керек. Мысырбогъдай, марковь, даа не бар анда, шу... Эбет, эбет, эписи онъа къалмакъ керек. Лякин махсулгъа къалгъанда, олар эписи сизге къалмакъ керек, Фазлиддин. Истесенъиз, махсулнынъ ярысыны да оларгъа берирсиз...

—   Биз даа азбарны корьмедик,— деди Фазлиддин.

—   Азбарда — эв, софа. Бирде кичкене аранчыкъ бар,— деп анълатты яш йигит — эписи эски, лякин даа къави.

—   Яхшы, бакъмайым. Сенинъ сёзюнъе инанам.

Йигит оларны къапугъа озгъарып чыкъмады. Акъшам къаранлыгъы чёкмеге башлады, яш, багъчанынъ тереклери арасында гъаип олды. Бельки келеджек яныкъны сёндирмек ичюн о, ялынъыз къалмакъ, козьлерининъ яшыны тёкип, юрегини чезмек истеди...

Фазлиддин тачанкагъа минди, къайынынен сагълыкълашты ве шеэрге догъру айдап кетти. Салимбайвачча исе, багъча бою сокъачыкътан, «къыскъа ёлдан», озь багъчаларына таба ёнеди.

### 2

Яз геджесининъ салкъыны тюштю. Къарагъач ве эки алма терегининъ путакълары арасындан гольнинъ устюнде йылдызларнынъ кольгелери корюлелер. Тынч, яз акъшамыны, ялынъыз чегирткилернинъ чырылдысы бозмакъта.

Салимбайвачча, тапчан устюне созулды, якъында олып кечкен топлашув вакъытында кимнинъдир унутып къалдыргъан, устюнде акъ падишанынъ эмири олгъан мусульман газетасыны элине алып, къарыштырмагъа башлады.

Кичкене, енъгиль гедже кобелеклери лампанынъ шишеей этрафында учалар. Сыджакъ шишеге урунып, назик къанатчыкъларыны джайып, ерге атылып кете ве къыбырдамай къалалар.

Ичерики азбар къапучыкътан кимнинъдир таныш давушы ишитильди. Байвачча айланып бакъты, къаранлыкъ ичинде Нуриниса корюльди.

Салим аякъларыны топлады.

—   Отур, Нури-ай.

—   Сиз мында не ичюн сакъландынъыз? Меним кельгенимнинъ хатири ичюн биле, эвге кирмединъиз. Ялынъыз, бир озюнъиз, мында тарсыкъып отурасыз...

Нуриниса агъасынынъ янына отурды.
—   Сен ялынъыз дегильсинъ де, гъалиба, анда,— деп кульди Салим.— Анда сенинъ ананъ, Гульнар да, бар да, я...

Нуринисаны, эр вакъыттакиси киби ачувландырмакъ ичюн, Гульнарнынъ адыны анъмакъ етерлик олды.

—   Ах!— деп кокюс кечирди Нуриниса ве ачувнен юзюни чевирди. Бир дакъкъа индемеди, сонъ, кене де, шикяетленип башлады. Де къычырып, де Салимнинъ пармакъ ишаретинен сесини пысырдыгъа къадар явашлатып, ачувнен, къолларыны тизлерине ура берип, сёйленди:

—   Эписи къабаат сизде ве Хаким-акамда. Эгер, сиз о вакъыт текаран зиядедже тирельген олсанъыз, бабам Гульнаргъа эвленмез эди. Экинъизде де акъайлыкъ ёкъ! Мал-мулькни биле къолунъызгъа кечирамадынъыз. Энди къуванынъыз: сизнинъ устюнъизде къул буюра. Аджаип шей! Хаста экен, айнеджилик... Бунынъ эписи ялан! Бунынъ эписи къурназлыкъ ве бурун котермек! Ух! Мен даа бойле айнеджиликни корьмеген эдим. Лякин о, къувана. Я не яныгъы, дерди бар? Бир кереден догъурмагъа азырланды, копек! Ишиттинъизми? Энди бабамнынъ бутюн байлыгъыны элине кечирир...

—   Бутюн къабаат бабамда,— деди Салимбайвачча.

—   Бабамда деменъ. Онсызда мумкюн эди,— онъа бакъып отурмаз эдим! Сизчюн келип-турам мында.

—   Сенинъ къыркъ иненен этне эткенинъ де файда бермеди, гъалиба!— деп ачувнен кульди Салимбайвачча.

—   Мен даа нелер япмадым. Гульнардан, гъалиба, бутюн бахтсызлыкълар къачалар.

Къаранлыкъта, жужулдап кельген къурт, лампанынъ шишесине таш киби урды, къалкъып-атылып, Нуринисанынъ кокюсюне тюшти ве балабан бир якъут киби ялтырады. Нуриниса абдырап секирди, ве къуртны алып, къаранлыкъ ичине атты.

—   Ух, мен бу къуртлардан-муртлардан къоркъам,— деди.

Салим эснеди ве башыны ястыкъкъа таяндырды. Байваччанынъ башында бир фикир доланды: «Нуринисаны огюй анагъа къаршы даа зияде ызгъыштырмакъ осал олмаз эди...»

Нуриниса агъасына эгилип, гизлиден, бир шей айтты:

—   Салим ака, мынавуны окъунъ…
—   Не окъумакъ керек?— деп Салим козьлерини акъайтты.

Нуриниса шалынынъ уджундаки тюйимни чезди, онынъ ичинден къатлангъан кягъытны алып, Салимге узатты.

—   Гульнарнынъ сандыгъындан таптым. Насыл мектюп экен деп тюшюнем...

«Эр ерни къарыштырып юрген адети даа къалмагъан экен,— деп тюшюнди, Салим. Башта бизим сандыкъларымызгъа далып юре эди, шимди огюй ананынъ сандыгъыны къарыштырып башлагъан...» Лякин мектюпнинъ биринджи сатырыны корьгенинен, Салимнинъ юзю джиддийлешти.

—   Къычырып окъунъыз, менде ишитейим,— деди Нуриниса агъасына даа якъын чекилип. Лякин Салимбайвачча, индемей окъуй берди. Мына мектюпте не бар эди:

«Меним козюмнинъ бебеги, меним бичаре достум, Елчыбай.

Меним такъдирим, анълашыла, сим-сия геджеден де къара. Барем, догъмагъайдым да, сизни де корьмегейдим. Шу куню Шакъасым атанынъ эвчигинде беклегенде, сизнен койге кетеджегимизге къуванып, инанып отургъанда, меним бахтсызлыгъыма, бабамнен элли башы кельдилер. Олар мени, къуветнен эвге алып къайттылар. Буны не язмакънен ве не де айтмакънен анълатмакъ мумкюн! Мына мен, энди бир айдан берли, айрылыкъ атешинде янам! Байнынъ зинданындан сизге учып кетмеге къанатым ёкъ. Мында бир инсаниетли, юрекли адам ёкъ. Манъа мында кимсе ярдым этмей. Сиз меним бирден-бир кунешим, бирден-бир достум эдинъиз. Залым такъдир бизни бириби-римизден айырды. Якъында мен Унсинден де марум къалдым. Онынъ кеткенини ишиткен сонъ, манъа даа агъыр олды. Мен онъа мында къалмасыны ялвараджакъ эдим, лякин онынъ ве сизнинъ ираденъизге къаршы кетмеге истемедим. Бундан да гъайры, бу эвнинъ, къадынларындан онынъ чеккенини корьген сонъ, къаршы чыкъмадым. Яхшы, барсын Унсин-ай сизнен олсун. Лякин, мен де бахтсызым. Меним юрегим ве бутюн тюшюнджелерим, сизнен. Гедже ве куньдюз ялынъыз сизнинъ хаялынъызнен яшайым, меним достым, меним батырым. Билем, сизнинъ юрегинъизде де озеннен яныкъ акъа. Меним энъ буюк тилегим, сизнен, бир керечик де олса, корюшмек, эки-учь сёз лакъырды этмек. Эгер сиз, бахтсыз достунъызны даа унутмагъан олсанъыз, бу мектюпни окъугъан сонъ, Унсиннен манъа бир мектюпчик ёлласанъыз, меним агъыргъан-сызлагъан юрегимни текаран да олса, охшарсыз. Сизге, Ёлчы-ака, Гульнарынъыздан селям. Бу мектюпни язгъан, козь яшларынен козьлери толгъан, юреги яралангъан къыздан да, юректен селям...»

Бу мектюп керчектенде Гульнарнынъ риджасынен язылгъан мектюп эди. Куньлерден биринде, Гульнаргъа, онынъ яшлыкъ досту ве аркъадашы Зейнеп кельген эди. Къыз окъумыш эди. Гульнар онъа Ёлчыгъа олгъан севги сырларыны ачты.

Зейнепнинъ юрегинде де даа савулмагъан яралар бар эди. Якъында, тойгъа бир къач куньлер къалгъанда, онынъ севген йигити апансыздан олип кеткен эди. Зейнепнинъ бабасы энди къызычюн къалым алгъанындан себеп, ольген огъланнынъ ерине, бабасы оны, шу огъланнынъ нечар, къамбур, къара, кучюк къардашына бермек керек эди.

Гульнар, достунен субетлешип, Ёлчыгъа бу мектюпни йибермек истеди. Зейнеп мектюпни Гульнарнынъ айткъандай язды. Лякин Гульнар мектюпни насыл береджегини тюшюнип-ташынгъанджек, Ёлчыны къападылар.

Бугунь Нуриниса Гульнарнынъ одасына кирди. Онынъ, абур-чубур тургъан къутучыгъы ичинде, эски бир анакътар корьди. «Бабам менден гизли Гульнаргъа бир шей бермеген экенми» деген макъсаднен, Нуриниса сандыкъны ачты. Сандыкънынъ кошесинден бу кягъытны алды.

Салимбайвачча кягъытны дикъкъатнен, баштаки киби къатлады, ве:

—   Бу мектюп сенинъ къолунъа насыл келип тюштю? Пек меракълы шей! Эгер сен, бардакънен алтын тапкъан олсанъ биле, бу къадар къуванмаз эдим,— деди къардашына.

—   Сиз, башта манъа сёйленъиз, онынъ ичинде не бар? Не язылгъан? Ким?— деп чабикликнен сорады Нуриниса.

—   Бойле, ялынъыз, бусь-бутюн бозулгъан къадынлар яза билелер,— мына санъа о мектюпнинъ ичинде олгъан шей — деп, кягъытны авучы ичинде сыкъып девам этти:— Бу мектюпнен мен чокъ шей япа билем. Бу кягъыт меним таянгъычым олып, япкъан къолайсызлыгъымны яхшы бир шейге айландыра биле. Бельки, даа балабан, буюк ишке келише биле... Мына, бакъ, корерсинъ!

Салимнинъ сёзлери Нуринисаны даа зияде къозгъадылар. О, агъасына, мектюпни окъумасыны даа зияде ялварып башлады. Ич бир кимсеге, бир шей айтмайджагъына емин-ант этти. Лякин бу вакъыт Мирзакаримбай мусафирликтен къайтты. Къарт, тапчан тарафкъа догърулды, лакъырдыны кесмек керек олды.

Нуриниса турды, бабасынен сувукълыкънен селямлашты. Бай, тапчан устюне отурды ве къызынен куле-куле лакъырды этип, Салимнинъ берген ястыгъына таянды. Нуриниса, эгленмеге меджбур олды, лякин, гонъюльсиз лакъырды этти.

Салимбайвачча озюнинъ къуванчыны дуйдурмайджакъ олып турды, кенаргъа чекильди ве азбар ичинде о якъ, бу якъ юрьмеге башлады.

Энди онынъ ичюн эр шей айдын-ачыкъ, белли эди — Гульнар Ёлчыны севе. Къара Ахмадтан оны, о къуртарса керек, вакътынен Салимбайвачча Гульнарны къуртаргъан йигитнинъ адыны бильмек истеген эди. Бунынънен о, къызнынъ кирли олгъаныны косьтермек истеген эди. Лякин о вакъыт, бу фикирден ред эткен эди. Чюнки, Гульнар ве йигит онынъ алланынъ ярдымынен къуртулгъаныны анълатыр ве бунынънен берабер, Салимбайваччанынъ хырсызлыкъта иштирак эткенининъ устю ачыла биле эди. Лякин шимди, иш, бусь-бутюн башкъа! Биринджиде, Ёлчы турьмеде. Экинджиде, ве энъ эсасы — онынъ элинде къабаатлайджы мектюп! Энди, эски ишчюн къоркъмагъа шей ёкъ. Шимди о, бабасына джесюрлене берип: «Мен Гульнарнынъ бойле бозукъ къыз олгъаныны биле турып, бабама ляйыкъ корьмегенимден, бойле япмагъа меджбур олгъан эдим!»— деп айта биле эди.

### 3

Экинджи куню, шеэрден дюкяндан къайткъан сонъ, акъшам, Салимбайвачча, ичеридеки — азбардаки софада ерлешти. Мирзакарнмбайнынъ шеэр четиндеки мулькюнинъ азбары ичинде учь эв бар эди. Онынъ биринде, шеэр эвлери киби япылгъан, софалы эвде, Салимбайвачча яшай эди. Бойле бир экинджи тёпесинде болохона олгъан эвде исе, Мирзакаримбай озю, яшай эди.

Азбарда тынч эди. Нуриниса, Хакимнинъ къадыны Турсунайнен берабер багъчагъа, салкъынлыкъта кезмеге чыкътылар. Буюкче балалар да, корюльмейлер. Кичкенелери исе, тереклерге асылгъан асма бешиклерде юкълай эдилер.

Шарафат акъайына согъаннен, ягълы-семиз этнен пишкен, балабан бир чанакъ шорба кетирди. Салимбайвачча бабасынынъ олып-олмагъаныны сорады. Шарафат, бабасынынъ даа якъында, къайдадыр чыкъып кеткенини айтты ве акъайындан онъа башкъа бир шейлер даа керекип-керекмегенини сорап, о да, багъчагъа кетмеге ве Нуринисанен ошеклешмеге ашыкъты.

Салим эвге кирди, диварнынъ оюгъына сакълагъан бир шише коньягъыны кетирди. Къой этининъ семиз парчасынен коньякнынъ устюни бастырып, буюк мадденен, коньякнынъ ярысыны ичти. Байваччанынъ башында къалабалыкъ башлады, сыджакъланды. О, турды ве явлугъынен ельпинип, бабасы отургъан эвге тараф бакъа берип, азбар ичинде, о якъ-бу якъкъа юрьмеге башлады.

Тюневин акъшамдан берли, Салимбайвачча, Гульнарнынъ мектюбинден насыл файдаланаджагъыны ойлана эди. Биринджи вакъытлары, онынъ къолуна апансыздан тюшкен мектюпни, байвачча, Гульнарнынъ устюни ачар ве байваччаны бутюн къабаатлардан къуртарыр деп тюшюнген эди. Хусусан, догъаджакъ баладан ве даа сонъ, энъиштеси ве элли башыныкъ акъча истевлеринден къуртарса да, яхшы тюшюнип-ташынгъан сонъ, Гульнаргъа къаршы бу мектюпни къоймакъ къоркъунчлы деп тюшюнди. Бабасы озь адыны кирлемемек ичюн, бу хусусда къавгъа-шамата чыкъармаз, бунданда башкъа, бельки инанмазда. Бу иш бойле олып чыкъса, Салимчюн — эвден кетмектен башкъа чаре къалмайджакъ.

Кунъдюз ишсиз салланып юргенде, бекленильмеден, Салим, илядж саткъан дюкянчыкълар, аптекалар олгъан алыш-вериш сырасындан кечти. Онынъ козюне акъ сакъаллы къарт чалынды. Онынъ кичкене, къаранлыкъ дюкянчыгъында чешит сой иляджлар олгъаныны эследи. Не вакъыт ве не ичюн керек оладжагъына къулакъ асмай, о, дюкянчыкътан зеэр сатып алды. Лякин зеэр сарылы кягъытчыкъ онынъ джебине киргенинен, акъылына бир фикир кирди ве ондан берли бу фикир онъа раатлыкъ бермей эди.

Азбар къапучыкъта, элинде, хаста къызы ичюн пиширильген бир чанакъ пирнич шорбасы толу олгъан Гульсумбиби корюльди. О, Гульнарнынъ одасына бакъты. Сонъ, софагъа котерильди. Анда шорба толу чанакъны ташлады. Сонъ, сыгъыр сагъгъан савутыны алып, арангъа таба кетти.

«Мына энъ келишикли вакъыт» деди Салим. О, бабасынынъ софасына бир даа бакъты ве анда кимсе олмагъанына эмин олгъан сонъ, чабик-чабик софагъа котерильди. Къоюн джебинден зеэр сарувлы кягъытны чыкъарды, къалтыравукъ къолунен ичинде олгъан зеэрнинъ эписини чанакъкъа тёкти, чабик-чабик къарыштырды ве мердивенден ашагъы атып тюшти. Онъа догъру, къучагъында ювулгъан, энди къуругъан чамашырлары олгъан алда, Гульнар келе эди. О, кенаргъа чекильди ве:

—   Бабам къайда?— деп шашмалап сорады.

—   О ишнен кетти,— деди Гульнар, онъа айланып бакъмай.

Салим софагъа къайтты, къалгъан коньякны да ичти. Байваччанынъ алакъ-булакъ олгъан козьлери, бабасынынъ софасына бакъа бердилер. О сытмасы туткъан адам киби къалтырай эди. Лякин, видждан азабындан дегиль де, меселенинъ устю ачылыр деп къоркъьсъанындан къалтырай эди.

Салим азбар къапучыкъкъа тараф кетти, ичери-тышары, кирип-чыкъып юрди, бармагъа ер тапмады. «Бельки мен ашыкъкъандырым? Бельки даа да келишикли вакъыт беклемек керек эди?» деп сачмалап юре берди. 

Байвачча, эр дакъкъа беля бекледи. Лякин ичериде, эр шей тынч эди.

Ат араны тарафындан азбарны бойлап, Хакимбайвачча кельди. Энди беклемекнинъ чареси къалмады. Салим къолуны саллады: «Э-э, не олса олсун энди!— деди де, даа тери къурумагъан, агъасы минип кельген атны еринден чезди ве бир дакъкъадан аралыкъ бою, тоз чыкъарып, балабан ёлгъа чыкъты.

...Гульнар софагъа чыкъты, чамашырларыны букледи ве болдурып, халы устюне тёшельген ёргъан устюне отурды. Анасынынъ кетирген къатыкълы пириич шорбасыны онынъ севимли ашы сувугъанындан сонъ ашамакъ ичюн, оны кенаргъа алып къойды, сонъ, софанынъ чардыварына таянып, чокъ вакъыт, узакъкъа бакъып къалды.

Кунеш къонды, лякин уфукънынъ уджу къан киби къып-къырмызы ве сары, алтын тюс боялы алевли денъиз киби ёлакънен тёшелип яна эди. Энди азбарны больген дувалларны козьнен корьмек мумкюн дегиль эди. Багъчалар, багълар, чайырлар, бир тюс къаранлыкъ ёргъанынен сарылгъан эдилер...

Азбарларда оджакъларнынъ тютюни бурулып-бурулып, кок юзюне созулмакъта. Онъ тарафта, Мирзакаримбайнынъ азбарынынъ солында, юксек, дюльбер сельбилернинъ индже уджлары кок юзюне кирип кеткенлер. Бир вакъытларда оларнынъ тюбюнде Гульнар Ёлчыны беклеген эди. Айнынъ шавлелеринден ялтырагъан сельби япракъларынынъ шувулдысыны, мында, олар берабер динълеген эдилер. О вакъыт, юреклери корюшюв къуванчынен толгъан, севги ве умюд чечеклеринен ачкъан эди. Олар, къуванч аляметинден, коктеки йылдызларны биле опьмеге истей эдилер. Я шимди? Энди о чечеклерни кийик отлар бастылар ве солгъан япракълары онынъ юреги устюне тёкюле эдилер.

Къаранлыкъ да, Гульнарнынъ яныгъы киби, эп къоюлашмакъта эди. Энди, анда-мында йылдызлар корюнип башладылар. Ашагъыда, балаларнынъ сеслери ве къадынларнынъ кульки давушлары ишитильди. Ниает, Хакимбайвачча ачувлу джекирди ве самовар къайнатмаларыны эмир этти.

Энди, энъ агъыр ишлерни Гульнарнынъ устюне ташлап олмагъан келинлер, оны «айнеджи» ве «буруныны котерген» деп айта эдилер. Албу исе, Гульнар, къувети еткендже эв ишлерини япа эди. Мына, шимди де, яп-яш къадыннынъ аякълары, ёргъунлыкътан къалтырай эдилер, лякин о, ашагъы тюштю, самоварны якъты.

Бутюн къоранта бир софагьа топландылар. Гульнар пиалаларны чайкъады, сюртти. Самоварны кетирди. Чай тёкип башлады. О, эвдекилернен корюшмеге истемесе де, аш ашагъанда чыкъмагъа меджбур эди.

Чай ичтилер. Балаларнынъ кимиси отургъан еринде, кимериси, ерге ятып юкълап къалгъан эдилер. Келинлер, тёшек-ястыкъ къоймагъа кеттилер. Дастарханны топлап, савутларны джыйып, Гульнар да озюне котерильди. Лампаны якъты, бир шей япмай чокъ отурды.

Ашагъыда, азбарда тынчлыкъ. Мирзакаримбай даа къайтмады. Яш къадын онынъ къайдадыр эгленгенине къуванды. Анасыны геджелемеге къалдырмагъанына янды. Шимди барып чагъырмакъ кеч эди.

О, тёшегини къойды. Ятмаздан эвель, анасынынъ къалдыргъан шорбасыны хатырлады. Саба чайындан гъайры эвде эки кере емек пиширильсе де, яш къадын бугунь агъызына бир шей алмады. Бундан да башкъа, анасынынъ джаныны агъырттырмакъ истемеди. Гульнар шорба чанагъыны алды ве балабан агъач къашыкънен ашамагъа башлады, лякин, ярысыны биле ашап етиштирмеди, къурсагъында бир агъыр дуйды. Чанакъны четке ташлады, лампаны сёндирди ве башыны ястыкъкъа къойды.

Бир аз вакъыт кечкен сонъ Гульнарнынъ башы агъырып башлады, дерсинъ, коктеки йылдызлар туман ичииде зар-зоруна йылтырап корюле эдилер. Къурсагъыны нее агъырттыра берип, кимдир джанаварджа йырта чайнай эди.

«Манъа не олды?» деп къоркъты Гульнар. «Бир вакъыт бойле олмагъан эди! Агъыр аякълы олгъаным ичюнми, бильмем? Ёкъ, бу башкъа бир шей!..»

Яш къадын тирсегине таяна-таяна софанынъ чардыварындан багъчагъа таба башыны салындырды. Онынъ юреги булана, богъаз безлери богъула, дерсинъ, бутюн ичи-ичеклери богъазына котерилип чыкъалар. Аякълары къалтырады, бутюн вуджуды бургъучланды. О, халы устюне тюштю, бар къуветини топлап, сюйреле-сюйреле, тёшегине барды. Азбарда исе, тынчлыкъ баскъан. «Эгер де бир кимсени чагъырсам, сонъ, кулерлер»—  деп тюшюнди. Лякин дакъкъа кечкен сайын, вазиети даа зияде агъырлашты. Энди нефеси тутула башлады. О, даянып оламады ве: «Ана! Анамны чагъырынъыз!»— деп къычырды.

Бир къач вакъыттан сонъ лампанен, ичериге Хакимбайваччанынъ къадыны Турсунай кирип кельди.— Не, къоркътунъмы? Бир озюнъ къалгъанынъ ичюн, яры геджеде, эр кесни раатсыз этмеге не керек?— деп сомурданды келин. Лякин лампаны якъынлаштырып, онынъ юзюне бакъкъан сонъ абдырап чекильди ве: вай! Сизге не олды?— деп къычырып йиберди. Сиз, бусь-бутюн томарланасыз... Къаракъурт тишледими?

Гульнар джеваб бермеди.

—   Мен шимди Хаким акамны уятырым. О, Гульсум аптени чагъырып келир — деп лампаны ташлап, ашагъы чапты.

Хакимбайвачча, Гульсумбиби, Нуриниса ве башкъалары кельген вакъытта, Гульнар энди эссиз эди.

—   Къызчыгъым, не ерчигинъ агъыра? Манъа бакъчы, меним чечегим!—деп агъламсырады Гульсумбиби.
Анасынынъ сесини ишиткенинен, яш къадын, бирден, зорнен олса да, козьлерини ачты ве чанакъны ишмар этип косьтерди де:

—   Ашадым... ве бир кереден ярамай олдым...— деди.

Оны кенеде агъры топачлады, бургъалады, букти, козьлери насылдыр бир къоркъунчлы тюске кирдилер.

—   Зеэр!— деп бирден къычырып йиберди Гульсумбиби.— Ах, ким сени зеэрледи, онынъ башына йылдырым окъу урсун! Ах, меним бахтсызлыгъым! Бу — зеэр! — деп кийик бир сеснен о къычырыкълады.

Хакимбайвачча Гульсумбибини тирсегинден къакъып йиберди ве онынъ устюне къычырды:

—   Сус, айван баласы, айван! Оны зеэрлемек кимге керек? Мен бойле шейни бир даа ишитмейим! Эр тюрлю хэсталыкъ аллахтан! Лякин о, «зеэр!»—  деп къычыра! Хаким, олеяткъан Гульнарнын корип, Нуринисагъа сытыкъ чырайнен бакъты. Сонъ...— Шимди Ярмат-аканы табибке йиберирим — деди.

Хакимбайвачча тюбке кетти. Онынъ артындан Нуриниса чапып тюшти. О, бир кере бакъкъанда, Гульнарны Салим зеэрлегенини анълады. «Ничюн о, ашыкъты?»— деп озь озюнден сорады, Нуриниса. Я ничюн манъа ышанмады? Мен ойле япар эдим, ич бир табиб бир шей тапамаз эди!»

—   Ана, сув... Сув!— деп Гульнар кокюсине япышты, богъазыны тырмалады, тёшеги ичинде курмекленди.

Турсунай сув кетирмек ичюн чапып кетти. Анасы исе, шашмалап, онынъ янында агълап къалды.

Гульнар джан аляметинен, агъырсына даянып, зар-зорунен:

—   Бу зеэр... Салим тёкти. О къайда? Ондан башкъа мында кимсе кирмеди..— деп айтып ташлады Гульнар.

—   Сен корьдинъми? О мында кирдими?!— деп, кийик-кийик къычырды Гульсумбиби, къызынынъ коксюне басып.

—   Эбет... меним омюрим бунсыз да зеэрленген эди. Энди къуртулдым... Олар эр кесни зеэрлерлер, ана... Эр кесни. О — тюрьмеде! Аначыгъым, мен — олем. Елчыны коралмадым... Меним истегим олмады... Аначыгъым... багъышланъ... Эльвида, аначыгъым...

Гульнар тынды.

Гульсумбиби, бирден бир илядж акъкъында хатырлады: бир вакъытларда о, зеэрге кьаршы къой кубреси яхшы олгъаныны ишиткен эди. Оны тюйип, сувнен къарыштырмакъ ве сонъ сюзип хастагъа ичирмек керек. Топаллай-топаллай къойлар аранына тараф чапты. Къаранлыкъта бир авуч къой кубреси алып, чанакъ ичинде сувгъа къарыштыра-къарыштыра, Гульнар яткъан ерге чапты. Хастанынъ башы уджунда, бир элинде сув, бир элинде къатыкъ олгъаны алда, Турсунай шашмалап, къатып къалгъан эди. Энди онынъ яры япыкъ козьлери, омюрининъ сёнгенини косьтере эди. Анасы онынъ устюне аталды, къучакълап къычырды. Лякин, яры ачыкъ козьлеринде аят сёнген эди. Ана этсиз, бурюшюк, кемикли къолларыны къызынынъ кокюсине къойды. Сонъ, секирип турды, озюни ерге ташлады, ынъранды... Онынъ ынъранувы гедженинъ тынчлыгъыны титретти...

### 4

Адети узре, едииджи куню Гульнарнынъ едисини бердилер. Экинджи куню, Ярмат ве Гульсум къызынынъ мезарына бардылар. Алып кельген аш-сувны ве чыракъны якъмакъ ичюн кетирген акъчаларыны мезар къазгъан адамгъа берип, «Шеих-Зайниддин бобо» деген оба артында, балабан дут тереги тюбюнде, даа устюндеки тазе топрагъы къурумагъан мезаргъа кельдилер. Мезарны къучакълап, козь яшларындан сылангъан юзлерини онынъ топрагъына япыштырып, чокъ вакъыт агъладылар. Ниает, агълап талгъан сонъ, озьлерининъ отургъан ерлерине — кунештен сакълангъан чалашнынъ тюбюне келип отурдылар.

Гульнар ольгенининъ учюнджи куню, Самаркъандтан, оларнынъ бир сойлары, Гульсумбибининъ буюк татасынынъ огълу, саде, кой йигити, апансыздан кельген эди. Тувгъанларынынъ яныгъына о да, къошылып янды. Сонъ, тизесийинъ янынгъыны текаран да олса енъиллештирмек макъсадынен, йигит онынъ Самаркъандкъа кетмесини, анда текаранда олса, онъа енгиль оладжагъыны айтып, алып кетмесини теклиф этти. Гульсум кетмеге истемеди. О, башта къызынынъ бутюн дуаларыны берип, сонъ, истеселер, дегиль Самаркъандкъа, атта мезаргъа къадар кетмеге азыр олгъаныны бильдирди. Лякин Ярматнынъ токътамай-турмай зорлагъанындан себеп, кетмеге къарар берди.
Ярмат къара куньге деп, он йылдан берли капик-капик джыйгъан акъчаларыны бир къач кере сайды. Эки юз къыркъ кумюшке якъын экен. О, акъчаны масрафлыкъ ичюн, торунынынъ къолуна туттурды.

Байларгъа бармады, бир шей сорамады. Чюнки, бу куньлерде оларны кореджек козю ёкъ эди. О, сонъ вакъытта, бусь-бутюн денъишти. Танылмаз олды. Мирзакаримбайда йигирми йылгъа якъын ыргъатлыкъ этип, онъа итаат эткен адам, энди ич бир шей япаджагъы кельмей, къоллары йиберильди. Бутюн кунь, индемей, агъыр тюшюнджелеринде де, азбарнынъ узакъ бир кошесинде кунештен талдачюн япылгъан чалашнынъ тюбюнде отурып, вакъыт кечире эди.

Байнынъ эвинде Гульнарнынъ олюмине сувукъ бакътылар. Эр кес, онъа хает этильгенине, ольдюрюльгенине инанмай, такъдирининъ ирадесине ташлай эди. Къайсыдыр бир кере, о акъта Мирзакаримбай озю лакъырды ачты. О, Ярмат чалашы ичинде отургъанда кельди ве:

—   Гульнар озь олюминен ольди. Олюмден не сорап олурсынъ? Мен озюм пек янам. Лякин мында бир шейлерге шекленюв — бу яхшы шей дегиль. Бунынъ ичюн джеваб да бермек керек олыр,— деп къоркъузгъан киби, айтып ташлады.

Ярмат индемеди. Лякин байгъа ойле бакъты, бай истер-истемез арткъа чекильди.

Гульсумбиби кеткен сонъ, Ярмат озюни даа зияде янгъыз, даа да бахтсыз дуйды. Яныгъынынъ азабына даяналмай, делирген киби, бутюн кунь, йигирми йылдан берли ыргъат ишлеп, тер тёкип, сачы агъаргъангъа къадар ишлеген ерлерни доланып, юрегининъ агърысына даяналмай, бармагъа ер тапалмай эди. Мында, дегиль озюнинъ энъ деликъанлы, энъ яхшы куньлерини ерге комдю, атта, бирден-бир, севимли къызыны да, омюрлик мында гъаип этти...

Ничюндир о, бир акъшам байнынъ азбарына кирди. Балабан къапулар огюнде екильген фаэтонны корьди. Козла устюнде даа якъында ишке алынгъан, янъы арабаджы Эгамберди, байлардан кимнидир беклеп, къатып къалган.

—   Къайда кетмеге азырландынъ?— деп сорады ондан Ярмат.

—   Салим-ака, гъалиба, Скоболевке кете. Оны вокзалгъа алып кетмек керек.

Ярмат, арабаджыгъа, сонь, фаэтоннынъ юмшакъ отургъучына бакъты, бир шейлер тюшюнген киби, бир дакъкъа вакъыт кечкен сонъ, бекленильмеден:

—   Сен башкъа бир шейнен огъраш, мен озюм алып кетерим. Меним озюмнинъ де вокзалда бир аз ишим бар,— деп Ярмат арабаджынынъ ерине отурды.

Бир аз вакъыт кечкен сонъ, элинде чемоданы, ичериден Салим чыкъты. Фаэтонгъа минмезден эвель, байвачча сигарыны якъты, серникни черткенде, онынъ ярыгъында Ярматны корьди.

—   Э-э, Ярмат-ака! Даянып оламадынъ, озюм озгъарайым, дединъми?—деп, мыскъылнен.— Сизге бир къач вакъыт даа раатланмакъ керек эди. Бойле яныкъны кечирмек агъыр... Айды, сиз бойле къараргъа кельген олсанъыз, тездже айданъ, кечке къала билем..,

Фаэтоннынъ копчеклери тозлу ёлда сес чыкъармай айландылар. Салимбайвачча яхшы кейфинде эди, токътамай-турмай лакъырды этти. О, Скоболевде бир-эки афта оладжагъыны, ондан сонъ, Петербургкъа кетеджегини ве дженк биткен сонъ, мутлакъа тыш мемлекетлерге кезмеге-сеяаткъа кетеджегини айта берди. Даа сонъ, Ярматны аджыгъан олып, Гульсумбибиге Самаркъандкъа мектюп язмасыны, онынъ тездже кельмесини теклиф этти.

Ярмат индемей эди. Ёлнынъ кенарында, юксек байырнынъ ярысына кельгенде, Ярмат бирден атнынъ тельбевини чекип токътатты.

—   Бир шей джоюлдымы ёкъса?— деп сорады Салимбайвачча.

Ярмат джеваб бермеди. Козладан секирип тюштю, ерден недир алыр киби эгильди ве сонъ, къоркъунчлы бир сеснен, айкъырып Салимге якъынлашды:

—   Сен мени къарт эшек беллейсинъ гъалиба? Эгер джесюр олсанъ, косьтер къуветинъни, копек огълу копек! Мына санъа!— О, бир къуветнен Салимнинъ кокюсине пычакъны саплады ве бир даа:

—   Сен меним юрегимни зеэрлединъ, амма мен сенинъ юрегинъни тешиклерим!— деп къычырды.

Кескин, сюйрю пычакъ Салимнинъ кокрегине бир даа, бир даа, тап сапына къадар сапланды. Байвачча букленди ве къыбырдамай, къатып къалды. Ат, къан къокъусуны сезип, фыркъылдады.

Ярмат пычакъны чекип чыкъарды ве узакъкъа котерип атты. Ашыкъмай, къоркъунчлу сувукъкъанлыкънен, байваччанынъ аякъларындан тутып, фаэтонден чекип тюшюрди, ярнынъ тап уджуна къадар сюйреди ве ярдан тепип аттырды. Бундан сонъ, агъыр кокюс кечирип, фаэтонгъа якъын кельди, фаэтонны ёлдан кенаргъа таба алып кетти, атны бир терекке байлады. Сонъ, тиз устюне чекти, къанлы къолларыны тознен сюртти, турды, козьлери атешнен янгъан, башыны саллап-саллап, агъызлыгъыны токътамай чайнап отургъан атны сыйпады ве къаранлыкъ ичине синъип кетти.

О, насылдыр бир ёлларнен Гульнарнынъ мезарына барып чыкъмакъны къарарлаштырып, ёлсыз абынып-сюринип кете, ве озь-озюне, пышырдай:

— Мен не яптым? Бу гунахмы, ёкъса савабмы? Сакъалым агъаргъанда, къолларымы къангъа батырдым! Мына, аля даа пармакъларыма шып-шып япыша! Екъ, мен къызымдан сорайым: «айт, джаным, Гульнарым, айт! Мен ялынъыз сенинъ огюнъде гюнахкярым. Сен айт, эгер де, бу тёкюльген къан аз олса, мен даа тёкерим! Бу къан даа биринджи дамла. Байларнынъ бинъ данесининъ къаны, сенинъ бир тель сачынъа дегмез! Билем, къызым, билем, балам! Мен оларнынъ эписини къырарым. Бабань энди къоркъмай. Олар энди меним устюмде саип дегиллер, къызым. Меним энъсемде юрьгенлери етер! Энди етти! Козьлерим ачылды, Гульнар! Лякин о кёр оладжакълар, кеч ачылдылар. Меним юрегиме зеэр тюшкен сонъ, ачылдылар... Кёр олгъайды олар! Меним юрегим сен эдинъ, Гульнар! Эвель ачылгъан олсалар, мен сени, юрегимни, къашкъырларнынъ панджалары ичине котерип атар эдимми? Бу ялан дюнья биткен сонъ, о бир дюньяда, мен сенинънен корюшкенде, санъа не дерим, къызым!? Къызчыгъым, балачыгъым, багъышла!.. Сенинъ янъылгъан, кёр козлю бабанъны багъышла... Меним беяз гульчигим, меним Гульнарчыгъым, багъышла... Ах, меним бичаре къызым... Яндым! Яндым мен, аллахым! Лянетлер санъа, омюр!.. 

## XVIII

### 1

Саба, танъ малинде, Ёлчы, энди чокътан чалышмай ташлангъан къаранлыкъ бир дегирменден чыкъты. Къарыны пек ач эди. Лякин шимди, биринджи невбетте, тюрьмеде оскен сач-сакъалыны къайда тыраш эттирмекни тюшюне эди. Лякин джебинде тотлу капиги биле ёкъ. Сатмагъа да бир шей. О, чокъ тюшюнип отурды. Чызмалары тюрьмеде гъаип олдылар. Халаты? Я, сенинъ чуллу халатынъа ким капик береджек? Базарда эски, абур-чубур алгъан адаммы? Я оны сатып олса биле, озю не киеджек? Чыплакъ къалсынмы? Бир йыртыкъ штаннен къалсынмы?

«Э-э, таптынъ шей яныкъланмагъа», деп къолуны саллады, Ёлчы. Лякин бирден, тюрьмеде берабер отургъан ве берабер де тюрьмеден къачкъан бир pyс аркъадашыны хатырлады.

«Я о къайда? Москвагъа сагъ-селямет барып-чыкъып олур экенми? Поезд къач куньде Москвагъа барып еткенини сорамагъа да, акъылыма кельмеди. Юк ташыгъан вагонларда кетерим деди... Ёкъ, о гъаип олмаз. Онынъ башы чалыша, еринде. О, ойле сою, чыкъырыкъкъа тюшсе биле, бир шей олмай чыкъар... Ялынъыз, ашайт, меселеси, бир аз зор олур — онынъ да бир капиги ёкъ...

Ёлчы тюрьмеде олгъанда таныш олгъан янъы досту акъкъында хатырлап башлады. Ёлчынынъ къапалгъанынынъ учюнджими, ёкъса дёрдюнджими куню, онынъ камерасына бир рус адамыны даа къападылар. Янъгъызлыкъта чекишкен, азаплангъан Ёлчы, оны къуванчнен къаршылап алды. «Тиль бильсенъ де, лакъырды этерсинъ, шимди!»— деп кельди о вакъыт онынъ хаялына. Рус адамыны Ёлчы бир кереден бегенди. Бу, отуз яшларында, орта бойлу, кенъ омузлу, къуветли къоллары олгъан бир адам эди. Джарты шапкесининъ тюбюнден сары сачлары осип чыкъкъанлар... Юзюнде, бакъышында, козьлеринде, юрегинде бир къувет ве инамлыкъ корюле. Рус адамы эски одеялы олгъан уфакъ богъчасыны нарнынъ бир кошесине котерип атты ве. Ёлчыны баштан-аякъ сюзди.

—   Яхшы!— деди о, къаба, къуветли сеснен... Сонъ, богъчасыны башы тюбюне къойып, нар устюне узанды ве чокъ вакъыт бир шей айтмай, тюшюнип ятты. Вакъыт, вакъыт Ёлчыгъа козь къыйыгъынен бакъты.

Ёлчы да къомшусына бакъа, онынъ ким олгъаныны бильмеге истей эди. Рус адамынынъ бойле сабырлы, салмакълы олгъанына бакъып, Ёлчынынъ джаны биле сыкъылды. О, камерагъа кирди, юзюнде не къоркъу ве не де эеджан сезильгени ёкъ. Нар устюнде де ойле бир ерлешти ки, дерсинъ, ёлда кеткенде, ёл агъызындаки чайханагъа кирген, раатланайым деп, созулгъан...

—   Бу ким экен? Мында не ичюн тюшкен?— деп меракъланды йигит. Устюне-башына, юзюне бакъкъанда, ишчи адамгъа ошай.

Руснынъ онъа бакъкъаныны сезген Ёлчы, утангъандай олды. О, русча, тюрьмеге ич бир къабаатсыз тюшкенини айтмагъа-анълатмагъа истеди. Бир аз вакъыт манълайыны сытып отурды. Бильген бир къач рус сёзлерини хатырлады. Сонъ, керек олгъан сёзни тапкъанынен, бир кереден, юзю ачылды ве:

—   Твоя мастеровой?— деп сорады.

Рус анъламады, башыны саллады, кульди.

— Моя завод работай,— деп анълатты рус.

Ёлчы бир кереден джанланды:

—   Маники байда работа ясайды!— Йигит нардан с-кирип турды, халатынынъ тешигинден бир парча памукъ чыкъарып ерге атта, сонъ, къолларыны саллап, тарлада кетменнен чалышкъаныны косьтерди.

Рус адамы кене де кулюмсиреди ве элининъ ишмарынен, анълагъаныны бильдирди.

Биринджи куню бойле кечти.

Сабасы, Ёлчынынъ янъы аркъадашы, одеялынынъ кенарыны сокти ве сонъ, бир кичкене, индже китапчыкъ чыкъарып, окъумагъа башлады. Къапу артындан аякъ давушлары, я да сес чыкъкъанда, китапчыкъны сакъламагъа тырыша, сонъра, бир даа чыкъарып ала, козюни алмай, кене де окъумагъа башлай.

Ёлчы бутюн меселени анълады. Онынъчюн де, бутюн вакъыт динъленип-отурып, аякъ давушу, я да сес чыкъса, аркъадашыны тенби эте, о исе, къолларыны кокюсине хачлап, тешеккюрини бильдире эди. «Мына, бу рус китап окъуй, эглене, онынъ дудакъларыда ойнай, кимерде онынънен де лакъырды эте... Мен бир шей бильмейим. Мен кёрюм,— деп Ёлчы озюни азаплай эди. Шу куню олар, бири-бирилеринъ фамилияларыны айтмагъа оргендилер. Руснынъ фамилиясы — Петров эди.

Олар, чалттан достлаштылар. Петров Елчыгъа озь огълу киби алышты. Онынъ ичюн къайгъыра, тюрьменинъ низамыны анълатып олгъаны къадар, анълата эди.

Биринджи вакъыт тиль бильмегенлеринден себеп, пек замет чектилер. Лякин бу замет яваш-яваш эксильди, бири-бирлеринен лакъырды этмеге ыдырынъгъан адамлар баягъы бир сёзлер огренип башладылар. Олар энди пек чокъ шейлер хусусында лакъырды эте биле эдилер. Ёлчы адыны, фамилиясыны язмагъа огренди. Арифлерни бири-бирине къошып, сёзлерни эджелеп-эджелеп окъумагъа башлады.

Куньлерден биринде, Ёлчы, лаф-лафтан къызышып, Петровгъа озюнинъ бахтсыз омюрини икяе этмеге тырышты. Сонъ, башкъа ыргьатлар акъкъында айтты. Койлюлер акъкъында айтты. Койлюлер акъкъында—оларнынъ агъыр вазиетте олгъанларыны — байлар сувларны ве топракъларны къапышлап алып, озьлерининъ зенгинликлеринден къутургъанларыны да тариф этти.

—   Факъырларгъа бир ерде юриш ёкъ,— деди Петров ве озю акъкъында айтты. О, факъыр койлю къорантасында догъгъан. Яш алында тувгъанларынен ве эвинен сагълыкълашып, иш къыдырмагъа ёлгъа чыкъкъан.

—   Мен де докъуз яшларындан чобан олып юрьдим,— деп къошты Ёлчы.

Петров кулюмсиреди:

—   Чобанлыкъны мен де, о яшларында башлагъан эдим, лякин бизим тарафларда айван аз эди...

Ростовда, Петров заводкъа ишке кирди. Анда эсир эмегининъ тюбюнде эзильди. Сонъ, большевиклерге къошулмагъа ёл къыдырып башлады. Йигитиинъ зийрек акъылы, эр шейни бильмеге истеген табиаты, онъа раатлыкъ бермеди. Ёлчы, икяе эткен аркъадашынынъ сёзюни болип:

—   Я о, большевиклер дегенинъиз кимлер?— деп сорады.

Ёлчынынъ яхшы анъламасы ичюн, Петров, тюшюнип-ташынып, айтмагъа тырышты:

—   Олар топракъны, сувны, акимиетни байлардан тутып-алып, фукъарелерге бермек ичюн курешелер.

—   Насыл алып бермек? Не вакъыт?— деп Ёлчы еринден къалкъып турды.

—   Сен динъле, айткъанда мени больме,— деди о, муляимликнен.

1905 сенесини, Петров, большевиклернен берабер, къолунда тюфекнен къаршылады. Бундан сонъ, онынъ омюри тюрьмелерде, сюргюнликте, революцион ишлерде кечти. Эки йыл эвельси о, Ташкентке кельди ве демир ёл ишханелеринде чалышмагъа башлады. Оны, дженкке къаршы котерген анълатувлары ве бунт чыкъарувгъа азырлангъаны ичюн къападылар.

Ёлчы, янъы достуны, тизлери устюне чёкип, къолларыны башына тиреп динъледи. Онынъ козю огюнде, янъы дюнья — куреш вс къараманлыкълы, эмекке айдышлыкъ-ярыкълыкъ кетиреджек дюньянынъ ёлу ачылды.

Петров айтып битирген сонъ, Ёлчы башыны котерди ве джиддийликнен, лякин къалтырагъан сеснен, юрегининъ эеджаныны косьтерип:

—   Мындан чыкъакъаным киби, Мирзакаримбайны, сонъ, мени къапаткъан полицайны олдюририм!— деди.

Петров кулюмсиреди:

—   Сенинъ киби олгъанда, мен де шай тюшюне эдим. Я ондан не файда? Бирисини олдюрсенъ, онынъ ерине башкъасы келир. Не топрагъынъ ве не де сувунъ чокълашмаз.
— Я не япмакъ керек?— деди къычырып йигит.

— Сен бир аз явашча ол,— деди онъа Петров. О, одеялы тюбюнден китапчыкъны чыкчарып, онъа узатты.— Мына мында яхшы айтылгъан. Догъру айтылгъан.

Ёлчы башыны саллады:

Бильмейим.

—   Бильмегенинъ къоркъунчлы дегиль, огренирсинъ!

Озюнинъ сабырлылыгъы ве иш севген къаттылыгъынен Ёлчыгъа рус тилини огретмеге башлады. Бу индже китапчыкъ, онъа элифбе эм сёз огретюв, эм янъы омюрни огретюв ичюн, окъув китабы олды.

Окъув пек агъыр кете эди. Базы вакъытларда о, тарлада, кетменнен ишлеп терлегенинден зияде терлей эди. Лякин онынъ досты, сигар — чекювинден асыл олгъан думай идинчен онынъ башы устюне эгиде, омузундан тапдай ве:

—   Яхшы! Пек яхшы огрендинъ,— деп онынъ гонълюни ала эди.

Ёлчынынъ юрегини кемирген ишанчсызлыкъ бир тамам ёкъ олды. О, озюни тендирист, сагълам, бахтлы, бала киби темиз къальбли дуя эди.

Геджелери исе, о чокъ вакъыткъа къадар юкълап оламай эди. Джесюране, эльмаз киби кескин фикирлери онъа раатлыкъ бермей эдилер. Эбет, Мирзакаримбайгъа зенгинлик алла тарафындан йиберильмеген. О, Ярматнынъ, Ёлчынынъ, Шакъасымнынъ, Оразнынъ къаны ве теринен къаванылды, мейдангъа кельди. Насыл ола да, о, буны башта анъламады. Ёлчы, Абдушукурнен эткен дакырдысыны сыкъ хатырлай эди, бу вакъытта онынъ дудакъларыны кулюмсирев къыйыштыра эди... Ёкъ! Байларгъа зенгинликни топламагъа ярдым этмек керекмей де, оларны топракътан, сувдан узакъ къувмакъ керек! Кетменли ве чёкючли адамлар байларны, оларнен берабер, оларны къорчалагъан акъ падишаны, тахтдан эндирмек кереклер! Я о къадар къуветни къайдан аласынъ? Я, рус ишчилери! Я Петров!.. О, онынъ аркъадашлары чокъ олгъаныны айта. Атта, ондан къуветли ве акъыллы сойлары да бар экен...

Эльбет, тюрьмеде кечирген куньлери Ёлчы ичюн зая кетмедилер... Лякин шимди не япмалы? Петров огреткени киби яшамалымы? Я неден башламалы? Тюшюнгенде ве лакъырды эткенде бу анълашыла ве япылмасы мумкюн ола эди... Лякин япмагъа истегенде...

Уфакъ иштен башламакъ керек, деген эди Петров. Мына, Къаратай. Байлар ве оларнынъ достлары полицайлар, начальниклернен Къаратай кибилернинъ арасында дагълар-ташлар, ернен кок, сувнен атешнинъ арасындаки къадар фаркъ бар. Даа, сонъ, Къаратайнынъ къардашы Джурабай, трамвай ёлунда ишчи олып чалыша. Сагълам, къуветли йигит. Барат деген йигитде бар. О, памукъ заводында чалыша. Шакъасым — зайыф. Лякин къарт Шакир-ата акъыл танышмагъа келишкен, анълайышлы адам.

Елчы дегирмен янындаки таш устюнден турды, догърулды, этрафкъа козь ташлады. Анхор боюнда оськен талларнынъ патыкълары устюнден кунешнинъ шавлелер ялтырап башлады. Дегирменнинъ энди эскирип-еширип къалгъан улугъындан кунеш шавлелеринен къарышып-ялтырап сув тамчылары тамламакъта.

Ёлчы, Анхор кенарында оськен къалын тал тереклери тюбюндеки отлар ичинден бойлап кетти. Баягъы бир юрген сонъ, тахта копюрчикке чыкъты. О, копюр къаршысындаки мааллени сечти. Энди, джаяв, арабанен, яш ве къартларнынъ кеткенлерини — юргенлерини корьди. Чокъулары ондан сакъынып, къоркъуп, кенаргъа чекилип кете эдилер. Ёлчы исе, оларгъа эмиет бермей, таныш сокъакъа тараф юре берди.

«Ойле бир ерге тюштюм, амма, тиленчи биле къыдырып тапалмаз»— деп кулюмсиреди Ёлчы. Сонъ, енъининъ ичине сакълангъан кягъытчыкъны къыдырып... О, бу кягъытчыкънен Андрейге бармакъ керек, Андрей — большевик — ишчи, Петровнынъ досты. Петров кягъытчыкъны янында тутмамакъны айткъан, оны эвеля, Андрейге берип, сонъ, озъ ишинен огърашмасыны теклиф эткен эди...

Ёлчы тюрьмеде оськен сакъалыны сыйпап бакъты... «менимдже, манъа даа тыраш олмамакъ керек... сакъалнен, бирден таный къоймазлар»— деп тюшюнди Ёлчы.
О, чабик ве тендрисликнен Анхорнынъ кенарындан адымлап башлады. Кягъытчыкъ онъа янъы омюр, янъы адамларгъа ёл ачты... О, кете берди.

Бираз вакъыт юрген сонъ, кичкене, басыкъ, топракъ джарты эвчиклернинъ арасында юклемип тургъан, сыналгъан, буюк эки къатлы бир эв огюнде токътады. Бу, памукъчы Джамалбайнынъ эви эди. Онынъ хызметкяры Джураны корьмек ичюн, араба къапудан ичериге сокъулды. Азбар ичинден кечип ат ахырынынъ янында, дувалгъа таянып къалгъан, джарты хызметкяр эвчигине якъынлашты, ичини козьден кечирди. Онынъ ичинде кимсе ёкъ эди. Не япаджагъыны бильмегенинден, бир аз токъталды.

Бу вакъыт ат ахырынынъ къапусында, элинде куреги ве сипирткиси олгъан алда, Джура пейда олды. О, босагъада токъталды айрет ве ышанчсызлыкънен Ёлчыгъа бакъты. Йигит кулюмсиреди ве достуна таба адымлады:

—   Ишинъиз къолай кельсин, Джура-ака! Танымадынъызмы? Къоркъманъыз...

—   Э-э... сен кене эвельки Ёлчысынъмы? Бойле къоркъунчлы корюнишинъден инсан дегиль, ат биле къоркъып-алып къачар!

Олар селямлаштылар. Джуранынъ эвчигине кирдилер. Ёлчы башына кельген шейлерни даа алып битирмеди, Джурабай оны болюп:

—   Демек сени энди азат эттилер, шаймы?— деп сорады.

—   Азат этмедилер...! Къачтым...

—   Тюрьмеден?— деп козьлерини ойнатты Джура.

Ёлчы башыны саллады.

Джура сакътлыкъ манасынен къолуны саллады:

—   Сен, энди мукъайт ол! Сени бутюн вакъыт къыдырырлар. Эльбетте, буннынъ ичюн янып якъылмакъ керекмей, эр ерде озь адамларымыз тапылыр, сакъларлар. Биз, мында тюрьмеде дегильмиз, лякин джанымыздан бездик, тюрьмеден бетер... Мына, мен. Мен не корьдим? Меним энъсем багълы дегиль, лякин, сербест де дегиль. Мында да тюрьме, лякин пармакълыкъсыз. Паалылыкъ. Ачлыкъ. Бундан да гъайры, о пич, акъ падиша дегенлери, эмир чыкъарды. Ишчи къувети талап эте. Анълашылгъанына коре, дженкке къувети етишмей!..

—   Ишчи къувети талап эте, дейсинъми? Къайда истей?— деп Ёлчы анълаполамайып сорады.
Джура, мудафаа ишлерине джыюв акъкъында ишиткен-бильген эр шейни айтты.

—   Анълашыла, факъыр фукъарелернинъ башына даа янъы белялар тюштю,— деп чырайыны сытты Ёлчы.

—   Догъру, сагъ олсун сенинъ тувгъанынъ!— деп къычырды Джура.— Манъа эр кестен эвель сатып алыджы тапылды! Байым, мени, озюнинъ торуны ерине йибереджек олды! «Мен еди къат ер тюбюне кирерим, эгер де меним анам сиз ичюн догъургъан олса, дейим», озь озюме.— Джура токъталды. Сонъ, бирден:— Меним ишим бар... деп азбаргъа чыкъты.

Джурабай бир ишанчлы тырашчыны алып кельди. Курсю олмагъанындан себеп, Ёлчы, тиз чёкип отурды. Тырашчы чабик-чабик ишини битирди. Ёлчы онъа тешеккюрини бильдирди. Джурабай джебини къармалады. Устанынъ акъкъыны берди, о кетди.

Сонъ, Джура, атеш устюндеки къуман ичине бир чим-чим чай ташлады. Ёлчынынъ огюне пите къойды. Онъа, акъшамгъа къадар бир ерге къыбырдамамасыны теклиф этти.

—   Сен, отур, раатлан, чай ич. Озюнъ билесинъ... мен шимди...

Ёлчы чай ичкен сонъ Анхорда ювунмакъ истегенини айтты. Джура оны достча тенби этти. Лякин, тап сонъу, онъа сабун ве да нелердир ташлап, къапудан чыкъты.

Ёлчы чай ичкен сонъ, Анхоргъа кетти. Къолайлы бир ерни сайлап, энъ терен ерге озюни ташлады. Сув салкъын эди. Бир къач кере озюни сув ичине ташлап алгъан сонъ, сувдан чыкъты ве усть-башыны сабынлады. Ялынъыз шимди, озюнинъ азгъаныны сезди. Къалын, кенъ кемиклер тырсайып-къабарып къалгъан эдилер.

Тар Анхор бою Ёлчын кенъ ве къуветли кокюсинен сувны ярып, чокъ ялдады. Онынъ огюнде, сув устюнде ялдагъан отларнен, кийик папийлер чыкътылар, шамата чыкъарып анда-мында учып кеттилер. Эр сефер къолларыны котерип, созуп алгъан сайын, къуветининъ къайтып кельгенини, мускулларынынъ къаттьглашкъаныны дуя эди. Орталыкъ тынчлыкъ. Келип-кечкен кимсе ёкъ. Анхорнынъ ялысында, тал тереклери арасында, эки беяз эчки отлай. Вакъыт-вакъыт абдырап-сескенип Ёлчыгъа бакъа, сонь, сакъалчыкъларыны къыбырдатып, кене де, башларыны ем-ешиль от ичине тыкъалар.
Кунеш баягъы котерильген олса да, тал тереклерининъ

пытакълары арасындан, пек къыздырып оламай, ялынъыз муляимликнен онынъ вуджудына шавле сача эди...

Ёлчы кийинди ве буюк бир енгилликнен Анхор бою адымлады. О, Джуранынъ къаранлыкъ, тынчыкъ эвчигине къайтмады. Халкъ арасында олмагъа, не бар-не ёкъны анъламагъа, Унсинни корьмеге, Гульнар акъкъында бир шейдер бильмеге ашыкъты. Лякин, башта, акъшам емеги ичюн, бир къач капик къазанмакъ керек эди. О, мукъайт олув тенбийине къолуны саллады ве базаргъа таба адымлады.

Кунеш энди шавлелеринен якъа-куйдире эди. Ташлар аякъларыны якъа. Тоз. Нефес алмакънынъ чареси ёкъ. Тынчыкъ. Базарда сес-шаматанынъ тамам къайнагъан вакъыты. Адамлар ачувлылар. Къабалар. Эр кесден тер къокъусы келе. Эр кеснинъ агъызында, паалылыкъ, фукъарелик, мудафаа ишлерине джыюв акъкъында ачувлу шикяетлер...

Ёлчы, бахтына, юк тапты ве бир къач капиклер къазанды. Акъшам устю Джурагъа къайтып, анакътарыны берди ве къардашына ашыкъты, куньдюз къазангъан акъчасына: къардашына кеткенде, ёлда, эки пите ве текаранда юзюм алды.

Акъшам къаранлыгъында, Шакир-ата таягъынен ерни тюрте берип, тар сокъачыкътан эвине догъру адымлай. Ёлчы оны узакътан таныды, къуванды, адымларыны чабиклештирди ве къартнынъ огюне чыкъты.

—   Сагъ-селяметсизми, баба?—

Къарт сескенди, башыны котерди. Айтмагъа сёз тапалмай сессиз, йигитни къучакълады, кемикли— арыкъ эллеринен онынъ омузундан таптады... Сонъ, бирден эсини топлап, эвге таба ашыкъты. Къапучыкътан кирер-кирмез:

—   Къызым, манъа муджде азырла! Агьанъ!..— деп къычырып йиберди.

Унсин учып чыкъты ве козь яшларынен агъасынынъ бойнуна атылды...

—   Агълама, тувгъаным, агълама!— деп Ёлчы къалтырагъан сеснен оны ятыштырмагъа тырышты.

Къумри апте, узакътан, оны азат олгъанынен селямлады ве чокъ йыллар омюр истеп дуа этти.

Унсин азбардаки кийизни чабик-чабик темизледи, лампаны якъты. Ёлчы Шакир-атанынъ торунчыкъларыны тизлерине отуртып, эллерине бирер салкъым юзюм туттурды. Къувангъан балалар, онынъ омузларына тырмаштылар.

Ёлчы, къарттан, яшайыш насыл олгъаныны сорады, субетлешти. Шакир-ата вакъыт олгъанына шикяетленип, озю акъкъында шойле деди:

— Беля, яныкъ артындан, яныкь, огълум. Биз даа насыл олса да, чарыкълы аякъларымызны зар-зорунен атамыз. Догърусыны айтаджакъ олсакъ, бизни Унсин бакъа. Онынъ тиккен меситлерини элинъде тутып, севинип бакъып отурмакъ истейсинъ. Парылдайлар. Бойле ишкир, чебер, инсаниетли къызны дюньянынъ ич бир кошесинден тапалмазсынъ.

Къартнынъ сёзлери Ёлчыны къувандырдылар. О, къардашына озюнинъ мемнуниетлигини билъдирмек истеген арада, Унсин, къайдадыр айланды. Бир дакъкъа кечер-кечмез, эвден чапып чыкъты, агъасынынъ башындаки эски тахиени чыкъарды, юрек самимийлиги ве севгинен, озю тиккен тахиени агъасынынъ башына кийдирди. Ёлчы тахиени чыкъарды, лампа янына якъын кетирип бакъты. Дюльбер нагъышлы, чебер тикильгенини корип, къуванды, башына кене къайтарып кийди де, къардашына тешеккюрини бильдирди. О, Унсиннинъ негедир раатсызлангъаныны ве яныкълы олгъаныны сезди.

—   Сен не салыкъсынъ, яныкъланасынъ? Мына, мен сагъ-селямет къайтып кельдим. Даа башыма нелер келип, нелер кечерелер. Сен бунъа азыр ол, Унсин!

—   Бир шей... озюм шай...— деп къыз козьлерини ерге басты.

Унсин, керчектенде, янъылы эди. Учь кунь эвельси Гульнарнынъ ольгенини ишиттилер. Бу хабер къызны титретти. Шимди, о агъасына оны насыл айтаджагъыны бильмей эди.

Шакир-ата Къаратайны алып кельди. Къадынлар эвге кирип кеттилер. Эки дост къучакълашты. Сонъ, чай ичмеге ве лакъырдыгъа башладылар.

Ёлчынынъ берген суаллерине джеваб беререк, Къаратай, зенааткярларнынъ ве даа башкъа эмекдар ишчилернинъ пек агъыр вазиетте олгъаныны айтты.

—   Эгер, кеткен сайын бойле оладжакъ олса,— халкъ ачтан ольмеге башлар,— деди о.

Ёлчы демирджини меракънен динъледи. Сонъ, азачыкъ оларгъа таба эгилип, яваштан:

— Менимджесине, бутюн беля шундаки, яшайыш догъру къурулмагъан. Озюнъиз тюшюнинъ: бутюн зенгииликлернинъ саиплери бир авуч бай. Бинълернен факъыр, фукъаре, ишчилер, койлюлер исе — ачлар-чыплакълар... Къан терини тёкип ишлеген, къазанында сув къайната... Лякин байлар, оларнынъ эмеклеринден зенгинлеше, къурсакъларыны къабарта, байлыкътан делирелер... Мына, бутюн меселе бунда. Бутюн бахтсызлыкъ бунда. Яхшы, я не япмакъ керек деп сорарсынъыз? Сёйлейим: шикяетнен, агълав-сызлавнен яшайышны деништирамазсыз. Эсирликтен къуртулмакъ ичюн, курешке азырланмакъ керек. Халкънынъ козюни ачмакъ керек. Эгер, биз бутюн факъыр-фукъарелер, бирликте котерильсек, байларны ве оларнынъ досту, къан ичинджи падишаны девирирмиз. Эмекдар халкъ о вакъыт озю озь яшайышыны истегени киби къурар. Мен ишиттим, рус ишчилери, зенаатчылар, койлюлер ойле тютюне экенлер. Олар энди, чокъ йылдан берли бу ёлнен кете экенлер. Бизге де оларгъа къошулмакъ керек. Сиз бунъа не дерсинъиз?..

Демирджи ве Шакир-ата бир аз вакъыт индемедилер. Тюшюндилер. Ниает, къарт, достча Ёлчынынъ омузунз элини ташлады:

—   Сенинъ айдын башынъ бар, Ёлчы къардашым!— Алтындан башынъ бар! Бутюн айткъанларынъ догъру. Рус ишчилери акъкъында айткъанларынъ да догъру. Рус ишчилери — буюк къувет. Олар анълагъан адамлар. Бутюн машиналарны айдагъан, ясагъан, чалыштыргъанлар, олар. Эгер де рус ишчилери ойле тюшюнселер, бизим ёлумыз бир олмакъ керек!

Ёлчы озюнинъ янъы досты Петров акъкъында чокь икяе этти. Шакир-ата Ёлчыдан козюни алмай динъледи.

Ёлчы токътагъан сонъ:

—   Сенинъ достларынъ, анълашылгъанына коре, баягъы бир шейлер корип-кечирген, джесюр адамлар олсалар керек,— деди Шакир-ата.

—   Догъру, джесюр ве арекетчен халкъ,— деди демирджи.— Якъынларда, сокъакъта, манъа биринен корюшмеге сыра кельди... Сиз не дерсинъиз? О, купе-куньдюз, халкъ огюнде, бир полицай начальнигининъ бетине ойле бир яндырды!..

—   Я?— деп айретте къалды къарт!..

—   Ишчилер эм дженкке, эм Николайгъа, эмде буржуйларгъа къаршы кетелер,— деди Ёлчы, озюнинъ янъы достларынен гъурурланып.
—   Буржуй, дейсинъми? Я ойле дегенинъ ким, не ола?— деп меракъланды къарт.

—   Петров, бутюн байларны, буржуй деди. О, шойле анълатты: «Озьбеклер де, руслар да—эписи буржуйларнынъ — байларнынъ къоллары астында бир дереджеде инълейлер: рус ве мусульман буржуйларыны ве Николайны ёкъ этермиз,— дей о,— бутюн ишлерни озюмизнинъ къолумызгъа алырмыз, ишчи ве койлюлер озь яшайышларыны озьлери къурар, дей. Ана, о вакъытта яшайыш тюзелир. Бусь-бутюн башкъа олур, дей.

—   Мында иш буюк, баба. Эр бир сёзнинъ фаркъына баргъан сонъ, юрегинъ къувана. Онынъчюнде бу тюшюнджелер — догъру тюшюиджелер...

—   Аджаип бир вакъыт!— деди, пышырдады озь-озюне, Шакир-ата,— факъыр-фукъаре озь-озюне саип олсын, озь яшайышыны истегени киби къурсын .. э! Тевбе!... Амма мен бутюн омюримни къаранлыкъ чукъур ичинде кечирдим. Ялынъыз, бирде-бир нефисхор, къытмыр зенгинге белимни буклемеге бильдим.— Къарт ах чекти, терен нефес алды, Ёлчыгъа ве Къаратайгъа бакъты.— Не япмалы, бельки сиз, яшлар, инсан киби яшайыш корерсиз. Астыны-устюне чевиринъ. Яшайышны денъиштиринъ...

—   Эм, асты-устюне чевирирмиз!— деди демирджи.— Ёлчы пельван догърусыны айтты. Байлар кимге керек? Олардан халкъкъа не файда бар? Ялынъыз беля, къаарь-къасвет. Байлар, эвелькиден зияде делирдилер... Мына, мудафаа ишлерине ялынъыз фукъарелернинъ балаларыны-огъулларыны яздылар. Бу да бизим башымызгъа бир янъы беля! Меним къардашымы да алалар, Ёлчыбай. Онсызда ишимиз агъыр эди, энди, даа зияде зор алгъа къалдым. Ух!..

Бираз озь-озюне кельген сонъ, Къаратай къолуны Ёлчынынъ омузуна къойдыда:

—   Санъа, пельван, шеэрде къалмакъ къоркъунчлы. Шеэр кенарында бир ерде ерлешмек керек,— деди.

Йигит бу теклифке къаршы чыкъмакъ истеди. Лякин Шакир-атада Къаратайнынъ айткъанына къошулгъан сонъ, къайыл олмагъа меджбур олды. Лякин:

—   Я къайда бармалы?— деп сорады.

—   Тахтапулда меним бир къарт тизем бар. Бир озю яшай. Онъа кетейик,— деп теклиф этти Къаратай. Къаратай котерильди. Ёлчы оны сокъакъкъа къадар озгъарды. Къайтып кельген сонъ, Унсинни чагъырды. О къардашындан Гульнар акъкъында сорамагъа ашыкъты. Лякин, Унсин кельген сонъ, йигит онынъ огюнде юрегини ачмагъа джесарет этмеди. «Бельки озю айтыр»— деп тюшюнди Ёлчы. Лякин къыз, Гульнар акъкъында бир сёз биле айтмады. О, ялынъыз агъасынынъ бойле чабик кеткенине яныкълады ве ярын-о бир кунъ онъа бараджагъыны айтты.

Ёлчы, Шакир-атанен сагълыкълашты ве азбар къапугъа догърулды. Къарт онынъ артындан:

—   Эй, атешли йигит! Сенинъ о сёзлеринъ — темиз алтын! Лякин сен, о сёзлерни, эр раст кельгенге айтма!— деп ташлады.

—   Мен, о сёзлерни эр кеске айтмакъ ичюн де тюрьмеден къачтым, баба!— деп кете-берди, Ёлчы.

### 2

Кунеш онынъ башыны къыздырмагъа башлагъан сонъ, Ёлчы уянды. Этрафкъа бакъынды. Кичкене, сипирильген, темизленген сокъакъта — тынчлыкъ. Кичкене чамур эвчикнинъ къапусында — зынджыр. Азбар ичинде ялынъыз бир тавукъ юре, о да, эвнинъ саиби Саодат къартанай киби къарт.

Ёлчы турды, кийинди, азбарда арыкъ ёкъ эди. О, софада тургъан, энди суву кунештен ысынгъан чайникнинъ сувундан чёкип, эль-бетини ювды.

Тюневин акъшам, талгъын лампа ярыгъында, Ёлчы, Саодат къартийнинъ юзюни чокъ эслеп оламады. Къартий, Къаратай кетмезден эвель ятты. Лякин онынъ шакъасындан, сесинден темиз къалипли, акъыллы ве даа джесюране къарт олгъаныны дуйды.

Ёлчынынъ тюрьмеден къачкъаныны анълагъан сонъ:

— Меним чырагъым! Бу эвни, озюнънинъ эвинъ, деп сай. Сен менимчюн — Къаратай кибисинъ. Бельки, даа да севимли олырсынъ. О меним устюмден, сыкъ-сыкъ, мыс-къыллап куле. Тизе, сизнинъ къапунъызда, эр вакъыт, таякъ тикленип тура. Бу догъру. Лякин о таякъ кимге азырлангъан?— деп сорай.— Мен имамлардан, софулардан, полицайлардан къоркъам. Олардан сакъланам. Лякин яхты адамларгъа меним къапум эр вакъыт ачыкъ.

Ёлчы тынч азбарчыкъны доланды. Эр бир тешикте факъырлыкъ корюле эди. Лякин эр шей, джыйыштырылгъан, ерли-еринде эди. Дувалнынъ тюбюнде, табакъ колеминденки ерчикте — чечек сачылгъан — акъшам сефа, фесильген, ляле ве башкъа чечеклер.

Ёлчынынъ хатырындан Гульнар чыкъмай эди. «Такъдирине баш эгип, энди эр шейнен разы олгъан экенми? Бельки, энди мени унуткъандыр? Шаймы? Гульнар? Ёкъ, сен мени унутып оламазсынъ! О, шимди не иле мешгъуль экен? Бир козь ташлап олсам да, я да, сесини ишитсем... Онъа кимни йибермели? Унсин байнынъ шеэр четиндеки эвинде ич бир кере олмады... Эм узакъ... Я озюм барсам? Эвнинъ, багъчанынъ этрафыны доланып отурырым, онынъ хабери биле олмаз ... Бай коре биле, сонъ онъа ярамайлыкъ чыкъара билем: къапатып тутар. О, ойле бай!..»

Азбар къапучыкъ ачылды, фереджесйнинъ узун этеклерини сюйреп, башында бош сепет олгъаны алда, Саодат къартий кирип-кельди.

—   Ачыкъкъандырсынъ, меним арсланым?— деп башлады къартий, фереджесини чыкъарып, сюйреп, софа устюне къойаракъ.— Шимди чай къайнатырым.

Саодат къартий — арыкъча, кемикли, къамбур бурунлу ве акъай киби айлангъан къартий. Кичкене козьлери, онынъ къарт олгъанына бакъмадан, аля даа ялтырайлар.

—   Къайда эдинъиз, ана?— деп сорады Ёлчы.

Къарт, кичкене самоварны якъты, сонъ, йигитке якъын келип къаба, акъай сесине ошагъан сесинен:

— Керек, керек пешинден юрем, огълум. Мен, пите пиширем, ана, ашханада, меним буюк тандырым бар. Корьмединъми? Кунеш догъмаздан эвель унны эледим, хамыр бастым. Хамырым мингенге къадар, атешимни якътым. Сонъ, пите яптым. О, вакъыткъа къадар, тандырым къызды. Пиширдим, бир сепетини энди базарда сатып етиштирдим. Шимди чай ичермиз, бир даа алып кетерим...

—   Бойле яшагъанынъыз чокътанмы?— деп меракъланды Ёлчы.

—   Раметли акъайым, котере ишлей эди,— деди къартий.— Онынъ бир язда къазангъаны бизге, къышкъа етмей эди. Сонъ, хасталанды, бусь-бутюн, ишлеп оламады. Оны да бакъмакъ керек олды. Энди ольгенине йигирми йыл. Балам олмады, огълум. Мына, бойле де, озь-озюми кечиндирем. Кимсенинъ огюнде тиз чёкмеге, ашаланмагъа истемейим. Бир вакъыт тахие, сонъ, ёргъан тиктим. Сонъ вакъытларда козьлерим зайыфлашты... Энди ойле ишлерге кечмейим.

— Я питеден бир шей къаламы?
 —  Ойле де ола, бойле де...— деди къартий, самоваргъа чай ташлап.— Кимерде — бусь-бутюн зарар. Кимерде, пителерни сатада, базаргъа унгъа барам, уннынъ фияты да котерильген ... Меним де бутюн барлыгъым бир пуд унгъа етеджек къадар. Бутюн файда, шу — базардан озюме отьмек сатып алмайым. Куньде озюме эки пите къала. О да — барлыкъ...

Чaй ичкен сонъ, Елчы къартийге, экинджи бир сепет питени сатмагъа озю алып кетмеге истегенини айтты. Къартий, даа сувып етишмеген, сыджакъ пителерни сепетке сыра-сыра тизди. Ёлчы сепетни котерип-алып, базаргъа таба ашыкъты.

Бойле бакъкъанда, базарда вазиет, эр вакъыттаки киби. Чайханаларда да эр вакъыттакиси киби, самоварларнынъ къапакълары чынъылдай, къапкъанлары ичинде бёденелер къычырышалар. Алыш-вериш сырасында исе, дюкянджылар, хасаплар-алгъанлар-саткъанлар, эписи къарышкъанлар. Боюнларына асылгъан агъыр, бакъыр чанъларыны чанъылдатып, девелер кечмектелер. Лякин, адамларнынъ юзлеринде, бакъышларында недир, бир ачув ве шашкынлыкъ сезильмекте эди. Мудафаа ишлерине ёллав лафы чыкъкъан сонъ, чешит къычырувлар, акъсызлыкъ, етишмемезлик шикяетлери даа зияде чокълашып башладылар. Ачув, санки дерсинъ, эр дакъкъа фышкъырып ташмагъа азыр эди.

Ёлчы, ара такъан сайын, адамларгъа, оларнынъ бахтсызлыкълары неде ве кимде олгъаныны анълата берди. Акъ падишанынъ япкъан дженки — ялынъыз байларнынъ файдасына, дейде, кене де:

—   Эй, энъ яхшы пителер! Энъ яхшы пителер мында!— деп къычырмагъа башлай.

Пителерни сатып битирген сонъ, сепетни, Анхорнынъ кенарында сипиртки ясагъан къарткъа ышанып ташлады, озю исе, базар ичине иш къыдырмагъа кетти. Бир адамгъа, он бинъ тула кесмеге къайыл олды. Сонъ, бир алыш-веришчиге, бу ерден Урдагъа къадар бир чувал догъралгъан тютюн алып кетмеге анълашты.

О, трамвай токътагъан ерде чувалыны ташлады, бир нефес алды. Бу ерде халкънынъ шаматалагъаныны, бир-бирлерини къакъыштырып, къайдадыр ашыкъкъанларыны, нелердир акъкъында пысырдашкъанларыны эследи. Кунешнинъ шавлесинден къамашкъан козьлеринен, шамата чыкъкъан тарафкъа бакъты.
Ондан беш-он адым авлакъта, ёлнунъ ортасында, учь полицай — бир рус сойы — огде ве эки озьбек исе — арттан къылычларыны котерген алда, Ярматны алып кеде эдилер. Къарт къамбырлашкъан, башыны ашагъы аскъан алда кете,— онынъ агъыр яныкъ ичинде олгъаны, бесме-белли эди.

Ёлчынынъ козьлери бутюнлей ачылдылар. Онынъ юзю ап-акъ кесильди. Озь-озюни баш эталмай:

—   Ярмат ака!— деп къычырды. Ярмат башыны яваштан котерди. Ёлчыны корьди. Онъа бутюн тюшкюнлик ве яныкънен бакъты. Къабаатлы киби, яваштан, къолуны саллады, дерсинъ: «Эр шей битти!» демек истеди.

Йигитке шекли-шекли бакъаракъ, полицай онынъ янындан кечип-кетти.

Ёлчы бир аз вакъыт не япаджагъыны бильмей, шашмалап къалды. Сонъ, чувалыны аркъасына атып, полицайларнынъ артындан адымлады. О, Гульнарнынъ къамбырлашкъан бабасындан козюни алмай кете ве тюшюне эди:

«Къарт, ярамай не япа биле? Озь байынынъ садыкъ къулу эди. Мына, онынъ ичюн ич кимсе ярдымгъа чыкъкъаны ёкъ. Гульнарчюн бу, бир яныкъ даа. Кечмиште не олгъан олса да, Ярмат онынъ бабасы...»

Урдада Ёлчы чувалыны чабик-чабик ташлады ве акъкъыны биле алмагъа унутып, чапты. О, Ярматны тюрьмеге алып кеткенлерини корьген сонъ, токъталды.

Эвге о, акъшам къайтты. Саодат къартий тиз чёккен, тахие буюклигинде оджакъта акъшамлыкъ аш пиширмекте эди. Йигитнинъ юзюнде теляш сезип, къоркъа тюштю:

—   Не олды, меним арсланчыгъым? Палицайлар изинъе бастылармы? Гебергейди олар! Артынъдан къуваладылармы?

Ёлчы джеваб бермеди. Софачыкънынъ артына кечип, тахта устюне отурды, башыны къоллары устюне асты.

Къарт онъа якъын кельди, шайлы-шайлы лакъырды этмеге башлады:

—   Ничюн ойле къалтырайсынъ, огълум? Сёйле манъа. Сен кеткенинъден берли мен къашучыкътан козюмни алмадым: мына    кельди,—  ёкъ... мына корюнди,— ёкъ... Къач кере базарчыкъкъа барып кельдим. Адамлардан сорадым, не олды? Кене тюрьме корюнеми? Айт, огълум, меним юрегимни раатла..

Ёлчы эвге къайткъанда, башына бир беля да тюштю. О, бекленильмеден, апансыздан, вакътынен Мирзакаримбайда приказчик олып ишлеген бир адамнен корюшти. О, Ёлчыгъа сонъки вакъытларда олгъан шейлерни икяе этти: Гульнарнынъ ольгенини, бундан да гъайры, Гульнарны зеэрлеген Салим олгъаныны дуйгъан Ярмат, учь кунь эвельси байваччаны ольдюргенини ве гизленгенини, лякин, бугунь туткъанларыны айтты.

—   Мен тюрьмеден къоркъмайым, ана — деди, башыны котермей, Ёлчы.— Не дарагъачдан, не де къуршундан — къоркъмайым! Тюрьме! Бу омюрнинъ тюрьмеден не яхшылыгъы бар? Бутюн джиан зиндандан бетер олды. Къайда бакъсанъ — къайда козь этсенъ — зеэр тамлай. Мен даа не къадаргъа къадар зеэр ичеджегим?

—   Сен не шашмалайсынъ, шу?— деди къартий, оны огютлеген киби.— Сенинъ яшынъда тамам шеньленмек ве къуванмакъ керек. Догъру, дюнъяда пек чокъ яныкъ, чекишюв, зулум бар. Пек чокъ чырлакъ-чыплакъ, ач инсанлар бар. Пек чокъ ачлар бар... Пек чокъ... Бирисининъ бир коше отьмеги ёкъ, амма дигерининъ къазаны ягъ-эттен таша. Бири, бир бакъыр капик ичюн гедже-куньдюз ишлей, дигери — паранынъ сасыгъындан нефеси тутылып, богъула, огълум. Бирине — эр ерде ярыкъ, дигерине — къайда бакъса — къаранлыкъ. Бирине — сыджакъ, дигерине сувукъ. Шай... Лякин сен бунынъ эписини юрегинъе якъын алма... Сен яш ве сагълам йигитсинъ. Чалыш, шенълен. Озюнъе достлар тап. Сенинъ яшынъа къуванч ве шенълик келише, огълум!  

—   Догъру, ана, мен яш ве сагъламым,— деп разы олды Ёлчы.— Лякин меним юрегим, омюр билля, энъ буюк бахтыны гъаип этти.— О, анасына айткъан киби, Саодат къартийге бахтсыз севгисини икяе этти.

Къарт ана, Ёлчынынъ айткъаныны сонъуна къадар къайгъынен динъледи ве терен нефес алды.

—   Эй, сени яланджы дюнья! Халкънынъ юреги къан ичинде, гонъюлю яныкънен толы... Бойле йигитке биле бир тамла бахт тапылмагъан!— деп ах чекти къартий.

Къартнынъ джаныны агъыртмакъ истемей, ашамагъа иштасы олмаса да, онынъ агъач чанакъ ичине къойгъан, устю ешилликнен ялдызлангъан этсиз, ягъсыз шорбасындан бир къач къашыкъ аш къапмагъа меджбур олды. Сонъ, къардашы акъкъында сёйледи. Эгер бир яхшы, чалышкъыр, тербиели, виджданлы йигит тапылса, оны акъайгъа бармеге истегенини айтты ве Саодат къартийге, Унсин кельгенде, оны бир аз, дуйдырмай, бу ишке азырламасыны ялварды.

Саодат къартий акъыл огреткен киби айтып ташлады:

—   Акъай сайлав ишине ашыкъмамакъ керек, огълым. Башта, онынъ ана-бабасы ким, озюнинъ насыл зенааты олгъаныны бильмек керек. Сонъ, той акъкъында лаф этмек мумкюн.

—   Йигит ишкир ве намуслы олса, етти,— деди Ёлчы.— Зенгинлиги, эви, багъ-багъчасы бармы-ёкъму, бу акъта сорамакънынъ да кереклиги ёкъ. Бельки сизинъ бир танышынъыз бардыр?

—   Узакъмы, якъынмы, яхшы йигит тапылыр. Эписи бир, сораштырып, этрафлыджа бакъмакъ керек, огълум.

—   Яхшы, сайланъыз, бакъынъыз, козьден кечиринъиз, ана. Мен Шакир-атагъа, Къаратайгъа да айтырым.

Саодат къартий чанагъыны кенаргъа чекип:

—   Бу ишни сен ялынъыз бугунь тюшюнгенге ошайсынъ,— деди къартий.— Сёйле, балам, не ичюн бойле ашыкъасынъ?

—   Ана, меним башыма даа нелер авдарыладжагъыны, козьлеримнинъ не кореджегини, бильмейим. Бир шей белли: Манъа якъын вакъытта раатлыкъ къыдырмакъ, шенълик акъкъында тюшюнмек мумкюн олмайджакъ.— Ёлчы турды, мучесини догъуртты, боюнджа узанды, ачувнен сёйледи:

—   Бизни даа не къадаргъадже богъаджакълар, къыйнайджакълар да, джевабыны алмайджакълар? Даа бунъа даянмакъ мумкюнми? Ёкъ! Мен сагъ олгъанда — тынчланмам. Мен оларгъа косьтеририм!

Къартий йигитке чокъ бакъып турды, башыны саллады ве кокюс кечирди:

—   Эгленджелер дегениме, багъышла балам. Мен янъылдым. Сен ойлелеринден дегиль экенсинъ.— Саодат къартий бир дакъкъа турды ве тантаналы суретте, дерсинъ, онъа огъурлу ёллар истеп, сёйледи:— Бар, кет огълум, халкъ ичюн атешлерге кир, сувларгъа тюш! Бойле йигитке эр шей бойсунур!—…Къартий динъленди... Къайдандыр бир сес-шамата чыкъты:—Токъта, я бу да насыл шамата?

Ёлчы, бирден азбаргъа атылып чыкъты ве азбар тарафкъа чапып кетти.

Бир тар аралычыкъ ичине къадынлар ве акъайлар топлашкъанлар. Акъайларнынъ къычырып сёгюнювлери, фередже тюбюнден къадынларнынъ ягъдыргъан лянетлери ишитиле. Ёлчы къалабалыкъ ичине къарышты.

Бир-бирине, тамамыле душман, эки тараф шамата къопара. Эллибашы,— орта яшларында, арыкъ, къыйыкъ ве айнеджи козлю, онынъ янындаки эки яш адам ве бир де къарт — усть-башларына бакъкъанда, ерли байларгъа ошайлар. Къалгъанлары исе, маалленинъ факъыр-фукъареси олса керек. Къарт, юзю ачув къусса да, сакин-яваш лакъырды этмеге тырыша ве элининъ ишаретлеринен, къызышкъан эллибашыны ятыштырмакъ истей. Лякин эллибашы, кимсени ве бир шейни тотлу капикке алмай. Кимсени анъламакъ истемей. Яшларны о, копеклер деп, къартларны исе, делилер-акъмакълар, къартлыкъта акъкъылларыны чельдиргенлер деп сёге. О, къалабалыкънынъ шаматасындан къулакъларыны къолларынен къапатып къычыра:

—   Бунъа насыл чингене тойы дейлер? Неге бу къадар къычырасыз? Мен сизге он кере, юз кере, айттым энди бир кере даа къайтарып айтам: Мудафаа ишлерине бизим маалледен он беш адам кетеджек. Лякин, бир шей чыкъып къалмасын деп, биз йигирми адам азырладыкъ. Биз, оларны даа джедвельге алмадыкъ, начальниклерге даа хабер этмедик. Бу къадар шамата къопармакъ неге керек? Токътанъ, мен сизге косьтеририм. О вакъыт, бинъ кере «дад»—деп къычырсанъыз да бир хайыр этмез! Сиз акъ падишанынъ эвлятларысынъыз, огъулларынъызны бермеге борджлусыз. Мына бойле.

Халкъ бир даа шамата къопарды:

—   Бермемиз!

—   Гебергейди сизинъ залым падишанъыз, чекиштиргени етти!— деп къадынлар къычырыштылар.

—   А, а, бойлеми?— деп чангильдеди эллибашы.— Энди мен биринъизни аджымам. Энди кимнинъ агъызындан бойле сёз ишитсем, керек ерине бильдиририм!

—   Истесенъ Сибирге айда, айдап олсанъ!— деп оны къоркъузып къычырды бир яш...

—   Эй, токъта!— деп халкъ ичинден узун бойлу, сагълам, дженкявер, башында кийиз къалпагъы олгъан бир къарт чыкъты. О, козьлерини йылтыратып, къолуны котерип, айтмагъа башлады:

—   Анаву йигирми йигит кимнинъ огьуллары? Базиргян Махамадджаннынъ беш огълу бар, Шаюнус-караваннынъ еди, чай алыш-вериши Азимбайнынъ учь. Олардан бирисининъкини яздынъызмы? Ёкъ! Одар бу топракъта догъдулармы, ёкъса коктен эндилерми? Олар дженктен файдаланып, алыш-веришчиликден буюк байларгъа айландылар. Оларгъа не ичюн кетмек керек олгъаны белли. Не къорчалайджакълары даа белли. Сиз, ялынъыз меним киби чыплакъларнынъ, эснафларнынъ ве чобанларнынъ огъулларыны йибермек истейсиз, догърумы? Бутюн вакъыт бизни тепмеледилер, четке итеклеп йибердилер, кимсе бизим шикяетлеримизни динълемек биле истемеди. Амма, шимди, бизим огъулларымыз керек олдумы? Эснафгъа ошагъан арыкъ яш йигит, огге созулып кечти де, къычырды:

—   Эллибашы, я сизнинъ къардашларынъыз не ичюн кенарда кьалдылар? Бу акъсызлыкъ дегильми?

Ёлчы къувангъандан къалтырай эди: халкъ лакъырды этмеге башлады. Башыны котерди. Халкъкъа айтмакъ ичюн юрегинде сакълагъан сёзьлерни чевре этрафтан, ишите. Анълашыла, о бир озю дегиль, онынъ достлары чокъ, озюни сасыкъ-къаранлыкъ тюрьме ичинден янъычыкъ, темиз, баарь авасына чыкъкъан киби дуйды.

—   Джемаат!— деди, къашлары сытыкъ къартбай.— Аллагъа шукур, биз эпимиз мусульманмыз, бир бабанынъ балаларымыз, бир маалленинъ огъулларымыз. Эр кунь саба селямлашамыз, ве вакъыты кельгенде, эпимизни кене де бир табутта алып кетерлер. Бизге бирлик олмакъ керек. Эгер биз, не ичюн фаланчанынъ огълу кетмей, не ичюн онынъ огълуны алмайсыз, не ичюн даа бирисининъ огълу кенарда къалды десек, бизим арамызда къавгъа, даргъынлыкъ чыкъар. Анавы — бай, бу — фукъаре деп айырмакъ — буюк гуна. Биз, эпимиз — алланынъ къулларымыз. Бирине — бу дюньяда берильген, дигерине — исе, о бир дюньяда. Эр кес анъламакъ керек, факъырлар, зенгинден зияде сайгъыгъа маликлер. Бундан да башкъа, бизим маалледе белли байлар ёкъ. Ёкъса, мен беллими? Я да, Шаюнус-карван? Эр кес озюнинъ джебини яхшы биле. Лякин биз, бъакып отурмаймыз. Элимизден кельген ярдымны, девлетке, эр вакъыт япамыз... Мусульманлар! Аллагъа къаршы кеткен шейтанларнынъ ёлундан кетменъиз, алданманъыз!

— Озюнъизни чокъ факъыр косьтерменъиз—деди къарт койлю.— Ташкентнинъ он эки тарафында он эки къапу бар. Оларнынъ къайндан чыкъып: —Бу кимнинъ топрагъы?—деп сорасанъ,— Къурбанходжанынъ!— дерлер.

Акъайларнынъ къычырувлары, къадынларнынъ къаргъышлары, даа зияде котерильди.

—   Девлетке ярдым этмек керек, дейсинъ,— ярдым эте бер, амма бизге тийме!

—   Биз озюмиз ярдымгъа мухтаджмыз!

Эллибашынынъ юзю ачувдан къызарды-бузарды, когерди:

—   Дагъылынъ!..— деп къычырды о.

Насылдыр бир къадын онынъ янына якъын кельди ве юзюни бакъа берип, кескинликнен:

—   Шимдичик, меним огълумны адыны кягъыттан силь!— деди.

Эллибашы, къадыннынъ башына ураджакъ олып, къолуну котерди, лякин, урмады:

—   Ёкъ ол, къахпе!— деп къычырды.

Адамлар къалтырадылар, бири-бирлерине бакътылар. Бирден, авагъа, онларнен юмрукълар котерильдилер. Эллибашкъа ве онынъ достларына юмрукълар тюшюп башладылар. Къарт бай, насылдыр, къуртылып чыкъты. Къалгъанларыны урып, ерге сердилер.

Бу вакъыт узакътан имам корюльди. О, узун джуббесининъ этеклерине сюрюне-сюрюне, чапа ве джариз сеснен къычыра:

—   Мусульманлар! Эй, мусульманлар?

Лякин онынъ сёзьлери шамата ичинде гъаип олып кетти ве бир шейге ярдым этмедилер. О, не япаджагъыны бильмей, къалабалыкъ ичине сокъулды ве адамларны айырмагъа башлады.

Башта къартлар, сонъ яшлар, даркъашып башладылар... Эллибашы ве онынъ достлары, тозгъа булангъанлар, къан тюкюре-тюкюре, бель ве къабургъаларына япышып, имамнынъ ярдымнен ерден котерильдилер. Эллибашынынъ манълайы сим-сия, эзик эди. Бурунындан къан акъа. Бир козю шишиктен къапалгъан... Имам, къазгъа вакътында тозгъа тюшкен сарыгъыны котерип алды, тозуны къакъты ве чабикликнен сармагъа башлады. Сонъ, топлангъанларгъа айланды. Мемлекетимизни къазадан-хатадан сакъламакъ ичюн, замет ве ёкъсузлыкътан къуртармакъ ичюн, аллагъа гедже-куньдюз дуа этмек керек олгъаныны айтты. Имам, оны динълемегенлерини, кимерде бир исе, кульгенлерини биле корип, эллибашыны ве дигерлерини артына такъып, джамиге таба ёнельди. Лякин, кете яткъанда, эллибашы артына айланып, халкъны къоркъузмакъ истеп, къолуны саллады. Халкъ ичинден исе, яш бир йигит онынъ артындан:

 — Башкъа сефер даа да бетер этермиз!— деп къычырды.

Минареден молланынъ экинди намазына чагъыргъан эзаны ишитильди. Халкъ, дагъылмагъа башлагъан киби олгъанда, Елчы кескин сеснен оларны токътатты:

— Джемаат! Оларнынъ алдавларына инанманъыз! Къатты турунъыз! Эгер, бутюн факъырлар бирлик олсалар, оларнынъ огъулларыны ким ала билир? Байлар озьлерине кереги ичюн, падишаны къорчалайлар. Падишада, оларны къорчалай. Падиша — байларгъа, байлар — падишагъа ярдым этелер. Топракъ оларнынъкъы, сув оларнынкъымы девлет оларнынъкъы... Оларны эр ерде динълейлер. Лякин факъырларнынъ сеслери бир ерде ишитильмей.— Елчы пек сырасынен айтмасада, атешли, анълайышлы айта. Топлангъан халкъ, оны тынчлыкънен динълей. О, девам эте:— Дженк, байларнынъ джеплерини толдура, догърумы? Бойле экен, барсын олар ёлласынлар огъулларыны! Къардашлар, бир тюшюнде бакъынъыз, бу яшайышмы? Биз даа не къадаргъа къадар чыдайджакъмыз? Не вакъыткъа къадар тиз чёкип, къанымызнен ювунаджакъмыз? Сесимизни котерейик! Я, озюмизге акъикъат тапармыз, я да, олермиз! Бойле аллар тек бизим маалле де дегиль, шимди, эр бир ерде, факъыр-фукъарелер озь акъларыны талап этмеге котерилъдилер. Халкъ, залымларнен ачыкъ курешке бирлешмек керек!.. Оларнынъ эписи яланджы, къан ичиджи зеэрли йыланлар. Мен оларны чокъ яхшы билем...

Эеджандан Елчынынъ нефеси тутулгъан киби олды, дувалгъа таянып, бир аз токъталды ве адамларны козьден кечирип, дерсинъ: «Догъру айтаммы?»— деп сорагъан киби олды. Топлангъан халкъ ичинден бир къач адам къоркъкъанларындан олса керек, аман кетмеге ынтылдылар. Лякин бир чокъ йигитлер оны къаплап алды ве сорамагъа башладылар. Атта, къадынлар биле юзлеринден фереджелерини ачып, онынъ насыл къыяфетде олгъаныны бакътылар. Топлангъанлар ичинден кимдир:

— Атешли йигит экен, халкънынъ агъызынен айта... деди. Елчыны сарып алгъан яшлар, онъа соравлар ягъдырдылар. Йигит саде ве ачыкъ сёйленди. Бойлеликнен, ёл агьызында, дерсинъ, бири-бирини чокътан бильген яшлар киби, эр кес, бири-бирлеринен лакъырды этип, дертлерини сёкип башлады...

### 3

Адий яз сабасы... Кунеш, гурь талларнынъ уджларында ойнай.

Сыджакъ чыкъкъангъа къадар, бир къач юз тула къоймакъ макъсадынен, Елчы, бугунь эвден эрте чыкъты.

Юкъары маалле тарафтан, базаргъа таба, эркеклер чапмакъта, оларныыъ артындан исе, къадынлар. Оларнынъ устлеринде эски урбалар, эски фереджелер...

Елчы токътады. Халкъ копюр башына топланды. Къадынларнынъ ачувлу, агълав ве къаргъав сеслери ишитильди.

—   Дад! Бу залымлыкъ не вакъыт битеджек?! Бунынъ сонъу къайда?

Устюнде джарты урбалары олгъан, кенъ омузлу, кунештен череси янгъан бир эркекнинъ сеси къадынларнынъ сеслерини бастырып гюдюрдеген киби янъгырады:

—   Алдгъа, йигитлер, алдгъа! Мейдангъа чыкъайыкъ, озь акъкъымызны талап этейик!

Халкъ копюрден ташкъын киби авдарылды.

Базарда халкъ даа чокъ дегиль эди. Къадынларнынъ къаргъышлары, эркеклернинъ сеслери алыш-веришчилерни къоркъуздулар. Къара сакъаллы бир дюкянджы, дюкянынынъ огюни сувлап тургъан къопкъасыны элинде тутаракъ, шашып-къатып къалды... Сонъ, бирден башына эсини джыйып, йигитлерге, къадынларгъа шубе ве нефретнен тикилип бакъып, сонъ дюкянына кирди. Адамларнынъ базылары, башта четлеп юрьселерде сонъ, халкъкъа къошулдылар. Мейданда халкъ баягъы топланды. Елчы халкъ ичинден огге тыкъыла берди. Йигитнинъ юреги дерсинъ, демирджининъ чокючни тезьягъа ургъан киби, «гурс-гурс», ура. О, бекленильген кунь кельгенини анълады... Эсирликте чекишкенлер, оларны хорлагъанларнынъ богъазына япышаджакъ кунь кельди. Халкъ кеткен сайып артты. Сес-шамата орталыкъны къаплады. Агълав-сызлав къаргъышлар. Бу сес-шамата Елчыны даа зияде эеджанландырды. Мазлумларнынъ акъ-адалет огърунда курешке котерильмек олгъан азамат куннинъ догъгъанына шубе къалмады. Бу насыл кунь? Залымларнынъ ве акъ падишанынъ эсарети тюбюнде чекишкен-тапталгъап эмекдар халкънынъ акъ ве укъукъларны алув, зеэрли йыланларны-байларны богъув куню кельди! Чокъ йыллардан берли, Ёлчы, бу кунни беклей эди, чокъ йыллардан берли, бу куннинъ арзусынен яшай эди! Бу улу кунь акъкъында чайханаларда, мааллелерде о, озю киби етимлерге бу кунь акъкъында чокъ айтты. Ёлчынынъ бутюн къувет ве истеги атеш киби алевленди.

Насылдыр бир акъ сакъаллы къарт, къолларыны ачып, дерсинъ, дуа окъур киби халкъны алгъышлап бир сесинен:

—   Гъазот, джесюрлер, гъазот!— деп багъырды.

Чайханадан эски халатлы эки яш чапып чыкъты, къолларыны кокюслерине хачлап, къартнынъ огюне эгильдилер. Къарт оларгъа фатиха берди. Яшлар бель къушакъларында асылы тургъан пычакъларыны къынларындан чыкъарып, этрафтаки халкъкъа магърур бакътылар.

Ёлчы къарткъа якъын кельди:

—   Я гъазот дегенинъиз не, баба?— деп сорады.

—   Анъламайсынъмы, мусульманнынъ баласы,— деди ачувнен къарт, бильмейсинъми?

—   Пек анъламайым...

—   Меним девечигим, ислам дининде гъазот — мусульманларнынъ кафирлерге къаршы дженклеридир. Бу дженкте ольсенъ шеид кетерсинъ. Ольдюрсенъ: къараман олурсынъ! Китапларда язылгъан дженк, мына бойле дженктир,— деп, анълатты къарт.

—   Ёкъ, баба, догъру дегиль!— деди Ёлчы, сабырсызлыкънен.— Бизим дженкимиз, башкъа дженк. Сиз, бутюн мусульманлар бир тюрлю деп билесизми? Бутюн мусульманлар бир тюрлю дегиллер. Мусульманларнынъ арасында къашкъырлар ёкълармы? Оларнынъ тишлери башкъа къашкъырларнынъ ки киби суйри дегильми? Ёкъ, биз бутюн къашкъырларны ёкъ этеджекмиз! Догъру айттыммы, джемаат!? Бутюн къан ичиджилерни, бутюн къашкъырларны, бутюн эзиджилерни ёкъ этмек ичюн дженк этеджекмиз.

Топлангъан халкъ ичинден—эр тарафтан:

—   Догъру! Догъру!

—   Акъикъий сёзлер!— деген сеслер ишитильди.

Ёлчынынъ сёзьлеринден айретте къалгъан къарт эки къолунен якъасына япышты ве:
— Астахфурулла!— деп айтып, йиберди...

Ёлчы озь мааллесипе чапты. Тюневин къызгъын-къызгъын лаф эткен факъыр-фукъарелёрни топлады. Оларнынъ огюне тюштю. Халкъ ичинде Саодат къартий де бар эди. Олар, халкъ топлангъан мейдангъа, Хадра тарафкъа ашыкътылар. Эркеклер кокреклерини ачып, башларыны котерип адымлай эдилер. Къадынлар исе, эркекнинъ артындан, Николайны ве онынъ къуйрукълары — байларны къаргъай-къаргъай, кете эдилер.

Кеткен сайын, халкъ чокълаша. Мааллелерден, сокъакълардан, аралыкълардан адамлар, ашыкъып кеткен халкъкъа къошула эдилер.

Халкъ, джесюране кете. Чокъ ве къудретли. Арада-сырада полицайлар корилип башладылар. Башталары олардан халкъ къоркъуп-пысып юрген олса, шимди, полицайлар халкъны корьгенлеринен дуварларгъа таянып къапы, аралыкъларгъа, терек артларына сакълана эдилер. Адамлар исе, озь къуветлерини дуйып, оларгъа ич бир тюрлю эмиет бермей, эп кете эдилер.

Ёлчы, аякъкъа къалкъкъан халкъ, янъы шеэрге, губернаторнынъ эвине кете деп, къарарлаштырды. Лякин, кеткен сайын чокълашкъан халкъ, Алмазардаки полицай ханесине адымлады. Халкънынъ юзюнде, юрегинде бу хасислер, энъ къоркъунчлы, энъ къара бербатлар сайыла эдилер. Бутюн эзетлер, асув-кесюв, мусульманлыкъны йыкъкъан шейлер бу эвден чыкъа эди. Бу ерден кечкен адамлар эр вакъыт къоркъа тюше эдилер. Акъ падишанынъ Туркестаннынъ эр кошесинде бойле тешкилятлары бар эди. 

«Яхты, барсын янгъын мындан башлансын! Зулум къайдан кельсе, атеш анда янсын!»— деп тюшюнди Ёлчы, ве адамларны эеджанландырып эп огге ынтылды. Шу арада, апансыздан, йигитнинъ къулагъына бирисининъ:— Ёлчы-бай!— дегени ишитильди.

Ёлчы айланып бакъты, сокъакьта, элинде газетасы Абдушукур турмакъта эди. Онынъ янында, Авропанынъ сонъки модасынен кийинген бир яш байвачча да бар эди. Ёлчы истемей-истемей ёлдан чыкъып, оларгъа якъынлашты.

Байвачча, мыскъылнен кульди, Абдушукур исе, сытыкъ-серт чырайнен, къашларыны туюмлеп:

— Къайда кетесиз?— деп сорады.— Сен адамларны къайда алып кетесинъ? Бу джанаварлыкъ! Бу акъмакълыкъ!— деп къычырып башлады, агъызындан тюкюрюги атылып-атылып кетти.— Бу къой сюрюси не биле? Сен не билесинъ? Халкъ ичюн къайгъыргъан юкъумуш адамлар барлар... Сен не ичюн къарышып юресинъ?

—   Сизджесине не япмакъ керек, окъумуш агъасы?— деп мыскъылнен сорады Ёлчы.

—   Адамларны къайтармакъ, токътатмакъ керек!— деп ченъгильдеди Абдушукур...— Мен опотлейим, оплайым, оларны токътатам, лякин бу акъылсыз, дели, оларны огге алып кете! Эсинъи топла! Акъ падишамыз бу дженклерде буюк зорлыкъларгъа къалды. Биз, Туркстанлылыр, онъа хыянетлик эте билемизми? «Дженк» сёзюни ишиткенде отинъиз патлады. Йигит дегиль, къоркъакъларсыз, сиз!

—   Бу эписими? Меним бош-богъазлыкъ этмеге вакъытым ёкъ!— деди Ёлчы, сесини кескинлештирип. Халкъ озь яшайышыны бильгени киби къураджакъ. Онынъ сиз киби окъумушмуларгъа къалгъан куню ёкъ. Мен сизни яхшы билем. Сиз, халкъ бораныны токътатмакъ истейсизми? Халкънынъ сесини тындырмакъ истейсизми? Бир япаджакъ олып бакъынъыз! Бу боран сизни ойле бир уфюрир, сиз бутюн джиан топрагъында озюнъизге ер тапалмазсынъыз! Сиз, акъ падиша ичюн дженк этмеге пек истейсизми? Ойле олса, мына, бу байваччаны да озюнъизнен алынъыз, кетинъиз, ёл ачыкъ! Бизим дженкимиз исе — башкъа дженк! Биз халкънынъ къаныны эмгенлернен ве сизинъ киби сойларынен дженк этеджекмиз!

Ёлчы бирден айланды. Лякин, беш-он адым юрген сонъ, бир насиатчыгъа даа раст кельди. Лякин, устюнде, белине къадар къыскъа фереджеси олгъан, аякъларындаки, джарты меситлеринден пармакълары корюльген бир къартча къадын бу насиатчыны ойле шишире эди ки, бош-богъаз, бармагъа ер тапмай эди:

—   Мен тап Юнус-Абаддан кельдим. Мен не ичюн къайтаджагъым?— дей   къадын.— Етер,  тойгъанджек къанымызны, джанымызны ичтилер. Мени топ агъызына къойсанъыз биле, къычыраджагъым:— Геберсии акъ падишанъыз! Къайтмакъ керек дейсинъми? Эгер де сен эркек олсанъ, юрь огге, ёл косьтер!

—   Догъру айтасыз, ана!— деди Ёлчы, къадынгъа.— Юринъ, арткъа къайтув ёкъ. Бизнинъ гъаип этеджек шейимиз ёкъ. Бизге къоркъмъагъа бир шей ёкъ!

Алмазарда, полицай ханеси огюнде, чокъ адам джыйылды. Халкъ эп келе ве келе эди. Хусусан, джарты фереджелерине бурюнген къадынлар пек чокъ эдилер.

Ёлчы огге юрип, мейданны козьден кечирди. Мына, койлюлер, чайракерлер, ыргъатлар, хызметкярлар, эснафлар, ишчилер ве оларнынъ ана-бабалары — зулум астында инълеген халкъ, бу ерде. Авада кескин сес-шамата янъгъырай. Эр бир тарафтан къадынларнынъ агълав-сызлавлары, къаргъышлары, эрлернинъ къычырувлары, сёггенлери ве:

Ёкъ олсун дженк! Къашынмагъа тырнагъымыз биле къалмады. Эписини Некалай ашады!». Зулумгъа чыдамагъа артыкъ меджалымыз къалмады. Мудафаа ишлерине байларнынъ огъуллары кетсинлер!— деген сеслер ишитильди.

Халкъ ичинде Ёлчы Къаратайнен раст келишти. Онынъ янында Ораз. Ёлчы зар-зоруна, халкъ ичинден тыкъылып, оларнынъ янына барды, чокътан корьмеген къыргъыз достуны къучакълады. Къайсы тарафкъа бакъса, янъы-янъы танышлар. Къаратай Ёлчыны тюртип, къолунен узакъкъа ишмар этип: «Бакъ, ана Хакимбайвачча! Джаны богъурдагъына тыкъылгъангъа ошай, коресинъми?» Ёлчы дудакъларыны тишлеп, ачувнен Хакимбайваччагъа бакъты. О, халкътан кенарда таба, козлюкли бир семиз рус адамынен турмакъта эди. О, де халкъкъа бакъа, де рус хадимине айланып эгилип, бир шейлер айта...

Ораз, Къаратайнынъ къулагъына бир шейлер пышырдады ве сонъ:

— Салимбайвачча кеткен ёлгъа Хакимбайваччаны да озгъармакъ керек амма,— деп ташлады.

— Ашыкъма, биз оларнынъ эписини бир ипке асармыз. Лякин шимди, кетмек керек, халкътан артта къалмакъ олмаз!— деди Ёлчы къыргъызнынъ къолуны сыкъып.

Полиция ханесининъ къапулары япыкъ эди. Эркеклер, къадынлар даа тазе боялгъан демир чордыварларнынъ ешиль пармакъларына япышып, оларны майыштырып, ичери кирмеге тырыша эдилер.

Ёлчы ве онынъ достлары ёл къапунынъ ярысыка япыштылар. Оларгъа ярдымгъа юзлернен адамлар кельдилер. Араба къапу шатырдап-гюдюрдеп ачылды. Халкъ ичериге авдарылды. Бинанынъ къапулары килитли эди. Пенджереден погонлы копеклернинъ къоркъудан агъаргъан юзьлери корюле эди.

Котерильген халкънынъ ачувы даа зияде артмакъта. Эрлернинъ сеслери, къадынларнынъ ызгъышувлары, дерсинъ кок юзюне къадар котериле. Йигитлер юмрукъларыны сыкъалар. Къадынлар фереджелерини котерип-атып, юзьлерини ачып:    «Мында чыкъынъыз, копеклер!» Биз сизинъ къурсакъларынъызны ярармыз, домузлар! Екъ олсун залым падиша! Екъ олсун байлар!» деген сёзьлер янгъырадылар.

Бир къач полицай бинанынъ пенджерелеринден атлап-тюшюп, чешит сой сёгюнчлернен сёгюнип-къычырып, къамчыларнен урып-итеп, халкъны айдамакъ истедилер.

Огдеки адамлар чекильмеге ынтылдылар. Бу арада арекет этмек керек эди.

— Урунъ!— деп къычырды Елчы ве къаплан киби башта озю атылды. Эки кере саллагъанда, эки полицайны ерге серди.

Халкъ, сес-шаматанен башкъаларынынъ устюне атылды. Лякин пенджерелерден атып башладылар. Бу арада, аякъ тюшюнде эзильген полицайлар, бина ичине къачып етиштирдилер.

Халкъ, бинанынъ къапу ве пенджерелерине таш, демир, агъач яндырып башладылар. Пенджерелерден джамлар шувулдап къуюлдылар...

Апансыздан бинанынъ къапусы ачылды ве босагъанынъ эки тарафында, юзлери ап-акъ кесильген эки полицай олгъаны алда, пристав Мачалов пейда олды. Пристав къолуны котерип, тынчлыкъ талап этти. Хадимлерден бириси акъ падишанынъ эмрини анълатмагъы тырышты. Лякин, сес-шамата онынъ сесини тындырды. Кене де эр бир тарафтан таш, тула ве башкъа шейлер ягъып башладылар. Ачувындан озь озюни туталмагъан насылдыр бир къадын, рус хадимининъ бирисини босагъадан ашагъы чекип тюшюрди ве ерге йыкътырып эзмеге башлады. Насылдыр бир башы яланбаш йигит, хадимнинъ белинден-къынындан къылычыны сувурып чыкъарып алды. Бу вакъыт Мачаловнынъ эмиринен бинанынъ пенджерелеринден залп берильди. Халкъкъа къаршы къуршун ягъды. Эки къадын йыкъылды. Бири мердивеннинъ ашагъыдаки басамагъында къатып къалды, дигери — арыкъ элберинен фереджесини сыкъып, тулалар устюне йыкъылды. Насылдыр бир къара сакъаллы фукъаре кийинген адам, онъ къолунен омузуны сыкъып, агърыдан козьлерини япып, тиз устюне ташланды. Онынъ пармакълары арасындан къан тамчылары тамлады. Халкъ чекильди, босагъадан узакълашты.

Къуршун ягъып башлагъанынен Елчынынъ бутюн вуджуды айтылмаз бир къуветке толду, юрегиндеки ачув къайнады. Яныкълы, атешли бакъышнен халкъны козьден кечирди. Адамларнынъ юзлеринде ачув. Къаратайнынъ, Оразнынъ ве даа чокъуларынынъ къолларында пычакълары, къадынларнынъ къолларында ташлар.

Халкъта янъы баштан ачув къайнады. Нефрет артты:— Атынъыз! Ольдюринъиз! Залым падишаны ер ютсын! Огъулларымызны къан ичиджи падишагъа бермемиз!— деп халкъ сес-шамата къопарды.

Ёлчы къаттылыкънен огге атылды. Огдеки сыранен берабер къапугъа якъынлашты. Халкъ бирден еринден кочти. Падишанынъ бир хызметчиси даа эзильди. Къалгъанлары къачып етиштирдилер. Бинанынъ къапулары кене де япылды.

Азбар ичинде токъталып турмакънынъ файдасы ёкъ эди. Ёлчы козьлеринен достларыны къыдырды: Къаратай йигитлерге нелердир къычырып айта. Ораз-таш артындан таш ягъдыра, Ёлчынынъ чагъыргъаныны ич бириси ишитмеди. Озюнден якъында ерде, озь мааллесининъ адамларыны корип, оларны чагъырды.

Халкъ ичинден огге сокъулып кеткенде, йигит бирден токъталды:   пек чокъ къадынлар ичинде бир къадынны корьди. О, бетине япылгъан фереджесини де ачып бакъа, де бусь-бутюн ачыкъ ташлап, огге ынтыла, чевре этрафкъа козь ташлай эди. Онынъ кирпиклери устюнде эльмаз киби козь яш буртюклери ялтырай эди. Бир кереден бакъкъанда, оны Гульнаргъа ошатты. Юзюнинъ сымасы, козьлери устюнде букленген къашлары,— эписи онъа севгилисини хатырлатты. Йигит козьлерини япты ве салланды — онынъ юрегине недир сюйрю, кескин бир шей санчылды, кокюсини агъры далгъасы къаплады:

...«Гульнар, меним севгилим! Сен ёкъсынъ! Бу халкъ байрамында, йигитлер байрамында, сен ёкъсынъ!» . Эр тарафтан кене де сес-шамата котерильди:

— Полиция начальниги! Казакилер!.. Йигитлер, къоркъманъыз! Урунуъыз оларны, джесюрлер!

Ёлчы ог сырагъа ынтылды, мердивен устюнде казакилернинъ къорчалавы астында тургъан полиция начальнигини корьди.

Полиция начальниги Колесников бир шейлер айтаджакъ олды. Лякин онынъ сёзюни болип, Ёлчы седа чыкъарды:

— Урунъ залымны!
Онларнен къоллар полиция начальнигине узанды. О, пыштавыны къакъып алды. Казакилер залп бердилер. Онынъ артындан айда мында къачув башлады. Бир кереден бир къач адам ольди ве яраланды... Халкъ кене де мердивенге — босагъагъа ынтылды.

Ёлчы, бирден, узун бойлу, сакъаллы казакининъ устюне атылды, оны юмругъынен урып, ерге девирди ве къылычыны тартып алды. Къылычыпы юкъары котерип, бина ичине къачкъан полиция начальнигининъ артындан чапты.

Бирден бутюн дамарлары тартылгъан киби олып, йигит бир аз къатып къалды, сонъ, къылычыны даа зияде сыкъа берип, букленди ве яваштан ерге ташланды...

Бир аздан сонъ, козьлерини ачты. Онынъ башы устюнде темиз мавы кок, алевли кунеш, къалын дивар артындан кельген сес киби, халкъныпъ тыныкъ шаматасы ишитиле. Насылдыр бир эркек терекке чыкъа. Ёлчы онынъ Ораз олгъаныны таныды. О, телефон теллериии кести...

Кескин агъры йигитнинъ бутюн вуджудыны сарды, лякин юрегинде, аля даа ачув атеши янай эди. Тишлерини сыкъты, тирсеклерине тирелип, ерден башыны котерди, лякин козьлерине къаранлыкъ чёкти, кене де, ерге йыкъылды.

Ёлчы къангъа буланып ятмакъта, лякин даа эсини джоймады. Онынъ къулакъларында халкънынъ шаматасы шиддетли бир музика киби инъледи. Бу, бинълернен адамларнынъ — агъа-къардашларынынъ, бабааналарынынъ, апте-къардашларынынъ залымларгъа ве джеллятларгъа къаршы котерильген сеслери эди.

Кимдир онынъ янына кельди, манълайыны сыйпады:

—   Ёлчыбай! Барем мен ольгейдим, тувгъаным!— деп къычырды. Ах, меиим къадрли достым! Джигерим!

Йигит козьлерини ачты, устюне эгильген Къаратайны корьди. Онынъ яшлы козьлерине бакъып, агъламанъ деген киби айтаджакъ олды.

Къарт ве Ораз Ёлчыны корип алды ве халкъ ичинден зар-зоруна чыкъарып, чабик-чабик четке адымладылар. «Диванбеги» мааллссинде, бир азбар ичине кирип, Ёлчыны йыкъыкъ, джарты бир аранчыкъ ичине ерге къойдылар.

—   Къардашым насылсынъ?! Сув берейимми?— деди Къаратай. Онынъ суалине кимсе джеваб бермеди. Ёлчы, ольген эди...

Къаратай достунынъ юзюни бель багъынен орьтти.
Ораз халатыны чыкъарды ве ерге тёшеди. Онынъ устюне Ёлчынынъ кевдесини къойдылар. Къаратай, пычагъынен онынъ къангъа булангъан кольмегини кести, йигитнинъ кокюсини ачты. Кокрегининъ сол тарафындаки ярасынынъ къаны уюшкъан...

Къаранлыкъ чёккенге къадар, достлар, азбар ичинде яныкълы тынчлыкънен отурдулар. Сонъ, Ораз, таныш арабаджысына кетти. Устюнде бир аз принч тобаны олгъан арабанен къайтып кельди. Къаранлыкъта, олар, Ёлчынынъ кевдесини арабагъа къойдылар. Тобаннен устюни орттю ве буюк мукъайтлыкънен, Саодат къартийнинъ эвине алып кеттилер.

Котерильген халкъ хусусында, атышлар, къапатувлар акъкъында ишиткен Унсин, агъасы ичюн къоркъып, Къаратайнынъ огълунен Тахтапулгъа чапты. Саодат къарт онъа бутюн олгъан къалабалыкъны айтты. Оларнынъ эписи Ёлчы ичюн пек раатсызлана эдилер.

Апансыздан азбаргъа Къаратай чапып кирди. Оларгъа айланып, пек чабиклик ве мукъайтлыкънен:

— Ялварам, тувгъанларым, сес-шамата котерменъиз!— деди де, бир даа гъаип олып кетти.

Къадынлар беля сезип, къатып къалдылар, лякин не олгъаныны, Ёлчыны алып-келип ерге къойгъан сонъ, бильдилер.

Къаратай Оразны, Шакир-атаны алып кельмеге ёллады, озю исе, Ёлчынынъ янында къалды. О, башыпы асып, къыбырдамай отурды. Ялынъыз къадынлар вайгъара къопаргъанда, оларны тынчландырмакъ ичюн, башыны котерип ала эди.

Лампа ярыгъында, Ёлчы сагъ олгъандаки киби, кенеде, сакин, магърур, дюльбер эди. Козьлери, дерсинъ, мына-мына, ачылыр, дудакълары къыбырданыр, лаф этмеге башлар киби эди.

Унсин сачларыны юлкъа, къанлы яраларгъа къадар янакъларыны тырнар эди. Онынъ яныгъыны, белясыны, дешетли акъикъатны азачыкъта олса эксилтмек мумкюнми? Яныкъ ичинде къалгъан юрегини козь яшынен арытмакъ мумкюнми?

Севимли агъасыны, онынъ достыны, омюрде бирден-бир таянгъычыны къучакълай, ярасына юзюню къоя, оны козь яшларынен юва эди. Оны не Къаратайнынъ айткъаны ве неде къартийнинъ муляим ялварышы токътаталмай эди. Къыз, озюнинъ бутюн яшайышыны, агъасынынъ бир дакъкъа яшайышынен тенълештирмек мумкюн олмагъаныны билир эди.

Шакир-ата кельди. Къаратай ве Ораз мезарлыкъкъа кеттилер. Эгер де, мезар къазыджы, геджелей, мезар къазмакътан ред этсе, олар озьлери къазмакъ ичюн, озьлеринен берабер кетмен де алдылар.

Шакир-ата Ёлчынынъ башы устюне тюшюп, чокъ вакъыт, буюк яныкънен агълады. Сонъ, Унсинге айланып, онынъ башыны баба муляйимлигинен сыйпады:

— Къызчыгъым, меним тувгъан къызчыгъым! Озюнъи бойле чекиштирме. Сен акъыллы къызсынъ, анъларсынъ: Ёлчынынъ олюми, аддий бир олюм дегиль. Сенинъ агъанъ ким ичюн къан тёкти? Озю ичюн дегиль, халкъ ичюн, бутюн алдатылгъан, хорлангъан, зулум тюбюнде ынърангъанлар ичюн, озюнинъ къаныны тёкти. Бу къан, энъ мукъаддес, энъ мубарек къан... энъ саф къан... Къызым, сенинъ агъанъ федакяр ве джесюр йигит эди. О, темиз, намуслы инсан огълу, инсан эди. Темиз ве намуслы инсан огълу олып да ольди. Ёлчынынъ къаны зая кетмез. Сен, сонъ анъларсынъ, къызым. Келир куню, мен олерим, лякин сен: «Шакир-ата, догърусыны айткъан!»— деп хатырларсынъ.— Къарт терен нефес алды.— Янма, къызым. Мен — сенинъ бабанъым. Къартий — ананъ. Койде сенинъ къардашынъ бар. Сенинъ Къаратай киби достынъ да бар. Биз эпимиз сени севемиз, къызым!»

Унсин, бир вакъытлар Гульнар берген юзюкни агъасына берип оламагъан эди. О, джебинден юзюкни чыкъарды ве опе-опе, агъасынынъ кичкене пармагъына кечирди.

Тамам яры геджеде Ёлчыны табуткъа къойдулар. Шакир-ата, Къаратай ве Ораз дуа окъудылар. Маалленинъ йигитлерини чагъырмакъ телюкели эди. Къаратай ве Ораз табутны котердилер. Саодат къартны зар-зоруна эвде къалдырдылар. Табутнынъ артындан Шакир ата ве Унсин адымладылар.

Къарары олмагъан къаранлыкъта, юреклерининъ агъырсыны басып, буюк бир тынчлыкънен, достлары залымлардан интикъам алмагъа ант этип, Ёлчыны мезаргъа къойдылар. Топракънен орьтилер. Сонъ, къартнен ве Унсиннен сагълыкълашып кеттилер. Оларгъа бир аз вакъыт да олса, гизленмек керек эди.

Унсин чокъ агълады. О, мезар устюне де башыны къоя, де бутюн кокрегинен ята, лякин къарарсыз яныгъыны сёндюралмай эди.
Йылдызлар кусип-сёнип башлагъанда Шакир-ата Унсиннинъ къолундан тутып, мезар устюнден котерди ве эвге алып къайтты.

Олар, яваш-яваш кете эдилер. Яры ёлны кечкен сонъ, уфукъта къырмызы, къан киби темиз шавле нурлары яндылар. Тереклерде, къушлар, догъаяткъан кунешни селямлап, йырлап башладылар.
