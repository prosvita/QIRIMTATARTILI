### 2

Яз геджеси къыскъа.
Ёлчы бир чырым алгъанджек, козьлерини ачкъанда, энди ярыкълашмагъа башлагъан — танъ аткъан эди.
Ава салкъын, тазе.
% Анда-мында къуш сеслери эшитиле эди.
Ёлчы яткъан еринден турды, арыкъта эль-бетини ювды, сонъ, азбар ичинде бираз о якъ бу якъ юрьди.

Мусафирлер, беседкада, йипек, къадифе ёргъанлар тюбюнде комюлип, башларыны ап-акъ юмшакъ ястыкъларгъа ташлап, юкълай эдилер.
Базылары пышылдай, кене биревлери исе, хурулдай, кимиси яваштан бурнунен къавал чалар киби, сызгъыра...
Олар бири-бирлеринен мусабакъалашкъан киби, де бириси, де дигери, даа зияде хурулдай, сызгъыра, пышнай, бири токътай, дигери башлай эди.

Санки, серин танъ ельчиги чешит тюс къокъулу гюллернен ойнар киби, оларны саллай, тазе, мис къокъуларны орталыкъкъа сача эди.
Ёлчы бу гузель чёль багъчасындан узакълашаджагъы кельмесе де, хурулдавларны эшитмеге истемегени ичюн, бу ерден кетти.
Азбарнынъ ортасында, арабанынъ янъы-йымшакъ тёшемеси устюнде, эки къатланып, узун къамчысыны къолтугъы тюбюне къыстыра берип, азбарда Джурабай юкълай эди.

Ёлчы ат ахырына кирди.
Атлар чокътан пиченлерини ашап битирген ве энди аякъларыны ерге урып, фышнай эдилер.
Ёлчы оларгъа бираз пичен даа ташлады.
Сонъ, курек ве сипиркини алып, ат араныны темизлемеге башлады.

О, балалыкътан ат севе, яхшы атларны бакъмакъ онынъ ичюн бир зевкъ эди.
Бу ердеки атлар исе, тюрлю-тюрлю тюсте, тюрлю бичимде олып, дюльбер корюмли атлар эди.
Халкъ ойле атларгъа «булутларгъа учаджакъ атлар» дей эди.
Ёлчы эписи атларны айры-айры чёткюледи-къашагъалады, сыйпап-сыйпап темизледи, пармакъларынен ялынларыны тарады, сонъ, оларны бирер-бирер козьден кечирди, аякъларына, боюнларына, башларына, дикъкъат этти...

Темизленген, семиз атларнынъ кевделери даа зияде йылтырады, дерсинъ, оларны сувнен ювдулар, олар даа зияде дюльберлештилер.

Мына, Джурабай да турып кельди.
Озюнинъ махсус ерге байлангъан атына якъынлашып:
— Э-э, тувгъаным, яхшысынъмы?
Гонълюнъ не истей?
Сенинъ къара козьлеринъден айланайым! — деген сёзлеринен атыны эркелеп башлады.

— Юкълап тойдунъызмы, Джура ака? —деп сорады Ёлчы.

— Э-э, сен ве мен киби арабаджылар ве хызметкярлар бир вакъыт юкъугъа тоярлармы къардашым?— деп ог тишлери тюшкен агъзыны ачты, эснеп алды,— ольген сонъ бельким...

— Догъру айтасыз!

— Сен эм ат севгенге ошайсынъ, шаймы?

— Шай олмайып,— деди кулюмсиреп Ёлчы,— ат энъ яхшы айван, оны пек севем.

— Севгенинъден олар сенинъ олсалар да, яхшы олур эди амма,— деди, терен ах чекип Джурабай.

— Э-э-э,— деп хайли олды Ёлчы.
— Лякин, яхшы киет — яры мал, дейлер.
Бир кунь озь атымны эгерлерим.
Бельким о булутларгъа котерильмез, бельким о джуйрик олмаз — улакъ курешине ярамаз, лякин, бельким, меним ярдымджым — ишке ярагъан ат олур.

Джура омузларыны къысып, къолларыны саллады, дерсинъ, о мен энди ич умют этмейим, деген киби атнынъ янбашына япышкъан бир «копек чибинини» тутып, чызмасынынъ табаны тюбюне къойды, басты, сёгюне-сёгюне, эзип ташлады.
Сонъ, енълерини чермеди, ишке башлады ве бир шейлер йырлар киби мыдырданып озь-озюне кулюмсиреди:

...Севем, севем Мамаджан, севем Мамаджан,
Стакандан чай ичкен, наяды Мамаджан...

Ёлчы Джурабайнынъ атына бакъаракъ, Джурабай буны сезди.
О башкъа атларгъа козь ташлап шойле деди:
- Байинънинъ чал аты да яхшы, эгер де сен ат танысанъ мына бу масалларда айтылгъан атлардандыр.
Пек аджайип.

— Я сизинъки? — деди Ёлчы кулип.

Джура аты акъкъында айтмагъа пек севе эди.
Тили бир кереден ойнамагъа башлады.

— О акъкъында айтмакънынъ кереклиги де ёкъ, — деп гъурурнен сёйленип башлады Джура,— о олгъаны бир дане.
Онъа ошагъан къошагъы ёкъ.
Сен онынъ чапкъаныны коресинъ!
Яш-къартнынъ, бутюн джемаатнынъ козю онда.
Та узакътан эслей ве козьден къарасы джойылгъангъа къадар артындан бакъып къалалар.
Адамларнынъ козьлери яман ола экен, козь тие экен, къардашым.
Бир кунь, Эски Джувада байны беклеп тура эдим.
Базар куню.
Адам пек чокъ.
Эр кес козьлерини аткъа акъайткъан.
— Токъта, токъта, сени чибин талаймы, атчыгъым, шимди биз оны о бир дюньягъа ийберейик де, — деп, ат чибинни ольдюрген сонъ, кене сёзюне девам этти Джура.
Шу ерде бир чал сакъаллы къарт пейда олды ве аткъа тикилип бакъып къалды.
Озю эвель арабаджы экен.
«Маллахандан берли яшайым, балам, нидже-нидже ханларнынъ, нидже-нидже байларнынъ атларыны корьдим, нидже-нидже атлар эм озюмнинъ къолумдан келип кечтилер.
Амма, бу атларнынъ — ат пашасы экен!
— Къайсы байнынъ?
Фияты не къадар?»— деди.

— Атымны ашадынъ!— дедим ичимден онъа.
«Башкъасы олса, къамчынен урып — айдар эдим, лякин сакъалынънынъ чалына урьмет этем», дедим...
— Не дерсиз?
Экинджи куню ат хасталанмасынмы.
Ичимден джаным чыкъып кеткен киби олды.
Яхшы ки буны менден башкъа ич кимсе фаркъламады.
Меним саибим аттан, бир буртюк арпа къадар биле анъламай...
Бирисининъ малыны беслемек, бакъмакъ пек агъыр иш, къардашым.
Бир шей олса, я да олип кетсе, мен белягъа къаладжагъым.
Байым пек шаматаджы адам.
Юваш адам биле озю бай олгъан сонъ, къычравукъ, шаматаджы олгъаныны дуймай къала, оларны эписини корьгенмиз.
Хусусан ыргъатларнынъ, хызметкярларнынъ устюне багъырмай, кимлернинъ устюне багъыраджакълар!
Не япмалы?
Башым айлана.
Бирден акълыма келип, моллагъа чаптым.
Нефеси шифалы деп ишиткен эдим.
— Туф, туф...
Шимди мен сени, къыйметлим, ойле бир темизлерим, сен атта амамдан чыкъкъан тер-темиз къызгъа ошап йылтырарсынъ...
— Не деген эдим шу?
А, сонъ, моллагъа чаптым, онъа эвимизде бир бичаре хаста бар, козь тийген, дейим...
Юрсенъ, бираз окъусанъ, шифалы нефесинъизден, бельким, файда олур, дейим.
— Яхшы — деп молла пешимден тюштю.
Кельдик!
% Ат аранына кирдик.
«Тахсыр, мына бизим хастамыз», дедим.
Молла кульди.
«Ич бир тюрлю айыбы ёкъ дей о, тюневин мен сыгъыргъа да шифа окъудым».
Молла бир шейлер мыдырдады — дуа окъуды, шифалады.
Кене бир шейлер даа пысырданды.
Чет-буджакъкъа тюкюрди...
«Козь тийген» деди, «бир чул парчасынен тютетирсинъ» деди.
Молланынъ къушагъына озюмнинъ парамдан бир кумюш къыстырдым, кетти.
Лякин козюме юкъу кирмеди.
Тамам яры геджеде анама чаптым.
Дар-дюньяда тек, бирден бир анам бар, къардашым, башкъа ич кимсем ёкъ.
Яшым къыркъкъа кирди.
Не къадын, не бала-чагъа, дюньядан бекяр кечип кеттим.
Анам да дуалар окъумагъа, о якъкъа бу якъкъа шифалап тюкюрмеге яхшы биле.
Къартны уяттым:
«Тур, унеринъни косьтер» дедим.
Онъа олып кечкен шейни айттым, анълаттым.
Анамнен ёлгъа тюштик.
Къыш геджеси.
Сувукъ.
Ер джамдай, буз, тайгъакъ.
Анам, гъарип, къач кере тайып йыкъылды.
Насыл олса да, нефеси-нефесине етмей, ахыр сонъу келип чыкътыкъ.
Танъ аткъандже гъарип анам атны окъуды.
Ырымлар япты.
Бильмейим, не файда этти, къардашым.
Лякин саба энди ат яхшы олгъан эди.
Мына, шай къардашым,— деп Джурабай икяесини битирди.
— Догърусыны айтаджакъ олсанъ, бизге ат бакъыджыларгъа-арабаджыларгъа керчектен де къыйын, пек къыйын...
Айды бираз кенаргъа таба чекиль, мелегим, къурсагъынъны тюбюни азгъана темизлейим,— деди Джура атына айланып.

Кунеш баягъы котерильген эди.
Энди мусафирлер ерлеринден турып, кийинип, гуллер этрафында озь аралары лакъырды этип, кулюшип юре эдилер.
Джура озь ишини битирген сонъ, мусафирлер олгъан тарафкъа сербестликнен ёл алды, атта базы мусафирлернен селямлашты, лакъырды этти ве байдан изин алып, азбардан чыкъып кетти.
Ёлчы исе, мусафирлерден авлакъта, арыкъ кенарында терек тюбюнде тизлери устюне чонъкъайып отура эди.

Эвнинъ экинджи ярысынынъ къапучыгъындан Мирзакаримбай чыкъты.
Ёлчы еринден турып, селям берди.
Бай онъа бакъмадан «ваалейкум» деп кечип кетти.
Бираз кечкен сонъ, мусафирлер янындан къайтып кельди де:

— Бу якъкъа юрчи, торун,— деди.

Бай арыкътан енъгильден атлап кечти, алддан юрди.
Онынъ янъы, лаклы, юмшакъ меситлери гъырч-гъырч эте, енгиль, шай халаты ельпирей, кунешнинъ шавлесинден чешит ренкте балкъылдай ве козьлерни къамаштыра эди.
О, кичкене къапучыкътан багъчанынъ ичине кирди.
Ёлчынынъ козю огюне «дженнет» багъчасы киби манзара ачылды.
О, сейир этип дайысынынъ артындан кете берди.
Багъча балабан эди.
Эки десятинадан чокъ ерини багълыкъ сарып алгъан.
Онынъ юксекке кокке котерилип кеткен могурдеклерининъ тюбюнден, эки копчекли балабан коканд арабасы бир шейсиз кече биледжек.
Юзюмнинъ ешиль япракълары ельчиктен ельпирей, саба кунешининъ шавлелеринден йылтырай эдилер.
Багънынъ дёрт бир тарафыны сарып алгъан юксек диварларнынъ этрафындан шефтали тереклери оселер.
Чокъларына чатал къоюлгъан олса да, мейванынъ онълугъындан пытакълары сынып, ерге тийип яталар.
Багънынъ артындан буюк алма багъчасы башлай.
Ёлчы айретте къалды.
Бутюн тереклер, не якъкъа бакъсанъ-бакъ, эписи, сыра-сыра дос-догъру, бири-бирлеринден айны бир месафеде туралар.
Тереклер алчакъ, алмалары ешиль, даа пишмеген олсалар да, ирилер.
Бундан да башкъа, багъчанынъ дигер ерлеринде тюрлю-тюрлю мейва — армут, къайсы, айва, джида ве эрик тереклери бар.

Мирзакаримбай багъчаны айланып чыкъты ве сонъ, токътады, кулюмсиреп:

— Ишлемеге юрегинъ бармы, торун?— деди.

— Ишке алышкъанмыз да,— деп джевап берди Ёлчы.

— Айса, яхшы, багъчанынъ эки тарафындаки арыкъларны темизлерсинъ, юзюмлернинъ отларыны алыр-чапаларсынъ.
Бу, сёз сырасы.
Башта япыладжакъ башкъа иш бар.
Юр, оны косьтерейим.

Олар багъчадан чыкъкъан вакъытта, Ёлчыгъа таныш олмагъан бир яш адамнен къаршы-къаршыгъа расткелиштилер.
О, индже ап-акъ юзлю, къысыкъ козлю, тар манълайыны, къалын къашлары къаплагъанлар.
Яшы йигирми бешлерден зияде олмаса да, бети оны къарт косьтере эди.
Онынъ башында яп-янъы тахие, устюнде джеблери олгъан къайтарма якъалы узун, бем-беяз йипек камзолы ве аякъларында исе, янъы чызмалар бар эди.
О токътап:

— Баба, бу йигит торунынъызмы?— деп сорады.
Сонъ, Ёлчыгъа айланып: — Насылсынъыз аман-эсенсинъизми?
Яхшы-яхшы келип чыкътынъызмы?..
Яхшы, яхшы... — киббарлыкънен кулюмсиреди, къолларынынъ пармакъларынынъ уджларыны берип Ёлчынен селямлашты ве бир ань ичинде багъча ичинде гъайып олып кетти.

Мирзакаримбай тюневин Ёлчы оргъан пиченликнинъ янына келип токъталды.

— Бу кутюклерни коресинъми? — деди о Ёлчыгъа бакъып.
Бу ер тереклик эди.
Къарагъачлыкъ ве сельбилик.
Кечкен йыл эписини кесип алдыкъ.
Энди сен ишке тюшип, бу ерлерни бир темизле...

— Башта бу кутюклерни чыкъарайыммы?— деп, Ёлчы кутюклерни косьтерип, байдан сорады.

— Бугуньден башла къой.
Бу пек зарур иш.
Биринджиден, ер ачылыр.
Бу аз ер дегиль.
Бир десатине ерге бир черик етишмей.
Сонъ, яхшы этип къазарсынъ.
% Ярысына хавуч, ярысына къартоп сачарсынъ.
Бойлеликнен, къышлыгъымыз азырланыр.
Коресинъми бу ерде не къадар да одун бар?
Бутюн кутюклер чыкъарылып, тамырлары джыйылып, кесилип-парчаланса, къышлыкъ одун да азыр олур.
Озюнъ билесинъ, одунсыз бир атеш янмай, бир къазан къайнамай, чырагъым.
Эр шейни базардан аладжакъ олсанъ пара етмез, Сулейманнынъ хазинеси биле етишмез, торун.
Эв-баркъны чевирювни бильмек керек.
Яхшы къаз, ерде бир тамыр парчасы биле къалмасын.
Анъладынъмы?

Ёлчы башыны, эйи, яхшы деген киби саллады.
Шу арада, сабалыкъ емегинден сонъ, бир балта ве бир де кетмен кетирип ишке башлады.
О, чешит тюрлю агъыр ишлерни япса да, даа бугуньге кельгенге къадар, кутюк чыкъармагъан эди.
Кутюклер пек чокъ ве бири-бирлерине пек якъын эдилер.
Ер исе — таш-демир.
Къарагъач тереклерининъ тамырлары эр бири ерге терен санчылгъанлар.
Ёлчы ишке насыл башлайджагъыны башта къарарлаштырып, тюшюнип-ташынды.
О, эвеля балабан кутюклернинъ тюплерини къазып-чанакъламагъа башлады.

Кетмен ерге урулгъан сайын, ташкъа урып къалкъкъан киби къалкъа, сеслене.
Ер парчаланып, таш парчасы киби, парча-парча анда-мында сычрап кетелер.
О, башта бу ерге сув йиберип, йымшатып, сонъ къазмакъ кереклигини анъласа да, бильсе де, вакъытны гъайып этмек ве дайысынынъ сёзюнден чыкъмамакъ ичюн, къатты ерни эп кетменлей берди.

Топракъ азгъана йымшакълашты.
О яваш-яваш алышты, терен къазгъан сайын топракъ йымшакълашып башлады.
Онынъ богъазы къурый, арыкъкъа ята, сув иче.
Сонъ, кене де кетменге япыша.
Чалттан о, терден сым-сылакъ олгъан кольмегини де чыкъарып ташлады.
Биринджи балабан кутюкнинъ тамырлары ачылды.
Ёлчы балтаны алды ве къалын тамырларны кесип, оларны ерден чыкъарып башлады.
Бирисини къопаргъандан-чыкъаргъандан сонъ, ишнинъ къолайыны алып башлады.
Бу арада, къалын-узун тамырларны балтанен кесип-сындырып топракътан чыкъаргъан арада, ондан он-он беш адым авлагъында, пиченлик тарафта, янына къопкъасыны къойып, гизлиликнен онъа бакъып тургъан бир къыз онынъ козюне чалынды.
Устюнде эски, лякин темиз антерчик.
Башында фередже ерине, эски бир бeджачыкъ.
Аякъларында джарты-эски калошлар.

Ёлчы ишинден бир дакъкъа биле токътамады.
Лякин балта урмакъ ичюн эр сефер догърулгъанда, истер-истемез, козьлери пиченлик тарафкъа — къызгъа чеврилер эдилер.
Гуя, онынъ бакъышына эмиет бермеген олып, къыз, кенаргъа таба айлангъан олды...
«Бу кимнинъ къызы, къайдан кельди, къайда кете экен, онынъ корьгенини сездими, ёкъмы?» — Ёлчы бильмеди, лякин онынъ гюзеллигини биринджи корьгенде ис этти.
Къыз даа яш олса да, дюльбер.
Юксек бойлу.
Индже — назик ве яш тал пытагъына ошар эди.
Манълайына ве къашлары устюне яйылып тюшкен сачларында кунешнинъ нурлары ойнар эдилер.
Бем-беяз юзю кунештен ойле корюне эди ки, дерсинъ о кунеш нурундан яратылгъан.
Ниает, Ёлчы балтаны ташлап, манълайындан терини сильди де, къызгъа тараф бакъты.
Лякин къыз утанып бирден юзюни чевирди.
Бир къач дакъкъа къайдадыр бакъып отурды, сонъ, къопкъасыны котерип, пиченликни бойлап, юкъарыгъа, байнынъ багъчасы тарафкъа ёнельди.
Ёлчы къозьлерини къыздан алмай бакъып къалды.
Къыз бираз авлакълагъан сонъ, артына бир айланып бакъты.
Йигит онынъ козьлеринден, юзюнден насылдыр теббесюм сезди.
Къыз пиченликтен отип, сол тарафтаки тереклер ичинде гъайып олып кеткен сонъ, Ёлчы терен ах чекти ве юрексизликнен янындаки кутюклерге козьлерини тикти ве кене де чалышмагъа башлады.

Кунеш та ерге эгильген киби эди.
Ава ялынлап яна.
Ёлчынынъ ялангъыч энъсесини ве аркъасыны кунеш якъа, къыздыра.
Копеклер биле афырмайлар.
% Къушлар биле учмайлар.
Бутюн джанлы варлыкъ талдада сакълангъан, юкъусырай.
Лякин Ёлчы ернинъ таш багърыны сёкип-акътарып кутюк чыкъармакъта.
Къарыны ачыкъкъанмы, ёкъса болдургъанынданмы, энди юреги чалкъанып-буланып башлады.
Не чайдан, не де, отьмектен хабер бар.
«Мусафирлернен огърашып, мени унутсалар керек».. деп ойланды йигит.

Тамам уйле вакъыты Ярмат чай ве отьмек алып кельди.
О элиндеки шейлерни ерге къоймаздан, узакътан Ёлчыгъа къычырды:

— Тез ишни ташла!
Куннинъ сыджагъыны сезмейсинъми?!
Бойле сыджакъта янъмакъ мумкюн!
— Ёлчынынъ япкъан ишине козь ташлап, озь-озюне:
«Къуветли йигит экен» деди.

Олар терек астында, салкъында отурдылар.
Ярмат отьмекни парчалап, обалап, Ёлчыгъа чай узатты, джиддийлик ве самимиетликнен:

— Ишнинъ энъ агъыры мына, бу.
Кишини якъып яндырыр, — деди.

— Догъру, амма йигит, сагълам ве яш адамгъа бу ич бир шей дегиль,— деп джевап берди Ёлчы.

Ярмат ешиль отлар устюне яхшы керилип созулды, «уф» деди ве халатынынъ этегинен коксюни еллемеге башлады.

— Мусафирлерге итибар этип болдургангъа ошайсыз, Ярмат ака — деди кулюмсиреп Ёлчы.

— Э-э, мусафирлер не... — деди Ярмат, — не къадар мусафир олса-олсун оларнен озьлери огърашалар.
Мен бугунь энди не къадар иш япып кельдим!
Бир араба кубре юклеп, энъ эсас участкагъа алып барып бошаттым.
Бир къазахнынъ бизге бинъ басым пичен борджу бар эди, къайткъанда ондан бир араба пичен юклеп кельдим.
% Я акъшам салкъынынен, я да эрте саба оны шеэрдеки азбарымызгъа алып кетерим.
Я пичен де насыл пичен!
Эр бир басымыны къучакълап аламазсынъ.
Къазах элял ишлей.
Пиченнинъ гюзеллигини, бай, тап эрте баарьде сезген эди, шарт этип, тап о вакъыт, парасыны берди.
Дерсинъ бес-бедавагъа отурды.

— Парасы олгъан эр шейни эртеден алып азырлайлар.
Биз киби факъырлар исе, бойле япалмаймыз, онынъчюн керек шейни керек вакъытта, эки къат фияткъа алалар — деди Ёлчы.

— Догъру, айткъанынъыз акъикъат.

— Дайымызнынъ даа башкъа ерлери бармы?
Къайда? — деп сорады Ёлчы.

— Бу - язда раатлангъан ерлери.
Эсас ерлери — юкъарыда, дагъгъа якъын, бу ерден, бир саатлыкъ ёл.
Памукъ тарлалары анда.
Анда хызметкярлар, ыргъатлар ишлейлер.
Э-э, сен даа бир шей бильмейсинъ!
Памукънен, эсасен, байнынъ буюк огълу огъраша.
О, бу иштен пек анълай.
О, ялынъыз памукъ алыш-веришинен огъраша.
Ташкенттен, Фергъанадан чокъ памукъ сатып-ала.
Бу ишлернинъ эписинден хабердарым.
Тюневин айттым да санъа, он алты йылдан берли бу ерде хызмет этем.
Бу ерге кельген йылым, Алла бир къыз берген эди.
Шимди, мына, бою етишкен къыз олды.
Башкъа балам ёкъ Алла омюр ве бахт-сеадет берсин онъа, мен ольген сонъ, чырагъымны о якъсын...

Ёлчынынъ хаялына, даа демичик корюльген къыз:
«Онынъ къызы дегиль экенми?» деген фикир кельди.
О, пиалагъа чайны тёкип, Ярматнынъ огюне къойды ве:

— Ичинъ.
Сиз Ташкентлисизми? — деп сорады Ёлчы.

Ярмат башыны котерди, бир къолуны ерге тиреп янбашлады.
Чайдан бир-эки ютум ичти, сёзге башлады:

— Мен Самаркъанд тарафтан, бир койденим.
Яш вакътымда оксюз къалдым.
Хырсызлыкътан башкъа эр шейни яптым.
Сонъ, самаркъандлы бир байгъа къаравуллыкъа кирдим.
О киши дайынъыз иле дост экен.
Бай самаркъандкъа барса, догъру бизге келип къалыр эди.
Учь-дёрт йыл ишлеген сонъ, саибимнинъ омрю къыскъа экен, ольди.
Мал-мулькю яш балаларгъа къалды.
Арада чокъ ортакълар даа пейда олдулар.
Бар барлыкъны, дерсинъ, сув ювду.
Шу вакъытларда сизинъ дайынъыз келип къалды.
Ташкентке къайткъанда, мени де озюнен берабер алып кетти.
Чюнки, яхшылыгъымны, догъру, элял ишлегенимни билир эди.
Омюр, арыкътаки сувдан тез акъар экен.
О къадар йыл отип-кетти, лякин манъа, бутюн олып кечкен вакъиалар, санки тюневин олып кечкен киби келе.

Ёлчы дикъкъатнен динъледи.
Ярмат пиаланы бошатып кене девам этти.

Бу аиледе насыл бир сыр олса-олсун манъа эписи белли.
Эм къуванчынен эм де яныгъынен, эписинен болюшем.
Эм мусафирлерини ве эм де тувгъанларны да, эписини таныйым.
Байнынъ бутюн зенгинлиги де манъа белли.
Дайынъыз белли бай.
Хусусан бу сонъки беш-алты йыл ичинде байлыгъы зиядесинен артты.
Алла Тааля азретлерининъ истеги ойледир даа, ана ишлер шай экен, къардашым.
Мен бу эвнинъ озь адамы олам.
Бабанъызны эм таныйым.
Бир-эки кере корюшкен, лакъырды эткен эдим, бугунь эсиме тюшти.

— Сиз, байдан йыллыкъ акъкъынъызны яхшы алсанъыз керек — деп, Ёлчы Ярматнынъ агъзына бакъып къалды.

Ярмат бир нефес алды.
Тынчланды.
Бу суальге насыл джевап береджегини бильмеген киби, ерге бакъып, къабакътан ясалгъан тютюн къутусыны элинде фырландыра берип тюшюнип къалды.
Сонъ, яваштан, сабырнен сёйленип башлады.

— Алла бойнумы урсын, хызметиме бир шей беринъ, деп, ич бир вакъыт, истемедим.
Инсафнен, бир кунь тёккен эмегимнинъ акъкъыны тёлерлер деп, тюшюнем.
Къышны, байнынъ эви янында, кумеске ошагъан уфакъ бир одачыкъ ичинде, язны исе—багъчанынъ артында, бир ачыкъ чалашта кечиремиз.
Озь къазанымызны къайнатамыз.
Кимерде бир байнынъ къазанындан да тие...
Лякин ягъсыз, этсиз олса да, озь къазанынъ яхшы.
Къадыным язда ве къышта байнынъ эви ичинде чалыша.
Чамашыр юва.
Эвни сипире.
Отьмек пишире.
Ёргъан-тёшек тике.
Э-э, дюнья устюнде иштен чокъ шей бармы!
Бар олса — бар, ёкъ олса ёкъ.
Мына бойле кунь кечиремиз.
Омюр келип-кечип отура.
Яшайыш агъыр, къардашым.
Бир вакъытлар, ёлларда, деве джевизлер тёшелип ятар эди, шимди исе, козьге илядж ерине биле корюльмей.
Отьмек тапалмай сокъакъларда тиленип юргенлер, азмы, къардашым?
Алла бетеринден сакъласын...

Ярмат агъзына насыны атты, тынчланды.
Ёлчы да башыны ашагъы салындырып раатлана башлады.

Сыджакътан алевленген аваны, тынчлыкъны бозып, къайдандыр бирден йыр сеси эшитильди.
Йырнынъ гузеллиги, йырджынынъ аэнкли дюльбер сеси Ёлчынынъ юрегине баарь къокъуларыны кетирди.
О, козьлерини сюзип, йыр чыкъкъан тарафкъа бакъты.
Йыр узакътан, байнынъ эвинден учып келе эди.
О, йырнынъ татлылыгъыны бозмамакъ ичюн, Ярматдан бир шей биле сорама-лакъырды этти, де эркек, де къадын сесинен, де бала агълагъан киби.
Ёлчы тааджипленип Ярматкъа бакъты.

— Бу «Абдулла фокусчы» деген буюк шакъаджы адамдыр.
Шимди грамафонда шакъалар айта — деди Ярмат.

Ёлчы «тёвбе» деп еринден турды, кетменини алып, ишке тюшти.
Ярмат исе, чайник ве пиалаларны джыйыштырып алып-кетеяткъанда, къычырды:

— Башынъ сагъ олса, къысмет олса, Ташкентте даа чокъ аджайип шейлер корерсинъ, йигит!..
