### 3

Ёлчы танъ къаранлыгъында Къаратайнынъ эвине къайтып кельди ве бутюн олгъан шейлерни онъа айтты.

Демирджи дудакъларыны сыкъып, тюшюнджеге далды.

Факъат, бир шей айтып олмады.
% Сонъ, о якъ, бу якъ къулакъ салланайым, бельки бир шейлер эшитирим деп, чыкъты ве къайдадыр джоюлып кетти.

Ёлчы не япаджагъыны, къайда баш ураджагъыны бильмей, онынъ артындан шеэрге чыкъты ве пек чокъ вакъыт доланып юрди.
Кимерде, унутып, тюшюнджелерге далып, сокъакъ ортасында баягъы вакъыт токътап турды.

Куннинъ ярысында, Ёлчы, бельки Къаратайны корерим деген макъсаднен, чайханагъа кирди.
Чайханада адам чокъ эди.
Йигит бир четчикте, тютюн думаны ичинде олгъан адамларгъа ве лакъырдыгъа эмиет бермей, башыны къоллары ичине тутып, ашагъы асып отурды.
Ельаякъ чайханаджы онынъ огюне бир чайник чай кетирип къойды.

Ёлчы чайны кери къайтармакъ айыптыр деп, пиалагъа чай тёкти, лякин ичмеди, кене де башыны асып къыбырдамай отурды.
Апансыздан, кимдир онынъ омузындан тюртти.
Ёлчы истемей-истемей айланды.
Онынъ огюнде Тантининъ ыргъаты, Камбар къыйыш аякъ турмакъта эди.

% — Кунь-куньдюз, бу къадар да гъалагъула ичинде, юкълап къалдынъызмы, не? — деп кулип, Ёлчынынъ янына отурды.

Ёлчы бир шей айтмай, чай олгъан пиаланы онъа узатты.
Тантининъ азбарында корюшкен сонъ, бу эки ыргъат, язда, даа чокъ керелер корюшти ве достлаштылар.
Лякин бугунь Ёлчы достуны къуванчсыз къаршылап алды.

— Не олды?
Байвачча джанынъны агъырттымы? — деп, достуна тараф эгильди.
— Мен бугунь байрам япайым деп, чыкътым.
Сизни корьдим, юрегим къуванчнен толды, лякин сиз мени насыл къаршылайсыз.

— Биз сизнен чокътан берли корюшмедик, амма, - деди яваштан Ёлчы, — инсаннынъ башына бинъ тюрлю беля ве къаза авдарыла...

— Бу догъру.
Факъыргъа эр вакъыт бир-де-бир шей ола.
Бутюн йыл бою да, джума куню де онъа къуванч ёкъ, гъам, къасвет.
— Камбар пиаланы бошатып берди.
— Эр шейни гонълюнъе якъын кетирсенъ, акълыннъы чельдирмек мумкюн.
Лякин айтынъ, не ичюн бойле, ап-акъ кесильдинъиз?
Сизни бойле не раатсызлай? — деди де, Камбар кулюмсиреди.

Онынъ кулюмсиреви Ёлчынынъ юрегини пек агъыртты; Камбар буны дуйып, Ёлчыгъа эгильди ве къулагъына пышырдады:

— Менде сизнинъ хасталыгъынъызнынъ иляджы бар, — деди де, йигитнинъ къаршысында догърулды ве онъа бакъты.

— Сиз не акъкъында сёйлёйсиз? — деп Ёлчы ишанмайып сорады.

— Яхшы!
Сиз менден гизлесенъиз де, мен сизден гизлемейим.
— Камбар кене де сесини явашлатты.
— Сиз, къачандыр, бир кере манъа, Ярмат аканынъ къызыны севгенинъизни айткъан эдинъиз, догърумы?
Мына къыз, тюневин акъшам, апансыздан, эльден-аякътан гъайып олды.
Сиз онынъчюн яныкъланасызмы?

Ёлчы шашкъанындан насыл джевап береджегини биле бильмеди.

— Манъа эписи белли! — деп макътанды Камбар.
— Дюньянынъ еди буджагъында, ернинъ къокъусыны бильген, анълагъан къыйышаякъ Камбардан башкъа бир махлюкъ даа тапылырмы аджеба! — деди.
Сонъ, чайхана ичиндеки адамларны мукъайтлыкънен козьден кечирип, девам этти: — Тюневин акъшам къаранлыкълангъанда бизге эки тентек кельди.
Мен оларны билем, баскъынлар.
Байвачча оларны мусафирханеге алып кирди, къапуны яхшы эттирип япты.
Мен, «мында бир шей бар», дейим, ве ич бир шей бильмеген-анъламагъан олып, азбарда чалыша берем...
Бир эки дакъкъа кечмеди — тентеклер чыкътылар.
Сонъ, сархош алында, Салимбайвачча да чыкъты.
О да козьден гъайып олып кетти.
Мен оларнынъ артларындан анъдыраджакъ олдым, лякин байвачча кормесин деп сакъындым, къоркътым.
Ярыгеджеде азбар къапу гъыйчылдады.
Мен, ачтым.
Бакъсам, не корейим, къаршымда арабаджы къарт тура.
Мен оны да билем, ипсизнинъ ипсизи.
Бутюн хырсызлыкълар онынъле япылгъаныны билем.
Мен онъа якъынлайым:
«Ишинъиз къолай кельсин, къартбаба, дейим!» О манъа:
«Мумкюн олса, шимди, мумкюн олмаса ярын, эртедже байваччагъа айт, назик юкни фелякетсиз, ерли-ерине ерлештирдим, акъчаны чокъча азырласын» деди.
«Насыл юк?» деп сорадым.
О, бир шей айтмай, атына тиеджек олгъанда, мен оны токътаттым:
«Токъта дейим, ашыкъма, сен менден не гизлейсинъ?
Йигитлер ве байвачча сенинънен эдилер де, дедим.
Неге къуйругъынъны бургъушлайсынъ, айт дедим, эписини билем...»
«Сен, айнеджи, энди къокъудан дуйдынъмы?» деп, девам этти:
«Мында, бир маалледен бир къызны хырсызладыкъ» дей.
«Гъалиба мына бу байваччада чалышкъан ыргъатнынъ къызы экен...
Лякин сен, бакъ, нефес алма!».
 Мен бир кереден анъладым: Ярматнынъ къызыны хырсызладылар!
Бойлеми, э?
Оларгъа о неге керек олды, бильмейим, анъламайым.
Лякин мен бир шей билем, бизим байларнынъ эписи ашагъы инсанлар.
Олар буны яхшы иш ичюн япмадылар.
Мына, онынъчюн де, мен сизни хабердар этмеге кельдим.

Камбарнынъ айткъанлары Ёлчынынъ козю огюнде къоркъунчлы бир тюш киби келип кечти.
Йигит, сонъуна къадар динълемей, сокъакъкъа чапты.
Бойле ачувлы ве эеджанлы вакъытта, бир къаза япмасын деп, Камбар да онынъ артындан чапты.
Къолундан тутты ве бир чет ерге чекти.
Камбар къызны къуртармакъ мумкюн олгъаныны айтты.
Шимди къыз, Тантиге кельген тентеклернинъ бирисинде олмасынынъ мумкюнлигини айтты.

— Айтынъыз, къайда.
Мен шимди анда барырым! — деп Ёлчы онынъ къолуна япышты.

Камбар бираз тюшюнди:

— Мен сизни озюм алып барырым, — деди.

— Ёкъ, Камбар-ака! — деп Ёлчы онынъ теклифини ред этти.
— Бy джанавар Тантибайвачча джанынъызны агъырттыра биле.
Мен озюм барырым.

Камбар, къайсы маалледе олгъаныны айтты, бутюн аралыкъларны сайып, эписини насыл кечмек кереклигини огретти ве диваргъа да тырнагъынен чызып косьтерди.

— Эгер де адашсанъыз, яваштан, бир баладан, Къараахмаднынъ эвини соранъ, — деди.

— Онынъ анда олгъаны догърумы? — деп аджелеликнен сорады Ёлчы.

— Менимджесине, анда олмакъ керек.

Ёлчы айланды ве чабик-чабик адымламагъа башлады.

Камбар, бир шей унуткъан киби:

— Токътанъ!— деп онынъ артындан къычырды.

— Даа не?

— Янынъызда пычакъ бармы?
Мукъайт олунъ... алынъ...

— Анам пычакъ ташымагъа огретмеген эди, — деди Ёлчы.

Камбар омузларыны къысты, лякин зорламагъа истемеди.

Ярым сааттан, Ёлчы керек олгъан маалледе эди.
Бу, шеэрнинъ четинде, шеэрнен чёль ортасында, батыкъ бир ер эди.
Камбарнынъ огреткени киби, о бир аралыкъкъа айланды.
Онынъ эки тарафында да яры йыкъыкъ диварлар созулгъанлар.
Аралыкънынъ тап сонъунда бир къапучыкъ корюне эди.
Ёлчы якъын кельди.
Аягъынен къапучыкъны урды.
Къапучыкъ къапаныкъ.
О диварларны козьден кечирди, бираз эгленди, сонъ, капучыкъны яваштан тасырдатты.
Къапучыкъ ачылды, босагъада, башы балабан, къашлары мышыкънынъ къуйругъына ошап кельген, юзю пычакъ яраларындан тамгъалангъан, ири козьлеринде дешет корюнген бешарет, мазаллы, бедбахт бир адам ёл къапуны япып, йигитнинъ ёлуны къапатып, къадалып къалды ве:

— Не керек?!— деп сорады.

— Кенаргъа чекиль, ичери киреджегим!Босагъада тургъан эркекнинъ козьлери янды:

— Табундан адашкъан бузав киби, корьген къапунъа башынъны не сокъасынъ?
Сен кимсинъ?

— Манъа Къара Ахмад керек! — деп Ёлчы онъа якъынлаша берди.

— Къара Ахмад меним! — деди къоморозланып ве пармагъынен босагъаны костерип:
— Бу ерде инсан башлары эзилелер, къардашым.
Санъа меним эвим неге керек, ёкъса о сенинъ ананъа джиез ерине къалдымы?

Гульнарнынъ мында олгъанына Ёлчынынъ энди шеки ёкъ эди.
Бу кишинен лакъырды этмекнинъ файдасы олмагъаныны анълады.
О, чабикликнен Къара Ахмаднынъ халатынынъ якъасына япышты ве котерип-алып, диваргъа сыкъты.
Къара Ахмад Ёлчынынъ коксюне кучлю юмрукъ тюшюрди.
Ёлчы даянды ве озю де къуветли чокъмар юмрукъларыны тюшюрип башлады.
Арды-сыра Къара Ахмаднынъ бетине, къурсагъына, къабыргъаларына, коксюне юмрукълар тюшюрди.

Котек пек дешетли эди.
Ич кимсе ёкъ.
Не шаатлар, не де айырмагъа бир кимсе.
Экиси де кучене берип, бири-бирлерине, саллай эдилер.
Экисининъ де энъсе дамарлары къабарды, юзьлери къанады, мускуллары къатып къалдылар.
Козьлери къан басты.
Алдатып йыкътырмакъ истеп, бири-бирлерининъ къушакъларындан тутып, бири-бирлерини итеп юрдилер.
Ниает, Ёлчы, бирден чеврильди, бар къуветинен Къара Ахмадны башынен урды.
Сонъ, сол къолунен онынъ богъазына япышты, тискинен сыкъкъан киби, богъазыны сыкъты, ве бар къуветини къойып, душманыны ерге йыкътырды, бутюн вуджудунен устюнден басты.
Къара Ахмаднынъ къолунда пычакъ балкъылдады.
Ёлчы онынъ къолуна япышты, къайырды ве ерге япыштырды.
Такъаттан кесильген пармакълар арасындан пычакъ ерге тюшти, Ёлчы оны узакъ-кенаргъа тюртип аттырды ве къарыкъ сеснен:

— Къычыр, ярдым исте, айып олмаса! — деди.

Къара Ахмаднынъ юзю къан ве балчыкънен орьтюльди, козьлери сёнди ве къапалдылар...
Ёлчы яваштан къолуны онынъ богъурдагъындан алды...
Къара Ахмад хырылдап нефес алды ве артыкъ къаршыламагъа арекет этмеди.

Ёлчы серт-серт:

— Къыз мындамы?— деп сорады.

— Мында, — деди Къара Ахмад.
— Сенинъ киминъ ола?
Къардашынъмы?

— Меним севгилим, — деди гъурурнен Ёлчы.
— Сиз оны не ичюн хырсызладынъыз?

Къара Ахмад чиркин, келишмеген сёзнен сёгюнди.

Ёлчы чырайыны сытты.

— Сен кимни сёгесинъ?..

— Анавыны...
Байваччаны...

— Не ичюн хырсызладынъыз, дейим?

— Бильмейим.
Ич бир шей бильмейим.
Байнынъ огъланларындан сора!

Ёлчы Къара Ахмадны йиберди.
Турды, ерден пычакъны алды ве:

— Тур! — деди онъа.

Онъ къолуна таянып, Къара Ахмад яваштан турды ве агъзындаки къанны тюкюрди.

— Джесюрсинъ сен, — деди о, дерсинъ, достча.
— Къара Ахмадны котеклединъ.
Эм насыл!
Бир шей айтмазсынъ.
Джесюр адамчюн мен, башымны къоймагъа азырым.
Сен бу къызны севесинъми?
Ал оны!
Онынъ устюне кимсенинъ козю биле бакъмады.
Инан манъа!
— Къара Ахмад, мукъайтлыкънен сол къолуна тийди.
— Гъалиба текаран сакъатладынъ.
Зарар ёкъ.
Айды кир,— деди.

Ёлчы халатынынъ этегинен юзюни сюртти ве дерсинъ, Къара Ахмадкъа бахшыш кетиргендай, онъа онынъ пычагъыны узатты.

— Ал!

Къара Ахмад, бираз вакъыт не япаджагъыны бильмей, къатып къалды.
Сонъ, яваштан къолуны узатты.
Яралангъан юзюнде, шу арада, кулюмсирев пейда олды:

— Алтын йигит экенсинъ!
Мен энди кимнен иш туткъанымны билем.

Къара Ахмад пычагъыны чызмасынынъ къонучы ичине сокъты ве Ёлчыны эвге таба алып кетти.

— Апте, юзюнъни къапат! — деди о, авлакътан, эв янында корюнген къадынгъа.

Ёлчы онынъ артындан сыкъ терекли багъчаны кечип, эски эвчиклер олгъан кошеге къадар ёнеди.
Ахмад, азбарнынъ энъ кошесинде, аякъ устюнде тургъан къадынгъа тараф юрьди.
Ёлчы бираз авлакъта токътады.

— Вай, бу не!
Юзюнъни ким яралады?!
Халатынъ да бус-бутюн чамур.
Бу бербат ишлеринъни ташла деп, бинъ кере айттым санъа!

Къара Ахмад бир шейлер мыдырданды ве онынъ янындан кечти, арткъа кетти.
Кичкене бир аранчыкъ киби шей янында токътады.
Ышмарнен Ёлчыны чагъырды, онъа анакътарны берди, ве озю кенаргъа чекильди.
Ёлчы къалтырагъан къолларынен килитни ачты, тепменен бир къакъкъанда, къапынынъ эки тарафы да ачылды.
Оданынъ ичи къаранлыкъ эди.

— Гульнар! — деп къычырды о, эеджаннен.

Къыз, узакъ кошеден, вайгъара къопарып, онынъ устюне атылды.
Севгилисининъ кокрегине сарылып, сыгъынып агълап йиберди.
Ёлчы онынъ омузларындан назикликнен куъчакълады, къапугъа якъын кетирди.
Гульнар бир къач вакъыт козьяшларындан сылангъан козьлеринен онъа бакъып турды, сонъ, дерсинъ, недендир къоркъты, кене де онъа сыгъынып, бойнуна сарылды.
Сыкъ ве терен нефес алып юрегиндеки толып-ташкъан эеджандан къуртулмагъа тырышып, сёйленип башлады:

— Козьлериме ишанмайым!
Сизни корем...
Ах, мен энди умюдимни кескен эдим.
Ёлчы ака, биз къайдамыз?
Не олды?
Я о ким?
О мени не ичюн хырсызлады?
Бир шей анъламайым.
Тюшюмдеми?
Эсимдеми?
Тюневин акъшам бир озюм отура эдим.
Анам байнынъ эвинде эди, бабамнынъ къайда олгъаныны бильмейим...
Бирден, дев киби эки адам къапудан сокъулды.
Мен «Вай!» деп къычырып йибердим.
Башкъа бир шейни хатырлап оламайым.
Сонъ, озюме кельдим: агъзым багълы, озюм исе бир къалын шейге сарылгъаным.
Арабада кеткенимни эшиттим...
Ах!
Зар-зоруна сагъ къалдым!
Кишининъ джаны о къадар чыдамлы ола экен!
Мында озюмни ольдюреджек олдым.
Озь-озюмни богъдым.
Богъамадым.
Башкъа бир шей тюшюнип-тапмагъа тырыштым, ве бирден — сиз.
Къайдан?
Коктен эндинъизми, Ёлчы ака?

Ёлчы къызнынъ юзюнден козюни алмады.
Гульнар азгъан.
Юзю ап-акъ.
Козьлери фарыгъан, болдургъанлар.
Башына келип-кечкен фаджиа, бутюн сымасына тесир къалдыргъан.
Лякин Ёлчыгъа къызнынъ дюльберлиги фаджиа атеши ичинде къаларакъ, даа зияде гузеллешкен, ачылгъан киби корюне эди.
О, Гульнарнынъ башыны назик-назик сыйпап, олгъан вакъиалар акъкъында бильген шейлерини къыскъадан сёйледи.
Энъ буюк къабаатлы Къара Ахмад олмагъаныны, башкъасы олгъаныны, лякин бунынъ себебини аля даа анъламагъаныны айтты.
Танти ве Салимбайваччанынъ бу ишке иштирак эткенлери Гульнарнынъ ачувыны арттырды.
Бутюн чеккенлери ичюн, оларны, ынджынып, къаргъады.
Ёлчынынъ козю тюбюнде олгъан шишикни корип, Гульнар къоркъты:

— Бу не?
Къулагъынъыз устюнде де къан! — деди Гульнар.

— Къара Ахмаднен авачыкъ чекиштик...
Юр, мындан чабикче кетейик.

— Меним не аякъабым ве не фереджем, шалым, — бир шейим ёкъ, — деп шашмалады Гульнар.
— Шалсыз, бир шей дегиль, лякин фереджесиз сокъакъкъа насыл чыкъайым?

— Э-э...

Ёлчы ойланды.
Къызны къыдырмагъа кеткенде, о бу шейлер акъкъында ич тюшюнгени биле ёкъ эди, дерсинъ, Гульнарны хырсызлагъанда, аякъларыны, урбаларыны кийиндирип отураджакъ эдилер.
Къара Ахмадны чагъырмакъ керек олды.
Къара Ахмад салмакълы адымларынен азгъана авлакъта токътады.
Энди, къандан, чамурдан ювулгъан юзю биле бешарет эди.
Манълайы сим-сия шишиклер толу, козьлери къызаргъан, бир козю бус-бутюн баткъан, дигери исе, шишиктен корюнмей.

Гульнар, Къара Ахмад келиш токътагъанынен:

— Маскъара!— деп къычырды ве къапучыкънынъ артына чекильди.

Къара Ахмад башыны ашагъы эгди де:

— Джанынъыз агъырмасын, къардашым, — деди.

Ёлчы, онъа якъын келип вазиетни анълатты.

Къара Ахмад джарты-йыртыкъ бир фередже кетирди

— Мына, олгъаны шу.
Аптем буны биле аллагъа ишанмай, — деди, шакъа этип, Ёлчыгъа.

— Яхшы, мен пей ташларым.

— Кереги ёкъ, о бир капик биле этмез, лякин, керек шей.
Бу агъызлыкъны-нокътаны ташымакъ, мусульманлыкънынъ бир къаидесидир.
Ярын я озюнъ кетирирсинъ, я да бир кимсенен берип йиберирсинъ.

— Сагъ олунъыз.

Къара Ахмад кене де джоюлып кетти ве эки-учь дакъкъадан сонъ къайтып кельди ве Ёлчынынъ аякълары янына эки папич котерип атты.
Папичлер, къуругъан ёнгъа киби чанъылдап ерге тюштилер.
Ёлчы оларнынъ бирисини алды, къатып къалгъан уджуны догъуртмакъ истеди, лякин чюрюген тери даянмай, йыртылды, йигитнинъ пармагъы йыртыкъкъа кирип къалды.

Ёлчы, Къара Ахмад ве къапу артындан бакъып отургъан Гульнар кулип йибердилер...

— Мен акъча беририм, къомшулардан бир джорукъ союны тапып беринъ, барем.
Аякъкъа кийиледжек киби союны, — деди Ёлчы, Къара Ахмадкъа.

— Шакъаджы адам экенсинъ, аягъындан сонъки папичини ким чыкъарып берир?
Мында ялынъыз тиленджи киби факъырлыр яшайлар.
Къызны къанатларынъ астына ал да, уч да кет, шаин!
Бу ерде чокъ эгленме, — деди де, Къара Ахмад кенаргъа чекильди.

Гульнар папичлерни, насыл олса да, аякъларына сокъты, эски, йыртыкъ фереджеге бурюнди ве Ёлчынен берабер адымламагъа башлады.

Олар, адамлар олгъан сокъакъа чыкъкъанда, мусульманлар бир ярамай тюшюнмесинлер деп, Ёлчы къыздан беш-он адым огге кетти.
Гульнар онынъ артындан зар-зоруна юрип етиштире эди.
Онынъ артындан къуш олып учмагъа да азыр эди амма, корип кечирген эзиетлеринден сонъ, такъатсызлангъан эди.
Чабик юрмеге папичлери де кедер эте эдилер: дерсинъ, эр адымда балчыкъкъа сапланып къала, аягъындан чыкъып кете эдилер.
Къыз эгиле, бир даа кие, лякин бир-эки дакъкъадан кене де, айны шу алны текрарламакъ керек ола эди.

Ёлнынъ ярысында, Ёлчы, адамлар сийрекче корюнген ерни сайлады ве токъталды

— Сизни къайда алып кетейим? — деп яваштан сорады Ёлчы.
— Эвгеми?
Догърудан айтынъ, Гульнар, утанманъыз.

Гульнар диваргъа таянды, бети фередженен ортюлю олса да, йигит онынъ буюк эеджанлы юзюни сезе эди.

— Утанманъыз, айтынъыз.
Эр шей сизнинъ ираденъизде, — деп текрарлады Елчы.

— Мен эвге къайтмагъа истемейим, — деп кесен-кес сёйледи Гульнар.
— Башкъа бир ерге барайыкъ, анда эр шей хусусында лакъырды этермиз.

Ёлчы, мына мында, ёл ортасында биле, бойле темиз къальпли, джесюр ве дюльбер къызнынъ аякъларына эгильмеге азыр эди.
Онъа бу да аз корюнди.

Ёлчы озюнинъ бахтына айтылып битильмез дереджеде къуванып кете берди.
Кеткенде, Гульнарны къайда ве насыл ерлештирмесини, бутюн вакъыт тюшюнип адымлады.
Энъ келишикли ер, Къаратайнынъ, я да, Шакир-атанынъ эвлери эди.
Лякин экиси де Мирзакаримбайдан чокъ узакъ яшамай эдилер.
Къоркъунчлы.
Дуя билелер.
Шимди, бир кереден, койге кетмек де мумкюн дегиль: Гульнар, болдурды, урбасы да ёкъ.
Ёлчы Шакъасымгъа, онынъ чалышкъан ерине кетмеге къарар берди.
Бу, Мирзакаримбайнынъ эвинден бир къач маалле узакъта.
Бундан башкъа келишкен ерни тапмакъ да къыйын.

Мукъайтлыкъны сакълап, Ёлчы айланма ёлдан, адамлар корюнмеген, чет сокъакълардан адымлады.
Бу ерге олар, акъшам, кунь къонгъанда келип еттилер.

Ягъ заводынынъ биринджи азбарында, пичен къоймакъ ичюн аран ве айван сарайындан башкъа азбарнынъ сонъунда, эки диварнынъ арасында, кичкене бир ахырчыкъкъа ошагъан эвчик бар эди.
Мына, Шакъасым мында яшай эди.

Ёлчы Шакъасымны айван ахырында тапты.
О, атларгъа акъшамлыкъ аш азырлай эди.
Йигит, онынънен селямлашкъан сонъ, яваштан, озюнинъ мерамыны айтты.
Бутюн кунь ишлеп болдургъан Шакъасым, Ёлчынынъ айткъан шейлерининъ эписини анъламады:

— Къыз энди мындамы? — деп, айретте къалып сорады.
— Я, даа не отурамыз?
Ал да - кир оны меним кумесиме.
Ичерден зынджырны къоюнъ да, кимсеге корюнмейип, отурынъыз.

Шакъасымнынъ одачыгъы пек тарашлыкъ, лякин сыджакъ эди.
Гульнар тёшелип яткъан эски яйма устюне чёкти.
Тышта даа пек къаранлыкъланмагъан эди.
Лякин одачыкъта бир пенджеречик биле олмагъанындан, къапу япылгъанынен, онынъ ичини къаранлыкъ басты.
Ёлчы серник чертти, къартон чырагъыны тапты, оны якъты, пиаланы чевирип, чыракъны онынъ тюбюне япыштырды ве сандал устюне къойды.

Шакъасым, ичериге кирмей, къапунынъ аралыгъындан бир чайник чай ве эки пиала узатты.

Гульнарнынъ ве Ёлчынынъ юреклери къуванчнен толуп-ташты.
Бу къуванч оларнынъ козьлеринде, кулюмсиревлеринде йылтырай эди.
Яшлар, дюнья устюнде эр шейни унутып, бири-бирилерине бакъып, тоймай эдилер.
Джарты эвчик ичинде липильдеген чыракънынъ ярыгъы, оларгъа баарь кунеши киби келе эди.

Гульнар эеджаннен, кечкен куньлер ичинде олгъан бутюн шейлерни икяе этмеге башлады.
Мирзакаримбайнынъ джаризлиги ве джанаварлыгъыны, джаиль ве чокъ шейлерни анъламагъан бабасы акъкъында, гедже-куньдюз Ёлчынынъ кельмесини беклеп агълагъанларыны айтты.
Ёлчы исе, озюнинъ тюневинден берли кечирген азапларыны ве оны насыл къыдырып тапкъаныны сёйледи.

Тыштан кене де къапучыкъны къакътылар.
Ёлчы секирип турды, къапуны аралыкъ этти.

Шакъасым кене бир чайник чай, эки пите ве бир савутнен къара юзюм къурусы узатты:

— Бойле куньде пиляв пиширмек лязим эди амма... озюнъ билесинъ, къардашым, фукъарелик.
Аз олса да, чокъ корюнъ, — деди Шакъасым.

Ёлчы достуна тешеккюрини бильдирди.
% Яшлар берильген зияфетни мадденен ашадылар — олар экиси де, сонъ куньлерде, агъызларына ич бир шей алмагъан эдилер.
Ёлчы Шакъасымны ашханеге йиберип, ашамагъа бир шейлер даа кетиртеджек олса да, Гульнар буны арткъач деп сайды...
Къыз, буюк бир севгинен йигитке чай тёкип берди, бахтлы козьлеринен одачыкънынъ ичини козьден кечирди.

— Бу эвчикни достунъыздан исте де алынъыз, бу бизге етер, биз мында бейлер-бейи киби яшар эдик — деп кулюмсиреди Гульнар.

Ёлчы кульди, лякин бир шей айтып етиштиралмады, къызнынъ манълайында кулюмсирев кольгесини сечти.
Гульнар девам этип:

— Ёкъ, — деди юрек тюшкюнлигинен, — сизинъ аркъадашынъыз бу одачыкъны бизге бермеге аджымаз... лякин башкъалары...
Олар бизим севгимизни де ёкъ этмеге азырлар.

Ёлчы да бойле тюшюне эди.
Ташкентнинъ бир тар, къаранлыкъ узакъ кошесинде биле оларгъа раат яшамакъны бермейджеклерини биле ве Гульнар разылыкъ берсе, чабик-чабик, бу ерден узакъкъа кетмеге керек олгъаныны анълай эди.

Гульнар йигитнинъ козюне джесюране бакъып:

— Сиз насыл ер сайласанъыз, о манъа дюньяда энъ яхшы ер сайылыр.
Манъа бу кумесчик биле ете...
Мен энди эвге къайтмам.
Барсын Мирзакаримбай ачувындан бурнуны тишлесин, — деди.

Яшлар шадлыкънен кулюштилер.

— Мен озюмизнинъ коюмиз акъкъында тюшюнем, — деди Ёлчы.
— Керчек, энди меним анда эвим ёкъ.
Къомшумыз анамнынъ дженазесине-дуаларына чокъ масрафланды.
Онынънен эсаплашмакъ керек эди.
Эвни ве азбарны сатмакъ керек олды.
Уджуз, олгъаны-оладжагъы, юз йигирми кумюшке сатмакъ керек олды.
Не япаджакъсынъ.
Борджларнен эсаплаштым, къыз къардашыма бир-эки урбачыкълар алдым, отуз кумюш къадар да пара къалды.
Бизге биринджи вакъыткъа етер.
Меним коюм — меним ватаным, мен анда догъдым, анда осьтим, эвсиз-баркъсыз къалмамыз.
Сонъ, эр шей сырасында олса, эвимиз-азбарымыз да олур.
Эр шей сизинъ дегенинъизге багълы, Гульнар...

Къызнынъ хаялында оларнынъ келеджектеки агъыр ве фукъаре, лякин, сакин ве бахтлы яшайышлары джанланды.
Къыз, Ёлчынынъ фикрине разы олды.

— Биз бутюн омрюмиз бою койде къалырмыз, — деди Гульнар.
Экимиз де чалышырмыз.
Мен тахие тикмеге де билем.
Эркеклер, къадынлар ве балалар урбасы тикмеге де билем.
Бизим маалледе мени уста, деп чагъыра эдилер.
Гульнар буны яры шакъа, яры керчек киби, айтып йиберди, лякин гъурурнен.
— Эм, къыз къардашынъыз бизнен олур.
Ах, мен оны корьмеге не къадар истейим!

Ёлчы онынъ айткъанларыны динълеркен, келеджек яшайышы, арзулары, умют ве хаяллары булутсыз ачыкъ-айдын корюнди.
О, къызгъа якъынлашты, онынъ къап-къара сачларыны сыйпады.
Къыз, башыны онынъ кокрегине къойды ве эшитилир-эшитильмез, яваш давушнен сёйледи:

— Бичаре анам бир озю къалды.
Сагъммы, ёкъса, ёкъ, оны биле бильмей.
О, бойле яныкъкъа даянамаз.
Бир кере корьсем де, сонъгъулыкъкъа... бир де къучакъласам...

— Гульсум аптени, эльбетте, бир корьмек керек эди.
Бильмейим...
Ялынъыз...
— Ёлчы айтып битермей, тынды.

— Ёкъ, бармам, — деди Гульнар, кесен-кес.
— Бабам дуя билир.
Энъ яхшысы, бойле япмакъ керек: халкъ юкълагъан сонъ, сиз Къаратай атагъа барынъ, фередженен папичлерни алып кетинъ, сабасына о алып кетип берир.
Башкъа фередже ве папич кетирирсиз.
Биз ярын саба, эрте кетермизми?
Акъшам исе, Къаратай ата, бир маначыкънен, бизим эвимизге къадыныны йиберир, гизлиден, бабама дуйдурмай, анама сизнен кеткенимни айтыр.
О вакъыт аннем пек раатсызланмаз, догърумы?

Ёлчы севгилисининъ акъылына, джесюрлигине ве федякарлыгъына къуванып тоямай эди.
О, Гульнарнынъ айткъанынен бир тамам разы олды.
Озюнинъ тешеккюрини насыл бильдиреджегини бильмей, къызны озюне якъын чекти, онынъ башыны кокрегине басты, козюнден-козюни алмай ынджынды:

— Янъы еримизде аладжагъымны алырым.
Къардашымы де койге алып кетерим.
Эгер Гульсум апте де кельмеге истесе, оны да алып кетерим.

Ёргъунлыкътан Гульнарнынъ козьлери юмулып-юмулып кеттилер.
Ёлчы онынъ башыны ястыкъкъа мукъайтлыкнен къойды, устюне ёргъанчыкъны ташлады.
Онынъ янында, онъа бакъып, чокъ отурды.
Сонъ, къартоп чырагъыны уфакъ рафчыкъкъа къойды ве къапуны гъыйчылдатмай яваштан ачып, азбаргъа чыкъты.

Вакъыт энди яры геджеге якъын эди, лякин ягъ заводында бир чырачыкъ корюльмекте эди.
Ёлчы босагъа янында, бир агъачкъа таянды.
Онынъ бурнына ат кубресенинъ къокъусу урды.
Авлакъта, диварнынъ терен оюгъунда, шишеси тютюнден къарарып къалгъан чыракъ янмакъта эди.
Онынъ тыныкъ ярыгъында эки атнынъ армандаки киби айланып-айланып отургъанларыны эследи.
Атлар юваш эдилер, аякъларынынъ арасында челик ойнасанъ биле, къуйрукъларыны салламайджакъ киби эдилер.
Ёлчыгъа бу яры къаранлыкъта, атларнынъ козьлери ачувнен янгъан киби келе.
Атларнен берабер, къамчысыны алышкъанлыкънен ойнатып, Шакъасым да айлана эди.
Бу иште атларнен инсаннынъ арасында ич бир фаркъ ёкъ эди.
Атлар ве киши бир сой, делиртеджек ишнен мешгъуль эдилер.
Гедже ве кундюз, токътамай-турмай, яры къаранлыкъ бир ерде айланып-алып отуралар.
Лякин кишининъ вазиети даа агъыр эди.
Онынъ энъсесинде месулиетлик юклю.
Онынъ вазифеси, бу ишнинъ саибине даа чокъча ягъ сыкъып чыкъармакъ керек эди.
Бунданда гъайры, атларны да бакъмакъ керек.

Шакъасым атларны токътатты.
Ёлчыны чагъырды:

— Къана, айт, бу не демек ола?
Ничюн шай озь-озюнъде дегильсинъ?

Ягъ заводында кимсе олмагъаныны анълагъан Ёлчы, Шакъасымгъа эр шейни олгъаны киби икяе этти ве озюнинъ тюшюнджесини бильдирди.
Шакъасым, масал динълеген бала киби динълеп, агъызыны ачып къалды.
Онынъ иши акълына тюшип, атларны тюртти ве энди, ягъ ашлавынынъ гъыйчылдысы ве ат аякъларынынъ сеси арасындан:

— Аферин, мурадынга ирдинъ.
Эгер йылдызларынъыз бири-бири янында, ян-янаша янсалар, ич бир кимсе сизни бири-биринъизден айырып оламаз! — деп къычырды.

Атларнен берабер, токътамай-турмай айланып-алып Шакъасым, эр вакъыттаки киби, озь яшайышыны лянетлеп, башлады.
Эписи иш саиблери бири-бирлерине ошагъанларыны, оларнынъ ич биринде видждан олмагъаныны, кубре сарыгъынен нефес алгъаныны, чокъ вакъытлары жмихнен кечингенини, огълуны барып бакъмагъа вакъыты биле къалмагъаныны айтып шикяетленди.
Шакъасымнынъ шикяетлери Ёлчынынъ къуванчыны бираз кусьтирди.
Лякин, яхшы сёзлернен достунынъ юрегини алмады, аксине, шойле деди:

— Мында шынъшыкълагъанынъыздан не файда!
Башкъалары сизни саймасалар, озь къыйметинъизни озюнъиз билинъ.
Озюнъизни къорчаламагъа тырышмакъ керек.

Шакъасым бильмем достунынъ айткъаныны эшитмеди, бильмем, эшитсе де, джевапланмады, атларнынъ артындан арман бою айлана берди...

Ёлчы ягъ заводындан чыкъты, азбарнынъ ортасында токъталды, кокке бакъты.
Къаранлыкътан йылдызлар онъа шайлы-шайлы, козь къыпа эдилер.
Йигит, Къаратайгъа кетмеге даа эрте олгъаныны анълады.
О, эвчикке къайтты, ёргъаннынъ бир уджуны яваштан ачты, къызнынъ юзюне бакъты.
Гульнар къатты юкъуда эди.
Сыкъ-сыкъ нефес ала, кимерде бир, абдырагъан киби, сескене, лякин, Ёлчы бунъа эмиет бермеди.
Мукъайтлыкънен онынъ ёргъаныны тюзетти, онынъ аякъ уджуна чёкти, диваргъа таянды.

Ёлчынынъ башында Гульнар ичюн сыджакъ урба кереклиги, шеэрден чабик ве мукъайт чыкъмакъ фикири долана эди.
О, къызгъа бакъкъанда, юреги гъурур ве бахтнен тола эди.
Бир къач вакъыттан сонъ, оны юкъу басып башлады.
Козьлерини уфкъалай-уфкъалай, юкъусуны къачырмагъа тырышса да, сонъ, козьлерининъ юмулгъаныны озю де дуймай, башы кокюсине саркъты...

Юкъу арасында Ёлчыгъа чешит шейлер, я да сандыракълав, я да ынъранув киби сеслер эшитильди.
О, абдырап козьлерини ачты, ве: «...мен, гъалиба, чокъ юкъладым!» — деп къоркъа тюштю.

Чыракъ янып биткен ве сёнген.
Къаранлыкъта рафчыкътан, башкъа чыракъ парчасыны тапып якъты ве янгъан чыракъны къолуна алып, Гульнарнынъ устюне эгильди.
Къыз, чапалангъан, ёргъаны кокрегине обалангъан, юзю ачыкъ, къырмызы тюснен яна эди.
Хырылты ве насылдыр сеснен нефес ала, бурун тешиклери къалтырай эди.
Ёлчынынъ тенинде къырмыскъалар юрген киби олды.
Къызнынъ манълайына тийди, о атеш киби эди.

Гульнар хасталангъан-атешленген козьлерини ачты.
Утанып, ёргъаныны чекти ве кокюсюни япты.

Ёлчынынъ «Сиз хастасызмы», — демеге тили бармады.

О, самимийликнен:

— Сизге не олды, джаным? — деп сорады.

— Ах... бутюн вуджудым яна, — деди, нефеси-нефесине етишмей, къурып къалгъан дудакъларыны зар-зоруна ойнатып.

— Азгъана сувукълансанъыз керек.
Къасевет этменъ, кечер.

— Пек сувукълансам керек, — деди Гульнар, талгьын сеснен.
— Мен тап саба дуйдым...
Анда...
Не шу...
Ким шу...
Анавунынъ аранчыгъында...
Анда пек сувукъ эди.
Устюмде ялынъыз къафтанчыкъ.
Биз энди насыл кетермиз?
Сиз энди эр шейни азырладынъызмы?
Бильмейим мен бу алымда барып-етип олурыммы?..

— Не, пек агъырасызмы?

— Бутюн беденим сызлап агъыра, къыбырдап оламайым...
Ах, джариз такъдир...
Энди не япайыкъ?

Гульнар ёргъан тюбюнден къолуны чыкъарды ве Ёлчыгъа узатты.
Йигит онынъ къолуны яваштан сыкъты, алевленип янгъан пармакъларыны опьти.

— Сизге, башта хасталыкъны кечирмек керек, Гульнар.
Шимди бир шей акъкъында тюшюнмей ятынъыз ве сагълыгъынъызны ерине кетирмек ичюн тырышынъыз.
Керек олса, мен сизни дюньянынъ биткен ерине къадар котерип-алып кетерим...
Лякин шимди..
Озюнъиз анълайсынъыз.
Чёльде сувукъ.
Ель.
Даа бетерге чевирирмиз...

— Барем азчыкъ озь-озюме кельсем.
Ичте де такъатым ёкъ.
Мен сизни пек къыйнадым.
Я олар бизим мында олгъанымызны бильмезлерми?

Гульнарнынъ козьлери яшнен толды.
Озюнинъ алсызлыгъыны, башларына тюшкен бу янъы белядан коре эди.
Атешнен янгъан янакълары устюнден, бири-бири артындан, эльмаз тамчылары тыгъыра эдилер.

Ёлчы чыракъны кене де рафчыкъ устюне ерлештирди.
Къызнынъ башы уджунда отурып, онынъ козьяшларыны силип, аз да олса, юрегини алмагъа тырышты:

— Агъламанъыз... керекмей.
Озюнъизге кельмеге тырышынъ...

— Токътап оламайым, озьлери тёкюлелер...
Ёлчы ака, олар бизни не ичюн чекиштирелер?
Бойле джанаварлыкъ, залымлыкъ, джебр неге керек?
Байларны ер не ичюн ютмай экен?

Йигит юмрукъларыны сыкъып:

— Ютар!
Ютмаса, — озюмиз юттурырмыз! — деди.

Гульнар терен сайгъы ве инанув толу олгъан козьлелеринен йигитке бакъты, атеш киби янгъан къолларынен онынъ янагъыны сыйпады.

Къапынынъ тыш тарафындан зынджыр парчасы жангъырдады.
Шакъасымнынъ тыныкъ сеси эшитильди.
Ёлчы турып къапугъа тараф адымлады.

— Чалттан танъ атаджакъ.
Шимди, кетмекчюн, тамам вакъыт, — деди Шакъасым, сувукътан тишлерини бири-бирине урып.
— Мен аранда пичен ичинде яттым.
Шимди сизни озгъарайым деп турдым...

Ёлчы буюк яныкънен, достуна къызнынъ хасталангъаныны бильдирди.
Шакъасым сувукътан бурюшип-къалтырап, текаран турды.

— Эбет, о къадар замет, къоркъу корип кечирди — хасталанмакъ бир шей дегиль.
Къызлар пек назик олалар...
Яхшы олмады...
Сыджагъы бар, дейсинъми?

— Атеш ичинде яна.
Аякъ устюне турмагъа чареси ёкъ.
— Ёлчы кокке бакъты.
— Мына-мына ярыкълашаджакъ...
Мем раатсызланам, Шакъасым ака, Ярматнен бай бизим изимизге басмазлармы?

— Я не япаджакъсынъ, насыл кетеджексинъ?
Шимдилик къал.
Кундюз къыбырданмайып отурынъыз.
Бу ерде озюм козь-къулакъ олурым.
Къапуны учь кере къакъсам, сонъ ачарсынъ.
Саба эрте илядж тапмагъа тырышырым.
 Кир, кир онынъ янына.

Ёлчы Шакъасымгъа Къаратайнынъ эвини, я да тюкяныны насыл тапмакъ, ве онынънен корюшмек, бираз акъыл танышмакъ керек олгъаныны айтты.

— Яхшы, — деп Шакъасым ат аранына таба кетти.

Ёлчы Гульнарнынъ янына къайтты.

Бу вакъытта азбарда Шакъасымнынъ саиби — Парпиходжа «кхы», «кхы» оксюрип пейда олды.
Сонъ, адетиндже япкъъаны киби, «Ё алла.» — деп азбар ичинде юрмеге башлады.

Парпиходжа танъ аткъанда турмагъа ве, намаз къылгъан сонъ, азбар ичинде доланмагъа, озь барлыгъыны козьден кечирмеге, атларгъа аш алып кеткенде, анда-мында тюшкен пичен обачыкъларыны топламагъа севе эди.
Шимди о, ат ахырына якъынлашкъанда, Шакъасым онъа:

— Сиз, бугунь, ничюндир, башкъа куньлерденде эрте тургъансыз? — деп сёз атты.

Парпиходжа джевап ерине:

— Ё — алла!— деди де, атларнынъ аякълары тюбюне тюшкен пиченлерни топламагъа башлады.

— Эр кунъ саба, сиз, бинъ кере, къайта-къайта озюнъизнинъ «Ё алла»-нъызны айтасыз.
Лякин алланынъ сизге бир кере «не» деп джевап бергенини эшиттинъизми?— деп шакъа этти.

— Эгер де сен аллахны чин юректен хатырласанъ, — деди джиддийликнен Парпиходжа — аллах санъа бир вакъыт «не!» деп джевап бермез.
О, мытлакъа «динълейим» дер.
Сен, буны къулагъынънен бир кере эшитмезсинъ, ялынъыз акъылынъ-фикиринънен дуярсынъ.
Онынъчюн де, аллах, эрте-кеч, бу дюньядамы, о бир дюньядамы озюнинъ япаджакъ хайырыны япар.

Шакъасым кульди:

— Манъа о «динълейим!» деп ичте де айтмакъ истемей.
Эгер сиз бильмек истесенъиз, мен онынъ бир япкъа хайырыны даа корьмедим.

— Инсаниетсиз олма.
Онынъчюн де ягъны аз чыкъарсынъ! — деп ачувланды Парпиходжа.
— Аллахнынъ адыны сыкъча анъа бер, о бир дюньяда, о сени мераметинен алгъышлар...

— Ярысы олса да, бу дюньяда япса, яхшы олур эди

— Диннинъ дегенини куть, тентек!
% Санъа бу ялан дюньянынъ быланчыкъ суву не керек.
Дженнетнинъ тер-темиз буллюр суву акъкъында, тюшюн, акъмакъ!

— Ярынки ягълы, семиз къуйрукътан, бугуньки къурсакъ эйи, дегенлер, байым.

— Етер — деп къычырды Парпиходжа.
Сонъ, къарт олмасада, къартлар киби, эки къолуны арткъа, бели устюне хачлап, белини азгъана къыбырдатып, эвге кирип кетти.
