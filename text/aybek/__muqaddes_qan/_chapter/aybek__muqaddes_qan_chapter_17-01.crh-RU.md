## XVII

### 1

Сыджакъ, лякин сакин, гузель кунь эди.
Багъчада гуллер, чечеклер кунеш нурларындан, чешит-чешит тюсте ялтырайлар.
Азбаргъа, гольнинъ чевре-этрафларына сув септирип, Салимбайвачча, къарагъач терегининъ талдасында, тахта кровать устюнде ясланып ята эди.
Онынъ тюбюнде дёртке букленген йымшакъ, йипек ёргъан, башы исе, бабалан бем-беяз пуф ястыкъкъа комюлип кеткен.
Джума куню.
Мирзакаримбай ве Хакимбайвачча таныш-билишлерге, сой-сопларына мусафирликке кеткенлер.

Салимнинъ танышлары, бир белли яш алыш-веришчининъ эвинде топланаджакъ эдилер.
Отурушта чокь аджайип адамлар оладжагъы, гур-шаматалы кечеджегинден, Салим тап сабадан атнынъ энъ яхшысыны эгерлеп-азырламаларыны эмир эткен эди.
Лякин о атнынъ устюне агъасы минип кетти.
Мирзакаримбай исе, фаэтонда.
Эвде, корюниши бираз осалджа, лякин чалыкъ, атчыкъ къалгъан эди.
Бундан себеп, Салимбайвачча не япаджагъыны бильмей эди.
Де атны эгерлете, де эгерини алдыра эди.
Белли алыш-веришчи огъуллары арасында бойле атчыкъ устюнде пейда олмакъны шанына сыгъдырмай эди.

Ичердеки азбарнынъ къапусындан Шарафат бакъып алды.
Акъайынынъ аля даа эвде олгъанына шашып, онынъ янына кельди:

— Я сиз, кетеджек олып, эр кестен эвель азырлангъан эдинъиз де?
Энди, сыджакъ да чыкъты,— деди.

— Чай кетир!— деди о, къадынынынъ лафыны болип, башыны ястыкътан котермей.

Шарафат бир чайник чай кетирди, пиалагъа тёкип, акъайынынъ огюне къойды, сонъ, акъайынынъ яткъан кроватынынъ уджуна отурды.
Акъайы оны янындан къувмагъанына къуванып, индже йипек явлугъунен бетини еллей-еллей, бош-богъазланмагъа башлады.
Эвде пек чокъ иш олгъаныны, Гульнар озюни пек юксек тутып, чокъусу вакъыт хаста олгъанына шикяетленип, бир шей япмай юрьгенини айтып башлады.

— Я онъа не олды?
О, азды,— бизим яш анамыз,— деди мыскъылнен кулип, Салимбайвачча.

— Эписи эркелик, джаризлик!..
Бабам огюнде назлана.
Даа тюневин къул эди, лякин бугунь, бутюн аилемизнинъ анасы олды!
Бизге де:
— «истесенъиз — чыданъыз, истемесенъиз — ёл ачыкъ!» дей.
Буны о къычырып айтмай эбет, ичинден, юрегинде.
— Шарафат азгъана токъталды, сонъ, бир нефес даа алып, текаран сесини явашлатып, девам этти:— Догъру, базы къадынлар юклю олгъанда, агъыралар, башлары айлана, юреклери булана.
Лякин бу хасталыкъмы?
Гульнар юклю олып етиштирмеди, наз устюнде назланып башлады...

— Сен не айтасынъ?— деди абдыракълап, башыны котерип, Салимбайвачча.

Шарафат ырджайды, дерсинъ, саз чалгъан киби, пармагъынен къурсагъыны чертти.

Салим къадынына бакъып къалды.

— Догърумы?

— Я манъа ялан яйтмакъ не керек?
— Мен оны сезгеним чокътан.
Энди о, озю гизлемей.
Я къурсагъынъ тюр-тюп чыкъкъан сонъ, насыл гизлерсинъ!

Салимнинъ чырайы ап-акъ кесильди, пиаланы ачувнен кенаргъа итеди, ястыкъкъа янтайды.

Шарафат турды ве:

— Ашыкъманъ,— деп мыскъылнен джылмайды.
— Бу даа биринджи къарылгъач.
Чалттан о йылан бизни огълан ве къыз къардашчыкъларнен сарып алыр...

Лафнынъ акъайына ярагъаныны дуйгъан Шарафат, къалын аякъларыны ерге домбал-домбал басып, ичериге кирип кетти.

Дерсинъ, Салимбайваччаны йылан тишледи, о, бургъаланды, сыкълетленди.
Бабасынынъ эвленгенининъ биринджи кунюнден берли оны раатсызлагъан фикирлер, бугунь энди, акъикъий олып чыкътылар.

О, гольнинъ мавы, ачыкъ тюслю кузгюсине козьлерини сюзип, бакъып, тюшюнджеге далды:
«Гульнар ким?
Мен онынъ ичюн бабамнен дарылыштым.
Хырсызлагъанда, къоркъу азабында къаврулдым.
Сонъ, устюни къапатмакъ ичюн, бинъ тюрлю бахшышлар бердим.
Тек бир энъиштеме беш бинъ кумюш бердим!
Элли башкъа да эки бинъ...
Бу борюлер мени илериде де бош къалдырмазлар.
Даа, кеченлерде, эништем, кене де, баягъы бир пара кереккенини айтып ташлады.
Мен, индемей, буларнынъ эписине къатланмакъ кереким!
Буларнынъ эписине Гульнар себепчи олды.
О, эрте-кеч, меним омрюмни ашар.
Мирзакаримбайнынъ аилесининъ башы олгъаны ичюн, бурнуны котере.
Кимсенен лакъырды этмей.
Догъургъан сонъ, байлыкъны къолуна чекип алмагъа башлар.
Бу къадын дегиль де,— шейтан!
Онынъ айнеджилиги ве джаризлигининъ биринджи тамчыларыны биз энди сынадыкъ.
Къалгъаныны да, биринджи баласы догъгъан сонъ, сынамакъ керек оладжакъ!
Яш, дюльбер къадын къартнынъ башыны ойле айландырыр, бизлер, мышыкътан къачкъан сычанлар киби, кирмеге-сакъланмагъа юва тапалмай, чапкъалайджакъмыз».

Агъыр гъыйчылдынен, балабан араба къапылар ачылдылар.
Янъы, пружиналы тачанкагъа екильген атнынъ чылбырындан тутып, Фазлиддин кирди.
Тачанкадан къадифе фереджесининъ бол этеклерини котерип, Нуриниса тюшти.

Салимбайвачча мусафирлерге таба ашыкъты.
Къардашынынъ алы-эвалы, сагълыгъыны сорап, энъиштесининъ къолуны тутып сыкъты.
Нуриниса, кунештен янгъан-къызаргъан юзюнинъ терини индже, ипек явлукънен сюртти, фереджесинден тозны къакъты.
Сонъ, чапып чыкъкъан балаларны къучакълап-опип, ичериге кирип, джойылып кетти.
Фазлиддин атыны туварды, терекке багълады, сонъ, шали халатыны чыкъарып тозуны къакъты ве Салимнинъ артындан кечип, тахта тапчан устюне ерлешти.

Олар лакъырды этип башладылар.
Фазлиддин Нуринисаны мында, бир къач куньге къалдыраджагъыны, озю исе, агъасынен берабер аладжакъ багъчаларыны бакъмагъа кеткенини, мында ёл арасы кирип, Нуринисаны къалдыргъаныны айтты.

Салимбайвачча айретте къалды:

— Махсуллар пишип башлагъанда, ерлер сачылып биткен сонъ, багъ саткъан ахмакъ ким экен?— деп сорады.

— Заруриет — ёкъсузлыкъ,— деди Фазлиддин — бизим маалледе бир фукъаре, бизге учь юз кумюш къадар борджлу къалгъан эди.
Бир къач йыллар борджуны одемеди.
Биз де пек зорламагъан эдик.
Бу йыл, баарьде, ольди.
Эв саибининъ ерине бир бала къалды, даа пек яш, къалгъанлары исе, даа яшлар.
Тюневип Абдулла агъам оны къайдадыр корьген, яхшы этип къоркъузгъан.
Яхшы сайып бакъкъан сонъ, одельмеген бордж секиз юз кумюшке чыкъкъан.

— Джаиль халкъ!—деди Салим,— бир кумюш ерине, учь кумюш бергенге къадар беклеп отура.
Акъча, бутюн вакъыт, яваштан, сессиз, бала къычырувына ошамай, догъурып-алып отура.
Гъамсыз адамлар!

— Бизим халкъымыз, керчектенде, гъамсыз,— деди Фазлиддин де, юзюм салкъымынынъ ярысыны агъызына тыкъаракъ,— чокъусы бордж ичинде шашмалайлар.
Озюни богъурдагъына къадар баткъаныны дуймай, тахиесини манълайына басып, юре берер.
Бойнуна аркъанны атып чексенъ, буруны ерни сабан сюре.
Аягъына илишкен индже йип парчасы, аркъангъа, индже тель парчасы исе, зынджыргъа чевриле.
Демек, биль, онынъ сонъки куню кельди.
Анавы бала шашмалады.
Секиз юз кумюш бордж, сизнен бизге пара дегиль.
Лякин, джебинде бир тотлу капиги олмагъан адамны о, джеэннемде бир сач къалынлыгъында копюрден кечеджек динсизнинъ къоркъусындан да зияде, къоркъулар ичинде къалдыра.

«Бар да бакъынъыз», дей о бала,— «эгер келишсе, борджум ерине, багъчаны алынъыз».
Бизге о бир парча ернинъ кереклиги де ёкъ.
Агъам да борджны истемеге ашыкъмады.
Оларнынъ шеэрде де, яхшы ерде, эвлери ве багъчалары бар.
Бир олмайджакъ шей кедер эте: о йигитни чалттан мудафаа ишлерине ала билелер.
Ондан не вакъыт къайтаджакъ?
Я, аслы, къайтармы-къайтмазмы, ким биле.
Онынъ ичюн де, бираз ашыкътыкъ.

— Эгер багъча яхшы олса, эльбетте, алмакъ керек,— деди Салимбайвачча.
— Эбет, акъ падишанынъ эмри пек чокъ иш чыкъарды.

— Халкъ арасында къалабалыкъ, мудафаа ишлерине чалыштырмагъа ёлланаджакъ экенлерини айталар.
Койлюлер ве зенааткярлар арасында тынчлыкъ ёкъ.
Бунынъ себеби белли, эбет, оларнынъ огъуллары кетеджеклер...
Эмирде, мудафаа ишлери акъкъында айтыла, лякин бу, Салим ака, козь боявгъа ошай.
Йигитлерни алып-кетип, къуршун тюбюне айдарлар.
Мына, корерсинъиз.

— Бильмейим, кестирип айтамайым, не олур,— деди текаран тюшюнип, Салимбайвачча.
— Лякин эмирге бойсунмакъ керек.
Бизим адамларгъа окоплар къаздырырлармы, ёкъса, эллерине тюфек берип, дженкке айдарлармы — бу, акъ падишанынъ акимлигинде.
Туркистаннынъ мусульманлары не къадар йыллардан берли онынъ къолу астында мешакъатсыз яшайлар, шимди борджумыздан четке чекильмек инсаниетсизлик олып чыкъар.
Эгер де, мусульманлар бойле агъыр вакъытта онъа ярдым этселер, ярдым къолуны узатсалар,— сонъундан бизге пек яхшы олып чыкъар.
Душман енъильген сонъ, байлар девлет огюнде ачыкъ юз ве темиз юрекнен корюнирлер.
Билем, акъ падиша, о вакъыт бизим укъукъумызны да арттырыр.
Бу, бизим биринджи вазифемиз.

— Сиз эмирнинъ аякъкъа кечирмек тарафдары экенсиз даа, Салим ака—деди, бираз ышанчсызлыкънен Фазлиддин.
— Лякин, менимджесине, бир парча эгленип бакъмакъ керек.
Башта, яхшы тюшюнип-ташынмакъ керек...

— Меселе белли,— деди Салимбайвачча.
Биз бунъа догъру бакъмасакъ, хыянетлик эткенден олурмыз.
Бу, тек меним фикрим дегиль.
Учь кунь эвелиси, мында, бу ерде, атышма олды.
— Хакимнинъ сайгъылы достлары: улемалар ве даа башкъалары.
Яры геджеге къадар лакъырды эттилер.
Эр бир тарафтан бакътылар.
Энъ сонъунда, эписи, мына меним шимди айткъан фикриме кельдилер.
Энди ялынъыз бир шей, достча бирлешип, халкъны бу эмирни эда этмеге котермек.

— Абдулла агъам да бойле тюшюне,— деди Фазлиддин.
— Менимчюн, эписи бир, Салим ака.
Мен, кимде устке чыкъса, оларненим.
Тек, ислям динимизге тиймесинлер, алыш-вериш ишимизге къарышмасынлар.
Бизге даа башкъа не керек?
Алыш-вериш адамларны — зенгинликке, ислам исе — догъру ёлгъа алып бара...

Кунеш, узакътаки сельбилер артына сакъланды.
Уфукъ алтын алевнен алевленди-янды.
Сельбилер алев ичинде къалдылар.
Лякин ель ойнамай.
Ава, кене де, тынчыкъ эди.

Фазлиддин, аштан эвель, лаф-лаф, пек чокъ этли-ягълы пителер ашагъанындан, къашыкъ шорбадан аз ашады, лякин, беш-он пиала пек къою, кескин чай ичти.
Араретини сёндюрип, атыны екмеге кетти.
Салимбайвачча эништенен берабер барып-айланып кельмеге къарар берди.

Аралыкъ бою, тоз чыкъармамакъ ичюн, олар яваш кеттилер.
Балабан ёлгъа чыкъаяткъанда, Салимнинъ къомшусы, факъыр койлю, Абдихалик-ака расткельди.
Къарт, ёлнынъ кенарына чекильди, байваччаны токътатмакъ истеп, къолуны котерди.

— Не олды, не айтмакъ истейсиз?
— деп къычырды Салим, араба токътагъан сонъ.

Абдихалик бетиндеки тоз ве терни сюрте-сюрте, арабагъа якъын чапып кельди:

— Мен, янъчыкъ шеэрде эдим, байвачча,— деди тыкъылгъан нефес тарлыгъынен эеджанланып, къарт.
— Меним огълумны, Абдусаматны, сорамай-сокъмай, солдатлыкъкъа язгъанлар.

— Ким?—деп сорады Салим, онынъ козюне бакъмай.

— Бизим маалленинъ буюклери...
Мени шашырдылар-шашмалаттылар.
Меним козь бебеги киби, бирден-бир огълум бар!— деп, ялварувнен бакъты, о эм Салимге, эм де Фазлиддинге.
— Онсуз мен насыл яшайджагъым?
Сиз анълагъан адамларсыз, къаранен беязны яхшы айырасынъыз, ярдым этинъиз манъа, огретинъиз, мен не япайым?
Салимджан, сиз меним кунешимсинъиз; меним бутюн ышанчым сизде...

— Баба,— деди сувукълыкънен Салим,— бу шей тек сизнинъ башынъызда дегилъ, тек Абдусамат дегиль.
Бир къач айлар чалышыр, къайтыр келир.
Узакъ ерлерни корер.
Сиз онынъ сагъ-селямет къайтып кельмеси ичюн, дуа окъунъ ве бекленъ.
Мен насыл ярдым эте билирим?
Биз эпимиз акъ падишанынъ къолу астындамыз.
Онынъчюнде, онынъ эмрини сёзсюз эда этмек керек.

— Бу шей эр кеснинъ башында дейсизми?— деп кулюмсиреди къарт.

— Яа!
Бизим маалледе учер, дёртер огъланлары олгъанлар бар.
Йигитлернинъ эписи де арсланлар кибилер, сагъламлар.
Оларны кимсе раатсызламай.
Екъ, бу иште бир къыл бар...
Инсаниетсизлик, акъсызлыкъ меним дажнымны якъты.
Озьлерини къорчалап оламагъанларгъа, козьлерини агъарталар.
Эгер де байнынъ, фукъаренинъ, ишан ве молланынъ огълу деп, айырып бакъмагъан олсалар, меним огълум Абдусаматны алмаз эдилер.
Онынъ бою да торгъай къадар...

Лакъырдыгъа Фазлиддин къошулды, къартнынъ къулагъына эгилип, яваштан сёйледи:

— Баба, сизнинъ сачларынъыз бем-беяз.
Лякин къартлар: акъсакъалнынъ бильгенини, падиша биле, бильмей дейлер.
Анъламакъ керек.
Элимиздеки беш пармакънынъ, бешиде башкъа-башкъа.
Адамлар да ойле.
Башкъасынен не олгъаны сизнинъ не ишинъиз?
Озюнъиз акъкъында тюшюнинъ.
Эр кес огъулларынынъ балакъларындан япышып тартаджакъ олса, мудафаа ишине ким кетеджек?

Абдихалик шашмалады.
О, бир шейлер даа айтмакъ истеди, лякин Салим, эништесини тюртип:

— Айданъ атны!— деп пышырдады.

Тачанка дангъыр-дунгъур тасырдап, еринден кочьти, артындан булутлар киби тоз туфаны саврулып къалды.

Олар багъчаны къыдырып тапты ве тал пытакъларындан орюльген къапучыкъ янында токътадылар.
Оларгъа таба утанчакъ бир бала, багъчанынъ саиби, адымлады.
О, кельгенлерни багъча ичине алып кирди, бир кутюк устюне отурды ве башыны ашагъы салландырып:

— Мына, багъча, коринъ!— деди.

Салим ве Фазлиддин, шеэр багъчасында кезинир киби, багъчаны яваш-яваш доланмагъа башладылар.
Кунеш къонды, лякин даа ярыкъ эди.
Багъчаны акъшам тынчлыгъы сарды.
Тереклернинъ тёпелери салланалар.

Багъчада, узундан-узун секиз юзюм ёлагъы бар.
Олар яхшы байлангъан, тиремелер — сергилер къавий ве янъылар.
Ёлакъларнынъ арасы чапалангъан.
Буюк берекет корюне.
Юзюм салкъымлары, япракътан чокъ.
Салимбайвачча эки сыраны башындан сонъуна къадар юрип чыкъты.
Фазлиддин исе, саиплик козюнен, бутюн юзюмликни корип чыкъты ве насыл сой юзюм олгъаныны биле акълында тутты.
Сонъ, тиджаретни козьден кечирдилер, морковь, мысырбогъдай, согъан.
Багъчанынъ этрафында махсул тереклери оселер: алма, армут, шефтали, алча, джида.
Салимбайвачча алтмыш учь, Фазлиддин исе, етмиш мейва тереги сайды.
Бутюн багъча эски, алчакъ, лякин къавий дувалнен сарылып алынгъан.
Багъчанынъ колемини, Салимбайвачча учь бучукъ танаб, Фазлиддин исе, учь танаб къараладылар.
Салим эништесине, яваштан:

— Он танаб фияты бар.
Мында эр шей азыр.
Багъчанынъ саиби сизге, Фазлиддин, ашны пиширип азырлагъан, сизге тек ашамасы къалгъан!» деди.

Салим ве Фазлиддин озь аралары лакъырды эткен сонъ, баланынъ янына кельдилер.
Баланынъ янында, энди, кене эки яш бала даа, оларнынъ бириси, олса-олса, он, экинджиси исе, он-эки яшларында, алча ашайлар, олар къардашлары олса керек эди.
Бала оларгъа ишарет этти, олар кеттилер.

— Багъча осал дегиль, лякин башкъаларынен тенъиштирмеге мумкюн дегиль э, Салим-ака?
— деп козь къыйыгъынен Салимге бакъты Фазлиддин,— сонъ багъчанынъ саибине айланып, девам этти:
— Не япмалы!
Сизге де бордждан къуртулмакъ ичюн бир ярдым этмек керек.
Шимдики вакъытта акъча тапмакъ, олюмнен корюшмектен де зор шей.
Эгер биз пешин пара истеген олсакъ, сиз буны берамаз эдинъиз.
Багъчаны алмакъ керек оладжакъ.
Ярын шеэрге келинъ, агъамнен лакъырды этип, ишни битиринъ.
Яхшымы?

— Сен, акъыллы баласынъ, бабанънынъ борджуны одемеге тырышасынъ,— деп макътады Салим.
— Бу сенинъ тарафынъдан яхшы иш.
Бабанънынъ гонълю де темиз, раат олур.
Аркъадашларынъ арасында башыны котерип, къораз киби юрерсинъ.
Бордж адамнынъ башыны ерге баса.

Бала кутюк устюнден яваштан турды.
Башыны котерип, къалтырагъан сеснен:

— Биз бу багъчанен яшай эдик.
Биз къар ирип башлагъанда мында келип, терен кузьге къадар къырмыскъалар киби ишлей эдик.
Чокъ эмек, къувет къойдыкъ.
— Яш, кокюс кечирди, агъыр нефес алды, башыны даа да асты.
Багъчадан марум къалсакъ, анам не япар?
О даа бильмей...

— Биз сенинъ багъчанъны тутып алмаймыз, къардашым!—деди сёгген киби Фазлиддин.
— Секиз юз кумюшни сай, иш биткен!
Багъча сизде къалыр.
Ананъда ынджынмаз ...

Яш йигит, бир къач дакъкъа бир шей айтмай, чызмасынынъ бурнунен ерни къазды.
Ниает, башыны котерди:

— Бу йылнынъ берекети бизге къалмакъ керек.
Биз оны озюмизнинъ къувет ве эмегимизнен етиштирдик.
Ер, барсын, сизнинъ олсун, лякин бизни кузьге къадар мындан тепретменъ.
Бойле шартнен — мен къайлым.
Агъанъызнынъ къоркъузувындан да къуртулуъырым...

— Мен санъа айттым да,— деди кескинликнен Фазлиддин,— ярын шеэрге келирсинъ, эписи акъкъында анълашырмыз.
Берекет, дейсинъ...
Ер бизге кечкен сонъ, берекети де бизге кечмек керек.
Мында не де осип-етишкен олса, ерден чыкъты.
Къыскъасы, агъамнен лакъырды этерсинъ.

Лакъырдыгъа Салим киришти:

— Екъ, Фазлиддин,— деди, ишнинъ асылыны бильген адам киби
— Тиджаретнен кельген берекет, оларгъа къалмакъ керек.
Мысырбогъдай, морковь, даа не бар анда, шу...
Эбет, эбет, эписи онъа къалмакъ керек.
Лякин махсулгъа къалгъанда, олар эписи сизге къалмакъ керек, Фазлиддин.
Истесенъиз, махсулнынъ ярысыны да оларгъа берирсиз...

— Биз даа азбарны корьмедик,— деди Фазлиддин.

— Азбарда — эв, софа.
Бир де кичкене аранчыкъ бар,— деп анълатты яш йигит — эписи эски, лякин даа къавий.

— Яхшы, бакъмайым.
Сенинъ сёзюнъе инанам.

Йигит оларны къапугъа озгъарып чыкъмады.
Акъшам къаранлыгъы чёкмеге башлады, яш, багъчанынъ тереклери арасында гъайып олды.
Бельки келеджек яныкъны сёндюрмек ичюн о, ялынъыз къалмакъ, козьлерининъ яшыны тёкип, юрегини чезмек истеди...

Фазлиддин тачанкагъа минди, къайынынен сагълыкълашты ве шеэрге догъру айдап кетти.
Салимбайвачча исе, багъча бою сокъачыкътан, «къыскъа ёлдан», озь багъчаларына таба ёнеди.
