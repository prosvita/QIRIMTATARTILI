## IV

### 1

Мына учь айдан берли Нуриниса озю корьмеген, бильмеген, атта адыны той арфесинде буюк келинлеринден эшиткен акъайнен яшай.
Эр бир мусульман къызы, корьмеген-бильмеген адамына акъайгъа берильгени ичюн, анасына-бабасына къаршы турмагъа акълына биле кетирмей.
Бунынъ не файдасы бар?
Эр шей эвельден азырлангъан ве «фатиха» япылгъан сонъ, такъдирге разы олмамагъа бир чаре ёкъ эди.
«Фатиха» — энди нишанлавнынъ ярысы демек.
Бундан сонъ, эр эки тарафта тойдан ред этмеге акъкъы олмай.
«Фатиха»дан сонъ, эр эки тарафта, не къызда ве не йигит де олгъан эксикликлерни корьмеге тырышмайлар.
Къудалар арасында олгъан анълашамамазлыкълар эр вакъыт озь аралары музакере ве айланма ёлларнен чезилир эди.

Нуринисанынъ озюнинъ такъдири ичюн раатсызланмамагъа башкъа себеплер де бар эди.
О, оны бир де бир фукъареге бермейджеклерини биле эди.
Бу ачыкъ-айдын белли эди.
Бабасы ве агъалары киевни дегиль фукъареден, атта, орта аллылардан да ляйыкъ корьмез эдилер.
Онынъчюн де олар ялынъыз Ташкент байларынынъ энъ айтувлы сойларынен тувгъанлаша биле эдилер.
Нуриниса киев акъкъында да ич раатсызланмай эди.
Кимерде бир башында «о насыл экен?», «къайсы бир танышларынен тенъештирмек мумкюн экен?» — деген суаллер келип кечселер де, джевап озь-озьлюгинден келип чыкъа эди.

Мына, Нуриниса янъы аиледе яшай.
Онынъ къайнатасы — Наджимиддинбай — пек зенгин.
Янъы ве эски шеэрлерде тюкянлары бар.
Къартнынъ буюк огълу — Абдуллабай, кичик огълу (Нуринисанынъ акъайы) Фазлиддинбайваччанынъ тешебюслери ве арекетлери ялынъыз шу байлыкъны арттырмакъ ичюн догърулгъан.

Эвнинъ эм эрлер ве эм де къадынлар тарафы мейдан.
Ичерики азбар учь тарафтан буюк къурулышларнен ве бойдан-бойгъа софаларнен сарылып алынгъанлар.
Дёртюнджи тарафында вишне багъчасы.
Бутюн одаларда — халылар, диварлардаки оюкълар сандыкъларнен, ястыкъ ве ёргъан обаларынен толгъан.
Рафлар паалы къытай чини ве башкъа савутларнен быкъкъан.
Хусусан, Нуринисанынъ одасы, пек зенгин джыйыштырылгъан, бильмеген, янъы бир адамгъа, бу ода, къыйметли малларнен толгъан тюкян киби корюне эди.

Сабалыкъ, уйлелик, ве акъшам емеги, бу аиледе, къатты низамгъа къоюлгъан, эр даим тайин олунгъан бир вакъытта ашала.
Мында эр кунь лезетли емеклер азырланыла.
Лякин мусафирлер аз олалар.
Нуриниса кельгенинден берли даа бир кере мусафирлер джыйылмадылар.

Нуринисанынъ эки къайнанасы бар.
Бири-тувгъан, экинджиси — огей.
Наджимиддинбайнынъ биринджи къадынындан Абдуллабай догъгъан, экинджи къадынындан Нуринисанынъ акъайы, Фазлиддин догъгъан.
Огей къайнанасы къарт, яшы алтмышларгъа баргъан семиз, узун бойлу, мыдырданмагъа севген къарт.
О, бутюн байлыкъны эльде тутмагъа ве къадынлар тарафына эр кеске сёзюни кечирмеге тырышыр эди.
Тувгъан къайнанасы исе — къыркъ беш-элли яшларында, кичкене, арыкъча олып, даа гюзеллиги силинмеген шайлы къадын.
Корюниши — тертипли, муляйим, чокъ лакъырды этмей, акъыллы эди.

Нуриниса, бу аилеге тюшкенине учь кунь кечер-кечмез эки къайнана — куньдешлер арасында олгъан душманлыкъны сезди.
Сабадан, адет боюнджа, Нуриниса башына енгиль-индже шербенти япып, къартлардан башлап, кичкене балаларгъа баргъангъа къадар селямлашмакъ керек эди.
Огей къайнанасы кундешине:
«Нечюн о башта сенинъле селямлаша?» — деп къычырыкълагъанда, кичкенеси, тувгъан къайнанасы:
«Сизинъ огълунъызнынъ апайлары башта сизге селям бере эдилер!» деп джевапланды.
Олар пек къавгъалаштылар.
Байнынъ къадынлары эр бир уфакъ-тюфек шейге къавгъа эте эдилер.
Лякин эр экисининъ де къавгъалары, чокъусу вакъыт мал-мулькке саиплик этмек устюнде ве энди козьлери кёрлангъан акъайларыны байны бакъмагъа истемегенлеринден келип чыкъа эди.

Буюк куньдеш шойле дер эди: — Сефасыны сен чектинъ, бир гедже биле ондан айрылмай эдинъ, къартайгъанда ташладынъмы?
Малы татлы да, озю араммы?
Мына, бакъ, энди! 

Кичкене де артта къалмай эди:
— Къартнынъ козь ачып корьген биринджи къадыны сен эдинъ.
Сеннен субетлешмегендже бир шей япмай эди.
Бир чанакъ ювундукъны бинъ кере сюмсюклемегендже бермез эдинъ.
Бутюн мал-мулькюни элинъе кечирдинъ.
Санъа ялынъыз домбаллашмакъ — семирмек олсын, акъайнынъ ичюн асыл тюшюнмеге де истемейсинъ!..»

Абдуллабайнынъ да, бабасы киби, эки къадыны бар эди.
Буюк сойу — Айсара — отуз беш яшларында, хастаджан юзлю, эр вакъыт кюскюн, индже-арыкъ, назик, даа дюльберлигини джоймагъан къадын.
Сагълыгъынынъ осал олгъанына бакъмадан, о чокъ чалыша, ве къалгъан бош вакътыны балаларына бере эди.
Эр акъшам, балаларны озю янына, сандаланынъ этрафына топлар-джыяр ве оларгъа: «Гюзеллер-гюзели — Диллярам», «Яш йигит», «Санобар» масалларыны окъур эди.
Онынъ куньдеши — Марьям-хан, рус.
Йигирми секиз яшларында, беяз юзлю, юксек бойлу, ачыкъ, мавы козлю Марьям-хан, бу эвге он докъуз яшларында, къыз олгъанында тюшти.
Онынъ ады Мария эди.
Москвада, факъыр къорантасында догъа.
Яшлыкътан оксюз къала.
Озь яшайышыны озю къурмагъа меджбур ола.
Ич бир ерден, бир кимседен ярдым корьмей, озюнинъ къуветине ишана.
Ташкентке бир зенгин алыш-веришчи къорантасынен келип тюше.
О оларнынъ бала бакъыджысы эди.
Абдуллабай оны мында корьди.

Абдуллабайнынъ рус къызына эвленеджеги пек чокъ лафлар чыкъарды.
Лякин Абдуллабай истегини ерине кетирди: Мария, малленинъ имамы янында мусульман динининъ шеадетнамесини окъуды.
Никях къанун боюнджа къыйылды.
Ачыкътан айткъанда, Наджмиддинбай бойле шартларнен разы олгъан эди.

Марияны мусульман кийимлеринен кийиндирдилер.
Намазны, дуа ве къурандан бир къач сураны окъумагъа оргеттилер.
Ялынъыз озюни ич бир ерге йибермей эдилер.
Атта босагъадан тышкъа атламай эди.
Бойлеликнен, о бир къач йыл ичинде акъикъий мусульман къадыны олды.
Эгер де онынъ мавы козьлери, сарышын сачлары олмаса, ич бир кимсе рус деп беллемез эди.
Не тиль джеэтинден, не адет ве не де кийиминден о, эвдеки башкъа къадынлардан айырылмаз эди.
Ич бир кере айттырмаздан, куньде беш кере намазыны къылар ве ораза тутар эди.
О, истесе аш ашамагъа отурсын, я да, насыл бир иш япса-япсын, «бисмилля» демеге унутмаз эди.
Марьям-хан башкъалардан яхшы олса яхшы, осал дегиль, бутюн адетлерни кутьмеге тырыша эди.
Къадифе фереджеге бурюнип, бетине узун къара чильтерни япар ве дигер озьбек къадынлары киби, мусафирликте, тойларда ола, дженазе чыкъкъан ве догъгъан эвлерден къалмай эди.

Яшлыгъында, бала олгъанда, Мария Москвада мектепте окъугъан эди.
О, аля даа, Пушкиннинъ, Лермонтовнынъ бир чокъ шиирлерини эзберден биле эди.
Лякин о, бу эвде, русча бир китап биле корьмеди.
Куньлерден биринде, бир татар къызы, онда мусафирликте олгъанда, русча бир роман китабы унытып къалдыра.
Марьям-хан шу гедже китапны окъумагъа башлай.
Лякин бу вакъытта Абдуллабай кирди ве корип ачувланды, китапны парчалап котерип атты.

— Бойле китаплар сени бозар, динден чыкъарырлар! — деп къычырды о.

— Ёкъ, пек сейирли, пек файдалы китап, онынъ динге ич бир тюрлю зарары кельмез, — деп анълатаджакъ олды о, инат мусульмангъа, лякин бир шей чыкъмады.

— Ялынъыз, ялынъыз бир китап бар,— деди ачувланып Абдуллабай, о — Алланынъ китабы!
Башкъа китапны — китап деме!
Эписи бир китап.
Эгер де сенинъ Къуран окъумагъа истегинъ олса, мен озюм огретирим.

Чокъ вакъытлар Марьям-хан, эвге шей сарылып кельген рус газета ве китапларынынъ парчаларыны окъур эди.
Бундан сонъ, эписини ташлады.

Биринджи йыллары Марьям-хан акъайынынъ бир апайы даа олгъаныны ич де алышамаз эди.
Куньдешинен де къавгъа этер, де барышыр эди.
Лякин, вакъыт кечкен сайын, бу эвдеки башкъа къадынлар киби, о да алышып кетти.

Бойле бир къавгъалар олгъан вакъытларда Нуриниса:

— Кене де аранъыздан къара мышыкъ кечтими? — деп шакъа этер эди.

Марьям-хан исе, озю уйдырыпмы, ёкъса башкъаларындан эшитипми, эр вакъыт:

— Куньдеш — башынъда таш, козюнъде яш... — деп джевап берир эди.
Куньлерден биринде о бир даа тилини чыкъаргъанда исе Нуринисаны ачувландырмакь ичюн:

— Токъта, ашыкъма, биз санъа да куньдеш къыдырьп-тапармыз... — деп ташлады Марьям-хан.

Бу шакъа этип айтылгъан олса да, ёкъ-ёкъ да, Нуринисанынъ юреги о куньден сонъ къалтырап башлады:
«Бу эвде эки къадын алмакъ къанун олгъан.
Я барып да, меним акъайым да, бабасынынъ ызындан кетсе, меним устюме апай алса...
Мен не япарым?»

Фазлиддин, Нуриниса къыз чагъында олгъанда хаядында долангъан, тюрлю кийим ве къыяфетлерде тасавур эткен йигитке ич де ошамай эди.
Тап, той олгъан акъшамы, къадынлар курешинден сонъ, перде артында, киевнинъ козьлерине биринджи кере айланып бакъкъанда, гонълю къырылгъан эди.
Ондан берли чокъ вакъыт келип-кечти.
Онынъ насыл эксикликлери олгъаныны корип тура.

Керчек, Фазлиддин, бешарет дегиль — яхшы йигит...
Лякин муддетинден эвель догъгъан, оськен адамлар киби, онынъ кевдесинде недир етишмей, бир эксиклик сезилир эди.
О, орта бойлу, нечар кевдели, сийрек, сары мыйыкълы, къара ве чабик ойнакъ козлю, йигирми учь яшында арекетчен йигит.
Кийингенде де башкъа алышверишчи байларнынъ байваччаларындан артта къалмай эди.
Лякин кене де олса, онда бир эксиклик корюне эди.

Эр кунь саба, айны бир вакъытта, бир дакъкъа эвель дегиль, бир дакъкъа сонъ дегиль, Фазлиддин сабалыкъ емек ашамай, тюкянгъа кете, къаранлыкълашкъанда, эр вакъытаки киби, къайтыр, аилесинен акъшам емегени ашар, сонъ бабасыны зиярет этер эди.
Акъшам намазындан сонъ, озь уйлерине кирер, Нуринисанынъ къаршысына, сандалгъа отурып, къартлар киби «ах» чекер, сонъ, яваштан башыны ашагъы эгер эди.
Чокъ вакъыт, иштен къайткъан сонъ, озь эвине кирер, къапуны япар, пенджеренинъ перделерини тюшюрир ве кечке къадар пара саяр эди.
Бу вакъытта о къашларыны сытар, бир шейлер мыдырданыр эди.
Акъчаларыны сайып битирген сонъ, бир явлукъкъа сарып байлар ве къадынына берип:

— Сандыкъкъа къой, ярын Абдулла ака алыр,— дер эди.
Сонъ, Нуринисагъа аягъыны узатып, меситлерини чыкъармасыны эмир этер эди.

Акъшамлардан биринде Фазлиддин сандал башында башыны ашагъы салындырып-юкълап отургъанда, Нуриниса даяналмады, биринджи кере ачувланды ве патлады:

— Менимнен берабер бир шей акъкъында лакъырды этип оламайсынъмы?
Бу не, торбасыны джойгъан тиленджи киби, эгилип, башынъызны салындырып отурасыз?
Сизге бакъкъанда юрегим къаннен ювула!

Фазлиддин къабаатлы киби ырджайып, къыйыш тишлерини косьтерди, еринден къыбырдамай сёйледи:

— Сен дарылдынъмы?
Нафиле.
Тюшюн де бакъ, сабадан акъшамгъа къадар манъа не къадар адамнен лакъырды этмек керек ола.
Не ичюн эвде, азчыкъ тынч отурмагъа мумкюн дегиль?

— Тюкянынъызда приказчиклеринъиз бар да, я.
Олар ишлесинлер, сиз шорбаджы олып отурынъыз.
Тюкянгъа кечче барып, эвге эртедже къайтынъ.
Сизлер пек зенгин байларсыз, фаэтон алынъ, беш куньлюк дюньянынъ сефасыны сюрюнъ! — деп ачувланып, Нуриниса башыны кенаргъа бурды.

— Догъру, биз буюк байлармыз,— деп разы олды Фазлиддин, тахиесини чыкъарып, корюнген тозны къакъып, — бизим зенгинлигимиз дегиль фаэтон, атта машина биле котере биле.
Лякин бу зенгинлик бабамнынъ зенгинлиги, мен онъа даа пек аз бир шей къоштым.
Алла берсин, бир къач вакъыттан менде иссемни къошарым, о вакъыт озюмни косьтеририм.
Эр шей озь вакътында яхшы.
Лякин о вакъытта да, шимдики киби, тюкянгъа эрте барып, кеч къайтырым.
Не япаджакъсынъ, алыш-веришчининъ такъдири ойле.
Башкъасына ишанмакъ мумкюн дегиль.
Эгер мен эр шейни озюм япып олсам, асыл бир кимсени биле тутмаз эдим...
Лякин башкъа чаре ёкъ.
Эр ерде озюнъ етиштирамайсынъ.
Шимди учь приказчик тутамыз, лякин кене де агъыр.

— Сизинъ бутюн фикринъиз — алыш-вериште.
Сиз тюшюнъизде биле сатасыз, акъча саясыз, — деп мыскъыллыджа кульди Нуриниса.

— Мен, гъалиба тынч юкълайым?

— Ёкъ!

— Бельки догърудыр, балыкъ сувда ялдай, сувда юкълай.
Мен алыш-вериште ишлеп де, алыш-вериш ичинде юкъласам, бунынъ ич бир айыплыгъы ёкъ.
Етер, тёшеклерни тёше!..
— Ах, Аллахым, мени мераметлилерден эскик этме!..

Бойле акъай Нуринисанынъ акълына биле кельмеген эди.
«Мен кимге акъайгъа чыкътым?
Байвачча йигит бойле оламы?
Бабамнынъ о къадар буюк укюмдарлыгъы, зенгинлиги олгъан сонъ, манъа зенгин акъайнынъ ич кереклиги бар эдими?» — деп тюшюнджелерге далды.

Факъат, онынъ пешман эткенининъ шимди файдасы олмагъаныны билип ич кимсенен, атта анасынен биле сырдашмай эди.
Бутюн къайгъы ве ачувыны юрегинде сакълай эди.

Нуриниса келинлигини унутмай, кимсеге озюни ашалаттырмамакъ ичюн тырыша эди.
Эр кунь ювуна, баш сачыны тарай, юзюни темизлей, янъы антерлер кийе эди.
О, бу эвдеки къадынларнынъ бирисини кореджек козю ёкъ эди.
Лякин джаны сыкъылгъанындан, озюни бираз, Марьям-хангъа якъынджа тута эди.
Чюнки Марьям хан ачыкъ гонъюлли, самимий къадын эди.
Къайнатасы да эвнинъ бутюн къадынларындан энъ зияде Марьям-ханны север эди.

Акъшам ягъгъан къарнынъ бугунь уйлеге къадар зерреси биле къалмады.
Къар ирип, тенеке сачакълардан шытырдап, сув олып акъмакъта эди.
Сачакълар тюбюнде къоюлгъан къопкъа ве чанакъларгъа тёкюле, дерсинъ аэнкли йыр сеслене, толып-ташалар.
Кунешнинъ сыджагъында топракъ бувлана, дерсинъ минген хамыр киби котериле, нефес ала...
Мавы кок ойле темиз, ойле бир ачыкъ ки, ондан козюнъни алмагъа истемейсинъ.

Нуриниса эвнинъ пенджерелерини ачты.
Кунешнинъ шавлеси халлар устюне, къытай чини ве алтын-кумюш савутлары устюнде, граммофоннынъ трубасында чешит ренклер йылтырай, балкъылдай...
Лякин буларнынъ эписи яш къадынны энди чокътан бездирген, онынъчюн о, бир шей сезмей эди.

Азбарнынъ тап узакъ тарафындаки эски фереджели къызны корьген вакъыт, джаны сыкъылгъанындан себеп, бир сайгъылы мусафирни къаршылап алгъан киби, бирден отургъан еринден секирип турды, софагъа ашыкъты...

— Не олды я, Гульнар?
Козьдемизден гъайып олып кеттинъ? — деп къызны одагъа чагъырды.

— Къыш.
Сувукъ.
Орталыкъ чамур-балчыкъ, Нури-апа, не, сагъындынъызмы? — деди де, фереджесини котерип, явлукъкъа сарылгъан аш савутыны Нурннисагъа узатты.
— Къыймалы янтыкъ, — деп бильдирди Гульнар.

— Бу ердекилер де къыймалы янтыкъны яхшы пишире экенлер.
Эр кельген сайын, бир шей алып келесинъ.
Манъа бир даа ич бир шей кетирме!— деди джильвеленип Нуриниса.

— Буюканам «бош барма», — деп къолума туттурды, — деди Гульнар.

Нуриниса къызчыкънынъ усть-башыны эслеген сонъ: 
— Ананъ санъа башкъа меситлер тапмадымы, буларны аягъынъа кийдирип ийбермеген олса?
Корьген адамдан айып!— деди.

— Зарары ёкъ, ич кимсе корьмез — деди, кулюмсиреген Гульнар.
— Мен сизден чыкъып, догъру эвге кетерим.
Я, асылда, фукъаре баласына ким айланып бакъар?

— Яматкъайдынъ ич олмагъанда, бир ерде!..

— Ёлчы-бай аканъ ямар,— деген эди бабам, лякин онынъ да вакъыты олмаса керек...

Нуринисанынъ юреги еринден кочти...

— Ёлчы шеэрдеми ёкъса?
Аякъкъа тамир этмеге биле экенми? — деп Нуриниса джанланды.
Юреги ойнады.
— Чокътан энди: Шакир атанынъ ишханесине барып чызмаларыны озю тамир эткен дей бабам.

Гульнар бу ерге кельгенде, адетинен, Нуриниса онъа эв ишлеринден бир шейлер яптыра эди.
Лякин бугунь оны сандалгъа отуртты, дастарханны тёшеди ве сораштырмагъа башлады. 

Гульнар эвде олгъан бутюн янъылыкъларны бильдирди.
Лутфиниса къызыны сагъынгъаныны, сыкъ-сыкъ тюшюнде корьгенини айтты.
Сонъ, анасынынъ тенбийини бильдирди; келеджек джума акъшамы Фазлиддиннен берабер джыйынгъа мытлакъ кельмелерини айтты.
Джыйынны Хакимбайвачча япаджакъ экен.

— Бу афта мен озюм де бармакъны тюшюне эдим.
Бир айдан берли анамны корьмедим, бир геджечик олса да онынънен олмакъ истейим — деди Нуриниса.

— Кене бир афтадан сонъ Салим ака да джыйын япаджакъ экен.

— Даа яхшы.
Сизге бармакъ ичюн бир маначыкъ даа олыр, — деп кульди Нуриниса.

Дуюлмаздан лакъырды кене де Ёлчыгъа кечти.
Нуриниса Ёлчынён Гульнарнынъ арасыны бильмеге пек истей эди.
Къыз эр шейни ачыкъ, бир шей гизлемей айта эди.
О, Ёлчынынъ халатыны ве кольмегини ямагъаныны, ювгъаныны, Ёлчы оларда сыкъ-сыкъ олгъаныны ве Ярматнен софада чокъ лакъырды эткенлерини айтты.
Нуриниса ичинден шадланып:

— Ёлчыбай яхшы йигит, догърумы, — деди, къызгъа козь къыйыгъынен бакъып.
— Сен оны бегенесинъми?

Гульнар алевленди, бир къач вакъыт козьлерини къайда сакълайджагъыны бильмей, шашмалап, бакъып къалды.
Нуринисанынь соравлары, хусусан сонъки экинджи кере бойле сорагъаны, онынъ гонълюнде бир агъырлыкъ ве шек къалдырды.
О, бир кереден эсини башына топлады, эткен лафларыны тюшюнди-ташынды ве чокъкъа бармадан къайтмагъа изин бермелерини сорады.

Гульнарны озгъаргъан сонь, Нуриниса чокъ тюшюнип отурды.
О, кене де, кечкен язнынъ хаялларына къапылды.
Атешленген тюшюнджелери оны янъы, къоркъунчлы сефаларгъа далдырды.
