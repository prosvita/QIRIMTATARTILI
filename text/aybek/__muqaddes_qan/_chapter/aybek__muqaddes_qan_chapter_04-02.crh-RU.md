### 2

Ёлчы учь афтадан берли шеэрде.
Анбардан Мирзакаримбайнынъ тюкянына, сонъ, тюкяндан кене башкъа ерлерге мал ташый.
Байнынъ тюкяныны бошата, та тавангъа къадар оба-оба обалай.
Сонъ, кене арабагъа минип кете эди.

Мирзакаримбайнынъ эски шеэрдеки тюкяны, басманы топтан алып саткъан тюкянлар сырасында эди.
Бу сырада, эки тарафтан, беш-алты тюкян олып, эр тюкян бир тарафындан аралыкъларгъа чыкъа.
Оларнынъ кенарында исе, йипек шал толу тюкянлар ерлешкенлер.
Мында не базар шаматасы ве не де базар къалабалыгъы.
Адий, я да, базар куньлерини мында айырмакънынъ чареси ёкъ эди.
Бу аралыкъта эр вакъыт тынчлыкъ укюм сюре.
Мындаки тюкянларда джиддий, узун сакъаллы еудейлерни ве оларнынъ чабик айланмагъа бильген огъуллары ве тынч тургъан, корюниште муляйим ве тербиели, лякин акъикъатен исе, хынзыр, къызгъаныч, ярамаз мусульман байларыны корьмек мумкюн эди.
Бу сырада чешит сой кийимли адамларны корьмезсинъ, кимсе ашыкъмай, кимсе бирисининъ къолуны сыкъып:
«Алла бинъ берекет берсин, Алла хайырлы этсин!» деген лафларны япмай.
Факъат, эр бир тюкянда бир сой: «шакъ-шакъ», «чыкъ-чыкъ» чётки давушы эшитиле.
Пейда олгъан алыджылар яваш сеснен, тюкян саиплеринен селямлашалар.
Алыш-веришчи байлар исе, оларнынъ оглерине балабан буюк басма тайларыны дегиль де, къалын, китап киби бир журналны туттура эдилер.
Олар исе, бу журналнынъ саифелерини ачып, анда къоюлгъан малларнынъ парчаларыны коре, онъа коре, мал сайлай эдилер.
Сонъ, басмаларны арабаларгъа юклеп-алып кете эдилер.
Бу ерден маллар Ташкент этрафына, койлерге, аулларгъа, Чимкент, Сайрам, Алма-Ата шеэрлерине алып кетиле эди.

Тыштан бакъкъанда эски, корюмсиз, лякин балабан, ичи малнен толу тюкянда, эр вакъыт Мирзакаримбай озю ве Салимбайвачча ола эдилер.
Олар алыджыларнен малларнынъ фиятларыны ве не къадар кереклигини анълашалар.
Сонъ, бутюн къалгъан ишни, татлы сёйлемеге бильген, анълагъан приказчик Саидмурад япа.

Бош вакътта исе, бир кошеге чекиле, къолларыны коксюне хачлай, тынч отура эди.
Хусусан, Мирзакаримбай олгъанда онынъ огюнде, эфендининъ огюнде тургъан талебе киби сайгъынен тура эди.

Хакимбайвачча бир къач кишинен берабер, базы вакъыт бу ерде пейда ола, бабасынен бир шейлер пысырдаша, сонъ, кене де джоюлып кете эди.
Онынъ арекетлеринде чабиклик, бир шейлерге ынтылыш — атиклик сезиле эди.

Мирзакаримбай эксери вакъыт курсюде отура.
Кимерде исе, прилавканынъ бир башында, устюнде кичкене халы орьтюльген ерде, багъдаш къурып, обанен тургъан басма тайларына таянып отура ве тесписининъ данелерини бирер-бирер пармакълары арасындан кечире эди.

Куньнинъ ортасында, уйле вакъыты, тынч аралыкъта: «Гъарчча май!» — деген бир сес ойле бир кескин ве къудретли янгъырай ки, дерсинъ, о таванны тешип келе.
Башында балабан, тёгерек сепетинен, кичкене, дерсинъ юкнинъ агъырлыгъындан чёккен, энъсесиндеки дамарлары патлап чыкъаджакъ киби къабаргъан ве терден къатып къалгъан кирли тахиеси манълайына басылгъан адам пейда ола.
О адам байгъа эки къабарыкъ пите ташлай да, ёлуны кене девам эте.

Яшлыгъына бакъмадан, сокъакътаки алыш-веришчилерге такълиn этип, энди яхшы айланмагъа бильген бир бала-чайханаджынынъ шегирти — эр заман, бир вакъытта, Мирзакаримбайгъа чай кетирер, къулагъына къыстырылгъан къарындашнен тюкяннынъ орта дирегине бир сызыкъ сызар, сонъ, джоюлып кетер эди.

Анбардан мал кетириркен, Ёлчы эр кунь базарда ола, дайысынынъ тюкяны алдында, кимерде, дайысынынъ янъы косьтеришлерини беклеп, саатларнен отура, токътамай-турмай алыш-вериш озенининъ далгъаларында ялдагъанларнынъ сырларыны анъламагъа тырыша.
% Оларнынъ иш сыраларыны, атта оларнынъ не тюшюнгенлерини де сезип башлагъан эди.
Базар мейданларында адамларнынъ шаматалы арекетлеринде, алыш вериш сыраларында алтын ве кумюш чынъылдысында, кягъыт кредитлернинъ шатырдысында, яш йигит, энди яшайышны корьмеге-анъламагъа башлагъан эди.
О, чокъ эснафларнынъ, койлюлернинъ ве башкъа фукъаре адамларнынъ бу ишлерде, базы вакъыт къазангъанларыны, базы вакъыт буюк джёремелерге къалгъанларыны коре эди.
Лякин аля даа, чокъ шейлерни бильмей, анъламай эди.
Базарда айтылгъан, къулланылгъан сёзлернинъ чокъусынынъ манасына бармай эди.
Аят, эр кунь, янъы ве янъы, онъа белли олмагъан шейлер догъура эди.
Мирзакаримбай, онынъ огюне къол къавуштырып кельген, зенгин кийинген, онъа теменна эткен адамларнен биле, базен, пек къатты, къопай ве чиркин лакъырды эте, оларны маскъара эткен дереджеде сёге эди.
Оларнынъ юзьлери бозула — къызара, ап-акъ кесиле эди.

Кеченлерде тюкянгъа кирген бир яш адамгъа бай шойле деди:
«Эй, окъумыш, сиз не ичюн бизим шартларымызны боздынъыз?
% Еудейде олгъан биз, бизде ёкъ беллейсинъми?
Бизде даа буюк, даа сюрлю сою бар!
Яхшы билинъ, эки аягъынъызны бир папичке сокъарым!»

Бизнинъ бу ишлерде не алып береджеги олгъаныны Ёлчы бир кереден анълап оламады, ялынъыз бир къач кунь кечкен сонъ анълады.

Мал алгъанларнынъ чокъусы арабаларына малларыны юклеген сонъ, я да эвель, къырмызы тулаларгъа ошагъан топ-топ кредиткаларны я да, кягъыт акъчаларны чувалдан чыкъара, шарт-шарт, чырт-чырт сая, Салимбайваччагъа бере, алгъан маллары ичюн эсаплаша эдилер.
Амма базылары малны алып-юклеп, парасыны бермей, чыкъып кете эдилер.
Кеченлерде тюкянгъа бир алыш-веришчи кирди, бир къач топ басма алды, парасыны бермей, джойылып кетти.

Ёлчы буны корип шашып къалды ве сорамагъа меджбур олды:

— Бакъсанъыз, о артына-огюне айланып бакъмай, къачып кетти!
Я парасы?

Салимбайвачча кульди.
Йигитке беяз чытырдагъан кягъытны косьтерди ве ящикке котерип атты.

— Мына кординъми? — деди о.
— Бунъа вексель дейлер.
Вакъыт кельсе, тёлер

— Я бермейджек олса? — деп анъламайып сорады Елчы

— Биз оны ойле бир сыкъармыз, атта козьлери манълайына чыкъар!
Эв-баркъыны гъайып этер, фелякетке къалыр, — деди сабырнен Салимбайвачча.

— Анъладым, анъладым!
Анавы биз дегенинъиз бу шейми, дайым айтты да?
Э-э?

— Бе!..
Биз дегени бунынъ янында бир шей дегиль! — деди дудакъларыны къыйыштырып Салимбайвачча.
— Бу зеэрленген окъ.
Бельким, даа да афатлысыдыр...
Бу — атеш.
О эр шейнинъ тюбюню-темелини якъа!

Ёлчы бир шей айтмады.
О, аткъа секирип минди, арабанынъ балабан копчеклери ташлар ичинде гюдюрдедилер.

Шу куню пек сувукъ эди.
Базы йыллары, Ташкентте бойле сувукъ бир къач куньлер девам эте.
Сакъалларда, мыйыкъларда, сачакъларда къырав.
Амма, базар куню олгъаны ичюн, эр вакъыттаки киби, алыш-вериш сыралары адамнен толу.
Адамларнынъ чокъусы пек фукъаре кийингенлер.
Чокъусыларынынъ башлары къулакъларына къадар чалма парчаларынен орьтюльген.
Базыларынынъ башларында исе, къадынларынынъ эски шал ве явлукълары.
Чыплакъ аякълары кирли, джарты чылгъавларнен сарылгъан.

Ёлчыгъа тахиелер сатылгъан сырадан арабанен кечмек пек зор олды.
Мында о къадар чокъ адам бар эди ки, дерсин, бири-бирлерининъ усьтлеринде юрелер.
Эксери къадынлар.
Оларнынъ аджыныкълы кийимлерини, атта фереджелери биле гизлеп оламай эди.
Юзлериндеки къаар-къасеветни, яныкъ ве гонъюльсюзликни, эеджанларыны ве тюшюнджелерини бетлерини орьткен энъ сыкъ фереджеден биле сезмек мумкюн эди.
Тахиелерини узатып эллерининъ къалтыравы, тыныкъ, басыкъ, аджыныкълы сеслери, вуджудларынынъ арыкълыгъы, — булар эписи бу ишнен огърашкъан, джан терлерине баткъан, козь нурларыны тёккен эмекдар къадынларынынъ пек факъыр ве къуванчсыз яшайышларыны косьтере эди.

Ёлчы ун базарына, буюк джами тарафкъа чыкъты.
Мейданлыкъ чырлакъ-чыплакъ, ач-земин адамларнен толу эди.
Аркъаларында, омузларында, башларында торбалар, чуваллар, богъчалар.
Оларнынъ чокъусы койлюлер.
Айнеджи ве енгиль аякъ, къаба ве къычыравукъ алыш-веришчилер фелеменк киби фырлана, козьлерини фалташландыра, фуитлукъ ерине къоюлгъан ташларнен ве даа бинъ-бир тюрлю усулларнен, бир къач килограмм, я да бир къач пуд ун алмагъа кельген факъыр-фукъарелерни алдатмакънынъ чарелерини къыдыралар.

% Джами янында исе, тиленчилер, акъ сакъаллы къартлар, чырлакъ-чыплакъ, яланаякъ-яланбаш балачыкълар, кирли, чуллы-муллы дервишлер...

Ёлчынынъ бинъ-бир кере текрарлагъан «пошт-пошт»-ында сеси къарылды ве зар зоруна базардан чыкъты.
Йигитнинъ мйини бир шей буравнен тешер эди:
«Кимнинъ парасы, мал-мулькю бар, ким алыш-веришчи, онынъ, озюнинъ «бизи» ве озюнинъ «зеэрли окъу» бар.
О бизлерни олар бири-бирлерине санчсалар, яхшы олур эди амма, лякин эслесенъ ве тюшюнип бакъсанъ, оларнынъ бизлери де, окълары да, ахыр сонъу ич бир къабааты олмагъан эснафларгъа, койлюлерге, хызметкярларгъа, ыргъатларгъа ве башкъа бичарелерге санчылалар...
Байдар тюкянларда сыджакъ, кийимли тонларгъа сарылып, кейф чатып отуралар.
Къурсакълары токъ.
Балалары баштан аякъ кийинген.
Эвлери сыджакъ.
Юзьлери эм, козьлери эм, куле.
Факъыр-фукъаре язда-къышта олип-талып чалыша, бир вакъыт къурсагъы ашкъа тоймай, устю урба корьмей.
Токълар кулелер, ачлар козь яшы тёкелер.
Мына мен эр кунь юзлернен топ мал алып келем, алып кетем.
Лякин устюме бир халат тиктирип-киялмайым, бутюн вуджудым къалтырай — бузладым...»

Ёлчы, бойле тюшюнджелерге далып, анбаргъа келип еткенини дуймай къалды.

Мында о, кене мал юкледи ва ёлгъа чыкъты, атны къамчылай-къамчылай Хадрагъа кельгенде, аптека огюнде, диваргъа таянып ерде Шакъасымнынъ отургъаныны, нелердир айтып, кельген-кечкенден бир шейлер истегенини эследи ве бирден тельбевлерни чекти, атны токътатты.
Онынъ диваргъа сыгъынгъанындан, тирелип таянгъанындан, козьлерини котермей, кельген-кечкенге мураджаат эткенинден, онынъ утангъаныны ве ер-ярылса, ерге киреджегини анъламакъ мумкюн эди.

Бир дакъкъа къадар Ёлчы Шакъасымгъа шашмалап бакъып къалды-ойланды:
«Эгер де сес берсем чагъырсам бичаре, даа зияде утаныр, сыкъылыр.
% Я мен де онынъ козьлерине насыл бакъаджам?!
Янымда акъча олса, о вакъыт...
Бир шей де, ярдым этер эдим.
Пакъыл киби янымда бир шейде ёкъ. Ах!..»
О, аткъа къамчыны урды, лякин бир къач адымдан сонъ, кене токътамагъа меджбур олды:
«A-а... не олса-олсун онъа ярдым керек».
Ёлчы эгерден тюштю ве бир къач адым арткъа къайтып, яваштан къычырды:

— Шакъасым-ака!

Шакъасым яваштан башыны котерди ве этрафкъа бакъты.
Ёлчыны таныгъан сонъ, сылангъан чарыкъларынен шапылдап, къоллары коксюнде насыл къачланып къалгъан олса, ойле де, Ёлчынынъ янына келип токътады.

— Яшайыш насыл? — деп сорады Ёлчы, онынъ тилленгенини сезмеген олып.

— Гизлемеге не керек, къардашым.
Сен де бильмемезликке урма.
Мына коресинъ...
% — Шакъасым авучыны ачты ве бир къач бакъыр капик косьтерди.
Козьлеринде тамчы-тамчы яш пейда олды.
Зар-зоруна нефес алып, кене де девам этти:
— Не япаджакъсынъ?
Къыш.
Сувукъ...
Бала...
Мен даа ялынъыз эки кунь...
Ялынъыз эки кунь...
Кок узакъ, топракъ къатты...

— Ораз сизни бир айван алыш-вериш япкъан байгъа ерлештирген эди де?..— деди Ёлчы, онынъ аджыныкълы сыфатына бакъмай, кенаргъа козь этип.

— Мен онда эки ай къадар ишледим.
Сонъ, о мени къувды.
Бундан сонъ башыма даа насыл белялар кельмеди.
Бильмейим, бойле адамларны ер насыл котерип тура...

— Къатлана эбет, ойлелерини озюне алмагъа истемей, онынъ ичюн.
Сизнинъ джанынъыз агъырмасын, эгер догърусыны айтаджакъ олсакъ, тиленчилик энъ сонъки шей, ишлемек керек.
Насыл иш олса-олсун, ишленъ.
Я огълунъыз къайда?

— Баласы олмагъан бир адамгъа эвлятлыкъкъа бердим.
Къайда олса да сагъ-селямет олсун.

— Ишленъ.

— Я иш, иш къайда.
Мына кунеш бир парча къыздырса, о вакъыт бир шейлер, тапылыр бельким...
Тиленгендже, ольсенъ ондан бинъ кере хайырлы — деп агълап йиберди Шакъасым.

— Баарьни беклеменъ.
Къар куренъ, чайханаджыларгъа сув ташынъ.
Ярын-о бир кунь мен келирим.
Сиз къайда олурсыз? 

— Анавы чайханада тапарсынъ.
Айды, кет энди, ишинъден къалма, сен де башкъасынынъ укмю астындасынъ...

Ёлчы о къадар эеджанлангъан эди ки, атта атыны-арабасыны, алып кеткен малыны биле унуткъан эди.
Беклемезден арабанынъ артында бир шей тасырдады, ат бирден метке абынды ве токътады.
% Шу дакъкъада, кимнинъдир къаба, ачувлу сеси эшитильди:

— Эй, сенинъ козьлеринъ къайда!?
Сен насыл арабаджысынъ?!

Ёлчы бирден сескенди, айланып бакъты, онынъ арабасынынъ кочери, башкъасынынъ арабасынынъ кочерине илишкен, бир къач кегенини сындыргъан.

Учь куньден сонъ Шакъасым тиленчиликтен къуртулды.

Ёлчы Шакъасымны ягъ чыкъаргъан байгъа, айдавджы ишине кирсетти.
Ягъ япкъан байнен Ёлчы, байнынъ айванларына ем алгъанда таныш олгъан эди.
О, Шакъасымгъа иш акъкъы ерине тамагъыны бакъаджакъ ве яшамакъ ичюн бир коше береджек олды.
Эгер яхшы алдатмайып ишлесе, «чайлыкъ» та береджегиии айтты.
Шакъасым бу шартларны Алланынъ буюк бергиси деп севине-севине къабул этти.
