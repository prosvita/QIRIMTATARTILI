### 3

Энди къаранлыкълангъан эди.
Тойнынъ чапкъалавларындан къуртулгъан Ёлчы алчакъ, кунь тиймеген, дым эвчикте, шишесининъ ярысы къопкъан чыракъны якъып, ялынъыз отурмакъта эди.
Бу «хызметкяр эви», байнынъ тыштаки азбарынынъ авлакътаки кошесинде, алчакъ, басыкъ диваргъа даянып къалгъан.
Онынъ ичинде о козьге чарпмаз эди.
Эвчик басыкъ ве дым.
Онынъ топракъ тамбырында джарты кийиз тёшельген.
Къапугъа якъын ери чыплакъ.
Диварнынъ чукъур еринде бир ящик, онынъ устюнде эки йыртыкъ ёргъан ве юннен толдурылгъан кирли, къатты ястыкъ.
Мында ишнен шеэрнинъ этеклеринден кельген ыргъатлар геджелер эдилер.

Ёлчы бу эвге биринджи кере кирди.
Тойда чапып юргенинден ве озюнинъ чекинчек, утанчакъ олгъанындан себеп, о бу акъшам яры ач къалды.
О, кийиз устюне аркъасыны сувукъ, дым диваргъа таяндырып отургъан ве тюшюне:
«Акълым етмей, бу эвде насыл адамлар яшайлар?
Эр кес озь-озюни биле, озюнен огъраша, озю акъкъында тюшюне — озюнинъ зенгинлигини, юксеклигини косьтермеге тырыша.
Лякин мен, токъуммы, ачыммы, бай тувгъанларымнынъ бирисининъ акълына биле кельмей...»
Къапы ачылды.
Салимбайваччанынъ башы корюнди.
Лякин, сувукъ, дым ве авасыз, басыкъ эвге киреджеги кельмеген киби токъталды.

— Сен мындасынъмы, Ёлчыбай?

— Алейкум селям! — деди Ёлчы еринден турып, сайгъы косьтерген киби олып.
— Тойда корюнмединъиз, Салим-ака?..

— Тюкянда эдим.
Ярмат ёкъ, сен фаэтонны ек, бир ерге барып келейик.

— Фаэтон? — Ёлчы козьлерини кенъертип ачты.

— Я сен даа корьмединъми?
Бир айдан берли минип юремиз де я.
Янъы ат, янъы фаэтон...
Буюк мейдандаки ахырда.
Екип, айдап олурсынъмы?

— Бакъайыкъ.

— Чабикче ол!

Фаэтон янъы шеэр сокъакъларындан биринде, пенджересинден электрик ярыгъы корюнген, бир къатлы янъы бина къаршысында токътады.
Эвнинъ алдында, эр эки тарафта, фаэтонлар тизильгенлер.
Салимбайвачча фаэтондан тюшти, «мени шу ерлерде бекле!» деди де, бинанынъ басамакъларындан чабик-чабик атлап, къапу артындан ёкъ олып кетти.

Гедже пек къаранлыкъ ве думанлы эди.
Сийрек фенерлер, догъру, кенъ сокъакъны тыныкъ ве сувукъ шавленен ярыкълата эдилер.

— Насылсынъ, къардашым? — деп кимдир Ёлчыны енгильден тюртти.

Ёлчы бу кишининъ юзюни корьмесе де сесинден таныды.

— А-а, Джура ака, сагъ-селяметсизми? — деди ве онъа къолуны узатты.

Джура козьлерини де аткъа, де фаэтонгъа тиклеп бакъып сорады:

— Не вакъыт алдылар?
Аты бираз уфакъча, гъалиба.

— Якъында дейлер.
Мен биринджи кере екип чыкътым, Ярмат ака айдап юрсе керек.

— Осал зенаат.
Геджелери, сувукъта кузь япрагъы киби къалтырап отурмакъ агъыр ве джан сыкъысы иш.

— Биз къайда кельдик асыл? — деп сорады Ёлчы.

— О-о, бу «единджи кок».
Мында ойле-бойле адамлар кирамайлар.
Ишинъ олмасын...
Байлар параларыны мында савуралар...
Къана, мында кель, бираз субетлешейик.

— Къана, не сымарлайыкъ, — деп сорады Салимбайвачча дудакъларыны ялап.

— Кескиндже сою.
Мен коньяк тарафдарым, — деп джевапланды памукъчы Джамалбай.

— Ёкъ, мен ялынъыз къырмызы ичем, — деп бильдирди Салимбайвачча.

Джамалбай буюк кевдесинен стулны гъырчылдатып, бутюн вуджудуны огге сюрьди, къалын этли къолларыны беяз ортюлю стол устюне къойды ве Абдушукурге эгильди:

— Табий, шумы?
Айтынъыз, Абдушукур!

— Менми? — оджанынъ къаршысында отургъан, онынъ суалине джевап бералмагъан талебе киби, джевап бермеге тырышып: — Менми? — деп сорады.
Сонъ: — Манъа не келишкенини озюмде бильмейим.
Лякин экимлер коньяк яхшы дейлер, барсын коньяк олсун...

— Сиз эр вакъыт Джамалбай акамнен токъуштурасыз, бир кере манъа компания олунъ, къызыл ичинъ, Абдушукур! — деди Салимбайвачча.

— Бу адам меним къорчалайыджым ве насиатчым ола, — деди Абдушукур, джиддийликнен.

— Пек аджайип шей.
Имза этмеге бильмеген джаиль адам насыл ола да, сиз киби алим адамнынъ насиатчысы ола биле? — деп айнеджиликнен козюни къыпты Салимбайвачча.

— Тарихтан малюм ки, чокъ эвлиялар тамамы иле джаиль олгъанлар, Пейгъамберлеримиз де джаиль экен, Салимджан, — деп кулюмсиреп джевап берди Абдушукур.

— Алла Абдушукурны лаф ичюн яраткъан, оны лафнен устюне чыкъмазсынъ, — деп янакъларыны къабарта берип, кульди Джамалбай.

Официант бир шише коньяк, бир шише къызыл шарап алып кельди.
Бираздан сонъ, туркистан ве кавказджа кебаплар кетирди.

Стаканлар бошангъан сайын, юзьлер къызарды, лакъырдынынъ тююми сёкюле берди.

— Ичинъ, Салимджан, ичинъ Абдушукур, — дей Джамалбай, — беш-он куньлик омюрни, дюнья устюнде, шенъ ве татлы кечирмек керек.
Тюневин акъшам бираз карта ойнап, сонъ, баягъы бир ичкенмиз.
Москвадан кельген бир фабрикант руснынъ дёрт бинъ кумюшини юттым.
Ичювде де баягъы артта къалдырдым, валлаи-билляи...
«Мусульманлар да бойле иче экенлер даа» — деп чокъ айретке къалды.
Айды, сувып къалмасын, ичинъ!

Ялынъыз зенгинлерге кирмеге мумкюн олгъан ресторанда отургъанына шадланып, Абдушукур, Омар Хаямнынъ рубаисини персиялылар тилинде, эзберден окъумагъа башлады:

Шарап!
Барсын меним джеседим биле,

Шарап къокъусунен суварылсын,

Ёлджу, къабрим янындан кечкенде,

Шарап къокъусундан сархош олсун.

Сонъ, бундан ич бир шей анъламагъан, козьлерини акъайтып къалгъан достларына, бу рубаининъ манасыны анълатмакъ ичюн ашыкъты.

— Пек дешетли бейит экен, — деди зевкъланып Джамалбай.
— Оны таджикче дегиль де, озюмиздже язгъан олсанъыз, яхшы олмаз эдими?

— Багъышланъыз, бу таджикче дегиль де, персиялыларджа, ве бейит дегиль де, рубаи...
Омар Хаямнынъки, — деп джевапланды Абдушукур.

— Ойле десе!
— Сизге бойле бейитлерни язмакъ, ташны сыкъып сувны чыкъармакъ демек, эльбеттде: лякин, молла Абдушукур, ойле лезет берген киби язмагъа тырышынъ.
— Джамалбай бир нефес алды ве бир стакан конъякны агъзына авдарып, сёзюни девам этти.
— О, озю де менден бетер сув ичмез экен; ады не о таджикнинъ, Омар Бахраммы?..
Айды, айды, текаран янълышкъан экеним...
Омар Халлам...
Лякин сиз ялынъыз бир шей билесиз:
«Козьлеринъизни ачарсыз!
Чичекленген илим багъчасында сефа сюрермиз!
Козьлерден джанавар перделерини алып ташлайыкь!"
Къайсы биримизни козьлери о перделернен ортюлю?!
Менимми?
Салимджаннымы?
Хакимбайваччанымы?
Байларымызнынь эписининъ козьлери ачыкъ.
Олар акъыллы олгъанлары ичюн де зенгинлешкенлер, бай олгъанлар.
Ойле дегильми, Салимджан?

— Догъру, Джамалбай-ака, бизим козьлеримиз ачыкъ,— деп башлады сезюни Салимбайвачча.
— Лякин илимли, окъумыш байнен джаиль бай арасында фаркъ бар.
Окъугъан бай, озь ишлеринен озю огъраша, аз янълыша.

— Бу, менимдже, догъру,— деп разы олды памукъчы, Джамалбай.
Мына, меселя, мен.
Ишлерим осал кетмей, лякин алыш-вериштен мен яхшы чыкъмайым.
Къанунларны анъламайым.
Руслар арасында юрип, беш он сёз огрендим, керек олса да, керекмесе де, о беш он сёзню айта берем.
Балаларымны окъутмакъ истейим, лякин динден къайтмаз экенлерми деп, къоркъам.

— Джамалбай-ака,— козьлерини сархошча къыса берип сёйленди Салимбайвачча, — Ислям динини къолдан къачырмай, шериатны юректе терен сакълап, заман илимлери огренильсе, бундан ич бир тюрлю зарар кельмез.
Сайидалим агъамнынъ огълу гимназияда окъуй.
Эм, башына шапка кийип бара.
Анълайсызмы, шапка!

— Ялан лакъырды, мусульман баласы шапка киймез! — деди козьлерини акъайтып, Джамалбай.

— Кие.
Мен буны яхшы билем.
Лякин, эвде беш вакъыт намазыны унутмай.
— Селим стаканыны котерди: — Ичейик!

— Апельсин, коньяк!

— Бир шише марасала!

Абдушукур, памукъчынынъ омузуны енгильден тюртти.

— Джамалбай, бир дакъикъа изин беринъ, азачыкъ изаат береджегим...
Мен сизге чокъ керелер айтсам, да, чокъ языкъ ки, аля даа макъсадымны сизге бильдирип олгъаным ёкъ, гъалиба.
Энъ юксек макъсат шу, кене текрарлайым: байлар, бай-мусульманлар миллий байлыкъны тамамы иле эльге алмакъ кереклер.
Бутюн Туркистанда алыш-вериш озь байларымызнынъ къолларында олсун.
Бунынънен де къанатланмай, завод-фабрикалар къурсунлар.
Москвагъа, Варшавагъа ве башкъа Авропа шеэрлерине озьлери мал алып барсынлар, о ерден озьлери мал алып кельсинлер, дейим.
Эки арада юрген еудий, рус базиргянларынынъ къуйрукъларына басмакъ керек дейим.
Миллий сермияны къудретлештирмек ичюн алыш-вериш ве икътисадий илимлерини бильмеге лязим, Джамалбай-ака.
Замандан артта къалмамакъ керек.
Догъру, бизде мешур адамлар барлар, олар кеткен сайын артмакъталар.
Амма, бу етерлик дегиль.
Медений алыш-веришчилерни осьтюрмек керек!
Энди хызметкярынъызнынъ дерди сизге беллими?
Миллий сермиямыз ичюн, ичейик!

— Миллий коммерсантлар ичюн!
Миллий сермиямыз ичюн! — деп Салимбайвачча стаканны бошатты.

— Акъ падишанынъ хазинесинден чыкъкъан параны эписи еудийлерде, — дей Джамалбай, стаканына коньякны токе берип, — шуларны сындырышнынъ къолайы тапылсад а.
Сёйле, Абдушукур, чуфутларнынъ параларыны насыл этип озюмизге авдарырмыз?

— Бунынъ ичюн коммерсантлар керек.
Бу бир.
Сонъра, иттифакъ керек, яни, мусульман байлары бирлешмек кереклер,— деди самимийликнен Абдушукур.

— Э-э... бизде байлар бир-бирлерини кореджек козьлери ёкъ.
Бирлешмезлер.
Бусы яман,— деп шикяетленди Салимбайвачча.

Бир шише коньяк, бир шише марсала ве бир дюльбер ваза апельсин даа пейда олды.
Джамалбай даа айыныкъча эди, лякин Абдушукурнинъ козьлери бунарлангъан эдилер.
Экинджи шишеге, биринджисине япышкъан киби, авесликнен япышмады.
Салимбайвачча марсаладан эки стакан даа ичкен сонъ тамамы иле сархошланды.
Энди, агъзына кельгенини айта бере.
Кимерде бир къадынларгъа да козь къымып ташлай.

Ресторанда отурышув баргъан сайын къайнады.
Музыка чешит сой аваларны чалды, адамлар чокълашты.
Оларнынъ арасында яхшы-яхшы кийинген рус ве башкъа зенгин авропалы базиргянлар бар.
Татар алыш-веришчилери де чокъ корюнелер.
Туркстанлылардан исе, бу столдакилерден башкъа, кене бир къач киши даа отуралар.
Бир столда Султанбекнинъ къардашы Арсланбек, о ялынъыз, юкъусырай.
Столнынъ устю пиво шишелеринен толу.
Ортада, бир столда, заводджы байнынъ огълу Миркомилбайвачча эки яш къадынны янына алып, тахиесини стол устюне ташлап, отургъан.
Аягъыны къачландырып, кичкене, чиркин бетини сархошча бурюштирип, папиросыны думанлата, ве къадынларнынъ агъызларына шарап тёкеджек ола, оларгъа нелердир мыдырдай, «къыс-къыс» куле...
Бу яш байвачча ичюн, санки, ресторанда ич кимсе ёкъ, озюни ойле тута.
Ашагъыда таба, кошедеки столда, паалы малдан тикильген, лякин устьлеринде осал тургъан, янъы кийимли, кенъ кевдели, мазаллы дёрт яш отурмакъта.
Олар да озьлерини сыкъмайлар.
Къычырып лакъырды этелер, кулюшелер, столнынъ устю чешит шишелернен толгъан.
Оларнынъ ичинде балабан чалмалы, къар киби беяз сакъаллы, лякин юзю даа яшларнынъ юзюне ошагъан гюль черели, къарт адам озюнинъ шенълиги ве лафазанлыгъынен инсаннынъ дикъкъатыны джельп эте эди.

Салимбайвачча янына бир къадынны отуртты.
Къадыннынъ яшы отузлардан кечкен олса да, азгъана пудралангъан юзю ве янакъларыны къырмызылыгъы оны да яш костьтере эди.
Кенъ омузлы, тёгерек бетли, юксек кокюслю эди.

— Шампанский! — деп буюрды байвачча.

— Ёкъ, ёкъ, керек дегиль!— деди къадын, ичмейджек киби...

— Даа не?
Джиджий шейлерден не сымарлайым? — деп сорады къадындан, рус сёзлерини ярым-юрты сёйлеп.

Джамалбай дудакъларыны ялай берип:

— Яхшы экен...
Осал дегиль! — деп макътады ве Абдушукурге эгилип: — Абдушукур, бир гузель союна даа козюнъни къымып, бираз ичирген сонъ, алып кетермиз... деди.

— Бу къадыннынъ янында досту бар эди...
Дюльбер.
Къайда ёкъ олып кеткен экен, берабер эдилер де.

— Я сиз?
Сиз де бизден артта къалманъыз!

— Сизнинъ эгленгенинъиз манъа да етер.

— Э-э... ашнынъ къокъусындан кишининъ къурсагъы тоймаз!— деп кульди Джамалбай ве къадынгъа тараф айланды: — мадам, ич, ич.
Кейфинъ келир, ич.
% А потом гуляткъа барамыз...

— Аджаип шей,— деп башлады, мавы, козьлерини джильвелендирип къадын, — мусульманлар я асыл ичмейлер, я да бир ичип башласалар, токътатмазсынъ.
Аджайип халкъсыз сиз, азиатлар...

Къадын, башта Салимбайваччанен, сонъ, башкъаларынен токъуштырып, шампанский ичти де, балабан мавы козьлерини къахпелендире берип, бу ерде озю буюргъан киби, эркеклерге шарап тёкюп сыйлады.
Мен оны яхшыджа козьден кечирген сонь, энъ яхшы ве энъ паалы, ашларны, шарапларны сымарламагъа башлады.
Токътамаздан лакъырды этип отурды.
Чокъусу Джамалбайнен лакъырды этмеге тырышты, бильмем джумертче олгъаныны дуйды...
Онынъ айткъан шакъаларыны памукъчы ич де анъламай эди.
О исе, къадынгъа къалын, къырмызы тилини костере ве Абдушукурге ялвара:

— Бу мени кулеми, масхара этеми шу, айт-анълатчы манъа — дей.

— Ёкъ.
О сизге севда олгъан, эси-гюджи сизде.

— Севги?
О насыл севги? — бутюн меселе парада...
Пара къопармакъ истей...
Сораса, бу «дюнья дюльберининъ» ады не экен?

— Анна, Анна, — деди Абдушукур.

Шу вакъытта юксек бойлу, пек ильванлы кийинген яш, дюльбер бир къадын столгъа якъынлашты.
Къадын, кулюмсиреп Аннагъа эгильди, баягъы вакъыт онынъ къулагъына нелердир сёйледи.
Сонъ, кулюштилер.
Къадын кетмекчюн арекет эткенде, Джамалбай онынъ къолундан тутты, бош стулны онъа якъын чекти, авучунен стулнынъ отурылгъан ерине бир къач кере урып:

— Отур, мадам, отур — деди.
Къадын бир дакъкъа къадар джильвеленди, сонъ, стулгъа отурды.
Анна Салимбайваччанен мешгъуль олгъан арада, аркъадашынынъ отургъаныны эслемей къалды.
Сонъ, онынъ отургъаныны корип, къашларыны тююмледи, терен нефес алды.
Онынъ арекетинде куньлев сезиле эди.

Кене де янъы ашлар, ичкиликлер, табакъларда алма ве нар кетирилип башланды.
Ичкиджилик бир даа къызып кетти.

* * *

Ёлчы могурдеги котерильген, фаэтоннынъ мешин отургъучы устюнде сувукъта юкъсурай эди.
Аджджы сувукъ бетини якъа, къулакъларыны сызлата.
Аякъларынынъ пармакълары джансызландылар, ач къурсагъында, дерсинъ, ель ойнай эди.

Вакъыт энди яры геджени авгъан.
Сокъакътаки полицейлерни ве бир къач да саргъуш кимселерни эсапкъа алмасанъ, кимсе ёкъ.
Ялынъыз ресторан огюнде бираз арекет бар.
Арабаджылар келип-кетип отуралар, эркеклер, къадынлар ят тильде мыдырданалар.
Кулюшелер.

Джамалбайнынъ арабаджысы-хызметкяры Джурабай, онынъ ичкиджилигини ве чешит шейлернен огърашкъаныны эшиткенини ве корьгенлерини баягъы вакъыт сёйледи ве сонъ «юкълай бер, байлар бугунь танъ аткъандже мында олурлар», — деп озь арабасынынъ ичинде нелердир сарынып, томалакъланып ятты.
Амма, алышмагъанынданмы, ёкъса, къурсагъынынъ пек ач олгъанынданмы, Ёлчы юкълап олмады.
Фаэтондан дёрт-беш адым авлакъта:

— Ёлчыбай, сен мын-мындасынъмы, шу?— деген capхоуш сеси эшитильди.

— Сизсизми, Салим-ака?
Кетемизми?

— А-а-шыкъма!

Ёлчы фаэтондан ерге секирди.
Салимбайвачча, къаранлыкъта, фаэтондан авлакъча, терекни къучакълап, къусмакъта эди.
Сонъ, саллана-саллана Ёлчынынъ янына кельди, онынъ къолуна япышты.

— Ю - ю- р!
Чабик ол!
Фаэтон турсын.
Борюлер ашамазлар оны: о менимки, юр!—Ёлчынынъ къаршылыкъ косьтергенине бакъмадан, инат байвачча оны зорнен чеккелеп, халатындан тартып, алып кетти.

Ёлчы козь къамаштырыджы ярыкъ ве шаматалы залгъа киргенде башы айлангъан киби олды.
Бу ер, онынъ ичиндеки адамлар, онынъчюн анълашылмагъан, шашырыджы бир ал эди.
О, шашмалагъанындан къапы янында бир ань токъталды ве Салимбайны да козьден джойды.
Байваччаны къыдырып, этрафны козь этеркен арада, козю Абдушукурге илинди.
Бу вакъыт, Абдушукур онъа бир шейлер ышмар эте эди.
Утанса да, столгъа якъын барды, онъа косьтерильген стулгъа отургъан сонъ да, не япаджагъыны бильмей, козьлерини котермеди.
Эки къадыннынъ ортасында отургъан Салимбайвачча стаканны толдурып, онынъ огюне къойды.

— Ич, аша!

— Сагъ олунъыз, мен ичмейим.

— Джурагъа тек косьтер, сачакътан секирир.
Азбарда ушюгендирсинъ, ич йигит! — деди муляимдже Джамалбай.

Лякин Ёлчы ичмеди.
Ашкъа да энди маддеси ёкъ эди.
О, ялынъыз сувуп къалгъан кебабдан бир таякъ кебап алды.
Эр эки къадын да — Анна ве Мария, юссюзликнен Ёлчыдан козь алмай бакъа ве онынъ дюльберлигини, сагъламлыгъыны, саделигини-тербиелилигини корип, пышырдашып кулюше эдилер.
Мария стаканны къызыл шарапнен толдурды, турды, ве Ёлчыгъа таба кельди.

— Вино яхшы, яхшы,— деп стаканны Ёлчынынъ агъзына таяндырды,

Ёлчы шарапнынъ къокъусындан чырайыны бурюштирди - сытты, башыны саллады:

— Ёкъ.
Ичмейим! — деди.

Мария Абдушукурден «ич»— деген сёз озьбекче насыл айтылгъаныны сорады ве кене де: — Ич, Геркулес, ич, яхшы вино...— деп зорлай берди.

Ёлчы оларгъа масхара олмамакъ ичюн стаканны къолуна алды да, эки ютумдан стаканны бошатты, авучынен дудакъларыны сюртти ве еринде отура берди.
Къадынлар къычырып-къычырып кулюштилер.
Анна да Мариядан артта къалмамакъ истеп, стаканны шарапнен толдурып, баланы алдаткъан киби, джильвели кулькюнен Ёлчыгъа туттыраджакъ олды.
Ёлчы ачувланып къолунен стаканны кенаргъа итеди ве юзюни чевирди.
Анна кене де зорламагъа башлады.

Бу вакъыт кимдир Ёлчынынъ аркъасындан тюртти.
Йигит айланып бакъты: онынъ артында юксек бойлу, толу, гурь сакъаллы, тер-темиз сачлары ягънен ягълангъан киби йылтырагъан балабан бир рус турмакъта эди.
Ёлчы оны рус байы деп тюшюнди.
О, Ёлчыгъа «къапудан чыкъ» деген ишмарны ачувланып косьтермекте эди.
Ёлчынынъ башындан къайнагъан сув тёкюльген киби олды: о, къызарып-бузарып еринден турмагъа азырлангъанда, Салимбай оны отуртты ве аркъада тургъан къарткъа бир шейлер анълатты.
Къарт «ихтияр менде дегиль» деген киби, омузларыны къысты, сонъ, йымшап йылмайды.

— Отурабер, къарт да чайлыкъ къыдыра,— деди Ёлчынынъ гонълюни алып, Абдушукур.

— Ичемиз!— деди, Салимбайвачча, бир къолунен Аннаны къучакълап, дигер къолунен стаканны агъзына котерип, атты.
Джамалбай озюни аля даа тендюрист дуя.
Къалын, этли пармакъларынен Мариянынъ де назик къолларыны, де чыплакъ тизлерини сыйпай эди.

Къадынлар ичкен сонъ, даа зияде енгиллештилер, озьлерини даа зияде сербест туталар.
Козьлери, юзлери яна.
Токътамай лакъырды этелер.
Кулелер.
Абдушукур баягъы кейфли олса да, озюни тутмагъа тырыша.
Аз иче, чокъ ашай.
О, янашадаки столда отургъан эки руснынъ лакъырдыларыны динълеп тура.
Оларнынъ бириси — энди баягъы яшларында къарт, корюниште я буюк чиновник, я да алыш-веришчиге ошай, бельким эм чиновник эм де алышверишчи, экинджиси — орта яшларында козьлюкли ве дюльбер кийинген адам.
Абдушукур оны инженерге ошатты.

— Коресизми, бу азиатлар джанаварлар олсалар да, базы бир тербиеге малик экенлер.
Мына, зенгин адамлар озьлерининъ хызметкярларынен-ыргъатларынен отурып, берабер ичелер.
Демократия! — деди инженерге ошагъан сойю.

— Азиатлар, эльбетте, ашагъы ыркълар, — деди, чиновник, тарелкасындаки этни пычакънен кесеркен, — олар медениетке къабилиетли дегиллер.
Якъында бир профессор ильмий джемиетте бу даваны пек яхшы исбат этти.
Билесизми, мен бу сыджакъ мемлекетте йигирми йылдан берли яшайым.
Азиатларнынъ анъларыны пек яхшы билем.
Олар, аля даа пек артта къалгъан миллетлер.
Лякин бунъа бакъмай, оларнынъ базы бир хусусиелерини аля даа илим ве фен де айдынлатып оламады.
Меним фикримдже, сынап бакъкъаныма коре, оларда, меселя, бедиий севги пек буюк.
Олар чичек севелер.
Урбасы кирли, йыртыкъ, ямалы, эски, лякин къулагъынынъ устюнде — чичек, манълайында тахиесининъ тюбюнде чичек.
Йыр, оюнны пек севелер...
Лякин олар эписи къоркъакъ, эписи къаст адамлар.
Инанасызмы, оларнынъ арасында ачыкъ гонъюлли, самимийлик олгъан ишанчлы бир адамны тапалмазсынъыз?

— Базы вахший халкъларнынъ, меселя, негрлернинъ музыкаларыны-макъамларыны бегенелер.
Я буларнынъ музикалары насыл?— деп сорады инженерге ошагъан адам.

Чиновник бокалыны бошатты, явлукънен дудакъларыны, сакъалыны сюртти ве къаттылыкънен сёйледи:

— Къолларына бир табакъ, я да бир тепси алып, джакъларына таяндырып, къычыра берелер.
Биз бойле «музыкадан» он вёрст авлакъкъа къачып кетермиз.
Лякин оларны буюк меракънен динълейлер.
Бир къач сой музыка алетлери де бар.
Лякин олар гъает иптидаий.
Бундан да гъайры, оларнынъ бир ахмакъ табиатлары да бар: ерде аякъларыны букип отуралар.
Бизчюн бойле отурмакъ буюк бир азап.
Оларчюн, бу раатлыкъ, эмиш!
Бай олсун, факъыр-фукъаре олсун, азиатнынъ эвинде бир пиаласы ола.
Эки дане олса, адет бозула, эм буюк гуна эсаплана!..

— Василий Иванович! — деди инженер, шарабыны ичип, бифштекстен бир парчасыны агъзына тыкъып, — сиз билесиз, мен бу ерде янъы адамым, бу куньлерде къайтышым мумкюн.
Лякин, Ташкентнинъ асия къысмыны аля даа корьгеним ёкъ.
Ялынъыз юрмеге, догърусыны айтсам, къоркъам.
Чюнки, азиатлар, сиз дегенинъиз киби, чичекни, йыр ве музыканы не къадар севселер де, даа, эр алда, вахший халкъ.
Вахший халкъкъа тамамы иле ишанмакъ мумкюн дегиль.
Бу шубесиз, акъикъат!
Тюневин Петербургдан мектюп алдым.
Мектюпте къадыным да бу акъта яза, мукъайт олмакъ тенбилей.
Шунынъ ичюн, азиатларнынъ шеэрине кимнен бараджагъымны бильмейим, сизнинъ вакътынъыз мусааде этсе, берабер барыр эдик?

— Пек яхшы, мен азырым...— деп, джевап берди чиновник...
— Сизге орта асырны, бельки де ондан эвельки девирлерни де косьтеририм.
Вахший, лякин гузель манзара!..
Хусусан сиз ичюн, петербурглы ичюн!
Петербурггъа къайткъан сонъ, пайтахт къадынларына икяе этерсиз.
Аджайип бир масал киби динъленеджегине шубем ёкъ...

Абдушукур азиатларнынъ аятыны огренмеге меракълангъан бу петербурглыгъа базы малюматларны муляимликнен анълатмакъ истесе де, келишикли бир имкян тапалмады.
Энди онынъ дикъкъатыны столларында пейда олгъан янъы ашлар джельп этти.

Салимбайвачча тамамыле сархошланды.
О, озю аз ашаса, аз ичсе де, эп сымарлай берди.
Столларнынъ устюнде чешит сой шишелер ве савутлар обаланып яталар.
Аннанен Мария джильвеленип къахпеленип озьлери иче ве байларны да ичирелер.

Залдаки шаматадан, музыка сесинден, шарап ве коньякларнынъ кокъусындан, къадынларнынъ лакъырды ве кулькюлеринден Ёлчынынъ башы айланды.
О, этрафкъа бакъты, бойле буюк бир зал ичинде, чокъ адамлар ичинде, бир озюнден гъайры онъа ошагъан ич кимсени корьмеди.
Бу ерде сефа сюрген адамларнынъ эписи онъа ят эдилер.
Эр кес онъа бакъкъандай келе.
Эр кес онъа «сенинъ мында не ишинъ бар? Озь еринъи тап!» — деп сёйлеген киби келе эди.

Анавы къартнынъ елькесинден тюртип, «чыкъ» дегени онынъ аля даа акълындан чыкъмай эди.
Бу ерде ичте де къалмагъа истемесе де, юреги къыркъ кесекке парчаланмагъа азыр олгъан олса да, о байваччанынъ ирадесине бойсунып къалды.
Лякин шимди насыл этип къачмакънынъ чаресини тапалмай эди.
О, ичинден, Салимбайваччаны ляпетлей, сархош байваччагъа табий олгъаны ичюн, озь озюни къыйнай эди.

Ниает ирадесини топлап, солдакилернинъ козьлеринден тайып, къолайлыкънен столнынъ артындан турды, чабикликнен столлар арасындан кечти, къапуны ачты ве озюни тышкъа атты.
Бирден юзюне ургъан салкъын ель, онынъ бетини опькен киби кельди.
Къаранлыкъта, юкъусырап тургъан атнынъ янына кельди, онынъ бойнундан къучакълады, пармакъларынен ялыныны тарады ве башыны саллап яваштан:

— Сувукъмы?
Ушюдинъми?
Меним къыйметлим!.. — деди.
