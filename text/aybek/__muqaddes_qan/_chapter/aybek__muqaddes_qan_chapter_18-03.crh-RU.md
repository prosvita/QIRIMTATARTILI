### 3

Адий яз сабасы...
Кунеш гурь талларнынъ уджларында ойнай.

Сыджакъ чыкъкъангъа къадар, бир къач юз тула къоймакъ макъсадынен, Ёлчы бугунь эвден эрте чыкъты.

Юкъары маалле тарафтан, базаргъа таба, эркеклер чапмакъта, оларнынъ артындан исе, къадынлар.
Оларнынъ устлеринде эски урбалар, эски фереджелер...

Ёлчы токътады.
Халкъ копюр башына топланды.
Къадынларнынъ ачувлы, агълав ве къаргъав сеслери эшитильди.

— Дад!
Бу залымлыкъ не вакъыт битеджек?!
Бунынъ сонъу къайда?

Устюнде джарты урбалары олгъан, кенъ омузлы, кунештен череси янгъан бир эркекнинъ сеси къадынларнынъ сеслерини бастырып гюдюрдеген киби янъгырады:

— Алгъа, йигитлер, алгъа!
Мейдангъа чыкъайыкъ, озь акъкъымызны талап этейик!

Халкъ копюрден ташкъын киби авдарылды.

Базарда халкъ даа чокъ дегиль эди.
Къадынларнынъ къаргъышлары, эркеклернинъ сеслери алыш-веришчилерни къоркъуздылар.
Къара сакъаллы бир тюкянджы, тюкянынынъ огюни сувлап тургъан къопкъасыны элинде тутаракъ, шашып къатып къалды...
Сонъ, бирден башына эсини джыйып, йигитлерге, къадынларгъа шубе ве нефретнен тикилип бакъып, сонъ тюкянына кирди.
Адамларнынъ базылары, башта четлеп юрьселер де сонъ, халкъкъа къошулдылар.
Мейданда халкъ баягъы топланды.
Ёлчы халкъ ичинден огге тыкъыла берди.
Йигитнинъ юреги дерсинъ, демирджининъ чокючни тезьягъа ургъан киби, «гурс-гурс», ура.
О, бекленильген кунь кельгенини анълады...
Эсирликте чекишкенлер, оларны хорлагъанларнынъ богъазына япышаджакъ кунь кельди.
Халкъ кеткен сайын артты.
Сес-шамата орталыкъны къаплады.
Агълав-сызлав къаргъышлар.
Бу сес-шамата Ёлчыны даа зияде эеджанландырды.
Мазлумларнынъ акъ-адалет огърунда курешке котерильмек олгъан азамат куннинъ догъгъанына шубе къалмады.
Бу насыл кунь?
Залымларнынъ ве акъ падишанынъ эсарети тюбюнде чекишкен-тапталгъап эмекдар халкънынъ акъ ве укъукъларны алув, зеэрли йыланларны-байларны богъув куню кельди!
Чокъ йыллардан берли, Ёлчы, бу кунни беклей эди, чокъ йыллардан берли, бу куннинъ арзусынен яшай эди!
Бу улу кунь акъкъында чайханаларда, мааллелерде о, озю киби етимлерге бу кунь акъкъында чокъ айтты.
Ёлчынынъ бутюн къувет ве истеги атеш киби алевленди.

Насылдыр бир акъ сакъаллы къарт, къолларыны ачып, дерсинъ, дуа окъур киби халкъны алгъышлап бир сесинен:

— Гъазот, джесюрлер, гъазот!— деп багъырды.

Чайханадан эски халатлы эки яш чапып чыкъты, къолларыны кокюслерине хачлап, къартнынъ огюне эгильдилер.
Къарт оларгъа фатиха берди.
Яшлар бель къушакъларында асылы тургъан пычакъларыны къынларындан чыкъарып, этрафтаки халкъкъа магърур бакътылар.

Ёлчы къарткъа якъын кельди:

— Я гъазот дегенинъиз не, баба?— деп сорады.

— Анъламайсынъмы, мусульманнынъ баласы,— деди ачувнен къарт,- бильмейсинъми?

— Пек анъламайым...

— Меним девечигим, ислам дининде гъазот — мусульманларнынъ кафирлерге къаршы дженклеридир.
Бу дженкте ольсенъ шеит кетерсинъ.
Ольдюрсенъ: къараман олурсынъ!
Китапларда язылгъан дженк, мына бойле дженктир,— деп, анълатты къарт.

— Ёкъ, баба, догъру дегиль!— деди Ёлчы, сабырсызлыкънен.
— Бизим дженкимиз, башкъа дженк.
Сиз, бутюн мусульманлар бир тюрлю деп билесизми?
Бутюн мусульманлар бир тюрлю дегиллер.
Мусульманларнынъ арасында къашкъырлар ёкълармы?
Оларнынъ тишлери башкъа къашкъырларнынъки киби суйрю дегильми?
Ёкъ, биз бутюн къашкъырларны ёкъ этеджекмиз!
Догъру айттыммы, джемаат!?
Бутюн къан ичиджилерни, бутюн къашкъырларны, бутюн эзиджилерни ёкъ этмек ичюн дженк этеджекмиз.

Топлангъан халкъ ичинден эр тарафтан:

— Догъру!
Догъру!

— Акъикъий сёзлер!— деген сеслер эшитильди.

Ёлчынынъ сёзлеринден айретте къалгъан къарт эки къолунен якъасына япышты ве:

— Астагфируллах!— деп айтып, йиберди...

Ёлчы озь мааллесине чапты.
Тюневин къызгъын-къызгъын лаф эткен факъыр-фукъарелерни топлады.
Оларнынъ огюне тюшти.
Халкъ ичинде Саодат къартий де бар эди.
Олар, халкъ топлангъан мейдангъа, Хадра тарафкъа ашыкътылар.
Эркеклер кокреклерини ачып, башларыны котерип адымлай эдилер.
Къадынлар исе, эркекнинъ артындан, Николайны ве онынъ къуйрукълары — байларны къаргъай-къаргъай, кете эдилер.

Кеткен сайын, халкъ чокълаша.
Мааллелерден, сокъакълардан, аралыкълардан адамлар, ашыкъып кеткен халкъкъа къошула эдилер.

Халкъ, джесюране кете.
Чокъ ве къудретли.
Арада-сырада полицайлар корюнип башладылар.
Эвеллери олардан халкъ къоркъып-пысып юрген олса, шимди, полицайлар халкъны корьгенлеринен дуварларгъа таянып къапы, аралыкъларгъа, терек артларына сакълана эдилер.
Адамлар исе, озь къуветлерини дуйып, оларгъа ич бир тюрлю эмиет бермей, эп кете эдилер.

Ёлчы, аякъкъа къалкъкъан халкъ, янъы шеэрге, губернаторнынъ эвине кете деп, къарарлаштырды.
Лякин, кеткен сайын чокълашкъан халкъ, Алмазардаки полицай ханесине адымлады.
Халкънынъ юзюнде, юрегинде бу хасислер, энъ къоркъунчлы, энъ къара бербатлар сайыла эдилер.
Бутюн эзиетлер, асув-кесюв, мусульманлыкъны йыкъкъан шейлер бу эвден чыкъа эди.
Бу ерден кечкен адамлар эр вакъыт къоркъа тюше эдилер.
Акъ падишанынъ Туркестаннынъ эр кошесинде бойле тешкилятлары бар эди. 

«Яхшы, барсын янгъын мындан башлансын!
Зулум къайдан кельсе, атеш анда янсын!»— деп тюшюнди Ёлчы, ве адамларны эеджанландырып эп огге ынтылды.
Шу арада, апансыздан, йигитнинъ къулагъына бирисининъ:— Ёлчы-бай!— дегени эшитильди.

Ёлчы айланып бакъты, сокъакьта, элинде газетасы Абдушукур турмакъта эди.
Онынъ янында, Авропанынъ сонъки модасынен кийинген бир яш байвачча да бар эди.
Ёлчы истемей-истемей ёлдан чыкъып, оларгъа якъынлашты.

Байвачча, мыскъылнен кульди, Абдушукур исе, сытыкъ-серт чырайнен, къашларыны туюмлеп:

— Къайда кетесиз?— деп сорады.
— Сен адамларны къайда алып кетесинъ?
Бу джанаварлыкъ!
Бу ахмакълыкъ!— деп къычырып башлады, агъзындан тюкюриги атылып-атылып кетти.
— Бу къой сюрюси не биле?
Сен не билесинъ?
Халкъ ичюн къайгъыргъан окъумыш адамлар барлар...
Сен не ичюн къарышып юресинъ?

— Сизджесине не япмакъ керек, окъумыш агъасы?— деп мыскъылнен сорады Ёлчы.

— Адамларны къайтармакъ, токътатмакъ керек!— деп ченъгильдеди Абдушукур...
— Мен опотлейим, оплайым, оларны токътатам, лякин бу акъылсыз, дели, оларны огге алып кете!
Эсинъи топла!
Акъ падишамыз бу дженклерде буюк зорлыкъларгъа къалды.
Биз, Туркестанлылыр, онъа хиянетлик эте билемизми?
«Дженк» сёзюни эшиткенде отинъиз патлады.
Йигит дегиль, къоркъакъларсыз, сиз!

— Бу эписими?
Меним бош-богъазлыкъ этмеге вакътым ёкъ!— деди Ёлчы, сесини кескинлештирип.
Халкъ озь яшайышыны бильгени киби къураджакъ.
Онынъ сиз киби окъумышмыларгъа къалгъан куню ёкъ.
Мен сизни яхшы билем.
Сиз, халкъ бораныны токътатмакъ истейсизми?
Халкънынъ сесини тындырмакъ истейсизми?
Бир япаджакъ олып бакъынъыз!
Бу боран сизни ойле бир уфюрир, сиз бутюн джиан топрагъында озюнъизге ер тапалмазсынъыз!
Сиз, акъ падиша ичюн дженк этмеге пек истейсизми?
Ойле олса, мына, бу байваччаны да озюнъизнен алынъыз, кетинъиз, ёл ачыкъ!
Бизим дженкимиз исе — башкъа дженк!
Биз халкънынъ къаныны эмгенлернен ве сизинъ киби сойларынен дженк этеджекмиз!

Ёлчы бирден айланды.
Лякин, беш-он адым юрген сонъ, бир насиатчыгъа даа расткельди.
Лякин, устюнде, белине къадар къыскъа фереджеси олгъан, аякъларындаки, джарты меситлеринден пармакълары корюнген бир къартча къадын бу насиатчыны ойле шишире эди ки, бош-богъаз, бармагъа ер тапмай эди:

— Мен тап Юнус-Абаддан кельдим.
Мен не ичюн къайтаджагъым?— дей къадын.
— Етер, тойгъандже къанымызны, джанымызны ичтилер.
Мени топ агъзына къойсанъыз биле, къычыраджагъым:— Геберсин акъ падишанъыз!
Къайтмакъ керек дейсинъми?
Эгер де сен эркек олсанъ, юрь огге, ёл косьтер!

— Догъру айтасыз, ана!— деди Ёлчы, къадынгъа.
— Юринъ, арткъа къайтув ёкъ.
Бизим гъайып этеджек шейимиз ёкъ.
Бизге къоркъмагъа бир шей ёкъ!

Алмазарда, полицай ханеси огюнде, чокъ адам джыйылды.
Халкъ эп келе ве келе эди.
Хусусан, джарты фереджелерине бурюнген къадынлар пек чокъ эдилер.

Ёлчы огге юрип, мейданны козьден кечирди.
Мына, койлюлер, чайракерлер, ыргъатлар, хызметкярлар, эснафлар, ишчилер ве оларнынъ ана-бабалары — зулум астында инълеген халкъ, бу ерде.
Авада кескин сес-шамата янъгъырай.
Эр бир тарафтан къадынларнынъ агълав-сызлавлары, къаргъышлары, эрлернинъ къычырувлары, сёггенлери ве:

Ёкъ олсун дженк!
Къашынмагъа тырнагъымыз биле къалмады.
Эписини Некалай ашады!».
Зулумгъа чыдамагъа артыкъ меджалымыз къалмады.
Мудафаа ишлерине байларнынъ огъуллары кетсинлер!— деген сеслер эшитильди.

Халкъ ичинде Ёлчы Къаратайнен расткелишти.
Онынъ янында Ораз.
Ёлчы зар-зоруна, халкъ ичинден тыкъылып, оларнынъ янына барды, чокътан корьмеген къыргъыз достуны къучакълады.
Къайсы тарафкъа бакъса, янъы-янъы танышлар.
Къаратай Ёлчыны тюртип, къолунен узакъкъа ишмар этип:
«Бакъ, ана Хакимбайвачча!
Джаны богъурдагъына тыкъылгъангъа ошай, коресинъми?»
Ёлчы дудакъларыны тишлеп, ачувнен Хакимбайваччагъа бакъты.
О, халкътан кенарда таба, козлюкли бир семиз рус адамынен турмакъта эди.
О, де халкъкъа бакъа, де рус хадимине айланып эгилип, бир шейлер айта...

Ораз, Къаратайнынъ къулагъына бир шейлер пышырдады ве сонъ:

— Салимбайвачча кеткен ёлгъа Хакимбайваччаны да озгъармакъ керек амма,— деп ташлады.

— Ашыкъма, биз оларнынъ эписини бир йипке асармыз.
Лякин шимди, кетмек керек, халкътан артта къалмакъ олмаз!— деди Ёлчы къыргъызнынъ къолуны сыкъып.

Полиция ханесининъ къапулары япыкъ эди.
Эркеклер, къадынлар даа тазе боялгъан демир чордыварларнынъ ешиль пармакъларына япышып, оларны майыштырып, ичери кирмеге тырыша эдилер.

Ёлчы ве онынъ достлары ёл къапунынъ ярысына япыштылар.
Оларгъа ярдымгъа юзлернен адамлар кельдилер.
Араба къапу шатырдап-гюдюрдеп ачылды.
Халкъ ичериге авдарылды.
Бинанынъ къапулары килитли эди.
Пенджереден погонлы копеклернинъ къоркъудан агъаргъан юзьлери корюне эди.

Котерильген халкънынъ ачувы даа зияде артмакъта.
Эрлернинъ сеслери, къадынларнынъ ызгъышувлары, дерсинъ кок юзюне къадар котериле.
Йигитлер юмрукъларыны сыкъалар.
Къадынлар фереджелерини котерип-атып, юзьлерини ачып:
«Мында чыкъынъыз, копеклер!
Биз сизинъ къурсакъларынъызны ярармыз, домузлар!
Екъ олсун залым падиша!
Екъ олсун байлар!» деген сёзлер янгъырадылар.

Бир къач полицай бинанынъ пенджерелеринден атлап-тюшюп, чешит сой сёгюнчлернен сёгюнип-къычырып, къамчыларнен урып-итеп, халкъны айдамакъ истедилер.

Огдеки адамлар чекильмеге ынтылдылар.
Бу арада арекет этмек керек эди.

— Урунъ!— деп къычырды Ёлчы ве къаплан киби башта озю атылды.
Эки кере саллагъанда, эки полицайны ерге серди.

Халкъ, сес-шаматанен башкъаларынынъ устюне атылды.
Лякин пенджерелерден атып башладылар.
Бу арада, аякъ тюшюнде эзильген полицайлар, бина ичине къачып етиштирдилер.

Халкъ, бинанынъ къапу ве пенджерелерине таш, демир, агъач яндырып башладылар.
Пенджерелерден джамлар шувулдап къуюлдылар...

Апансыздан бинанынъ къапусы ачылды ве босагъанынъ эки тарафында, юзлери ап-акъ кесильген эки полицай олгъаны алда, пристав Мачалов пейда олды.

Пристав къолуны котерип, тынчлыкъ талап этти.
Хадимлерден бириси акъ падишанынъ эмрини анълатмагъы тырышты.
Лякин, сес-шамата онынъ сесини тындырды.
Кене де эр бир тарафтан таш, тула ве башкъа шейлер ягъып башладылар.
Ачувындан озь озюни туталмагъан насылдыр бир къадын, рус хадимлерден бирисини босагъадан ашагъы чекип тюшюрди ве ерге йыкътырып эзмеге башлады.
Насылдыр бир башы яланбаш йигит, хадимнинъ белинден-къынындан къылычыны сувурып чыкъарып алды.
Бу вакъыт Мачаловнынъ эмринен бинанынъ пенджерелеринден залп берильди.
Халкъкъа къаршы къуршун ягъды.
Эки къадын йыкъылды.
Бири мердивеннинъ ашагъыдаки басамагъында къатып къалды, дигери — арыкъ эллеринен фереджесини сыкъып, тулалар устюне йыкъылды.
Насылдыр бир къара сакъаллы фукъаре кийинген адам, онъ къолунен омузыны сыкъып, агърыдан козьлерини япып, тиз устюне ташланды.
Онынъ пармакълары арасындан къан тамчылары тамлады.
Халкъ чекильди, босагъадан узакълашты.

Къуршун ягъып башлагъанынен Ёлчынынъ бутюн вуджуды айтылмаз бир къуветке толды, юрегиндеки ачув къайнады.
Яныкълы, атешли бакъышнен халкъны козьден кечирди.
Адамларнынъ юзлеринде ачув.
Къаратайнынъ, Оразнынъ ве даа чокъусыларынынъ къолларында пычакълары, къадынларнынъ къолларында ташлар.

Халкъта янъы баштан ачув къайнады, нефрет артты:
— Атынъыз!
Ольдюринъиз!
Залым падишаны ер ютсун!
Огъулларымызны къан ичиджи падишагъа бермемиз!— деп халкъ сес-шамата къопарды.

Ёлчы къаттылыкънен огге атылды.
Огдеки сыранен берабер къапугъа якъынлашты.
Халкъ бирден еринден кочти.
Падишанынъ бир хызметчиси даа эзильди.
Къалгъанлары къачып етиштирдилер.
Бинанынъ къапулары кене де япылды.

Азбар ичинде токъталып турмакънынъ файдасы ёкъ эди.

Ёлчы козьлеринен достларыны къыдырды: Къаратай йигитлерге нелердир къычырып айта.
Ораз-таш артындан таш ягъдыра, Ёлчынынъ чагъыргъаныны ич бириси эшитмеди.
Озюнден якъында ерде, озь мааллесининъ адамларыны корип, оларны чагъырды.

Халкъ ичинден огге сокъулып кеткенде, йигит бирден токътады: пек чокъ къадынлар ичинде бир къадынны корьди.
О, бетине япылгъан фереджесини де ачып бакъа, де бусь-бутюн ачыкъ ташлап, огге ынтыла, чевре этрафкъа козь ташлай эди.
Онынъ кирпиклери устюнде эльмаз киби козь яш буртюклери ялтырай эди.
Бир кереден бакъкъанда, оны Гульнаргъа ошатты.
Юзюнинъ сымасы, козьлери устюнде букленген къашлары,— эписи онъа севгилисини хатырлатты.
Йигит козьлерини япты ве салланды — онынъ юрегине недир сюйрю, кескин бир шей санчылды, коксюни агъры далгъасы къаплады:

...«Гульнар, меним севгилим!
Сен ёкъсунъ!
Бу халкъ байрамында, йигитлер байрамында, сен ёкъсунъ!».
Эр тарафтан кене де сес-шамата котерильди:

— Полиция начальниги!
Казакилер!..
Йигитлер, къоркъманъыз!
Урунъыз оларны, джесюрлер!

Ёлчы ог сырагъа ынтылды, мердивен устюнде казакилернинъ къорчалавы астында тургъан полиция начальнигини корьди.

Полиция начальниги Колесников бир шейлер айтаджакъ олды.
Лякин онынъ сёзюни болип, Ёлчы седа чыкъарды:

— Урунъ залымны!

Онларнен къоллар полиция начальнигине узанды.
О, пыштавыны къакъып алды.
Казакилер залп бердилер.
Онынъ артындан айда мында къачув башлады.
Бир кереден бир къач адам ольди ве яраланды...
Халкъ кене де мердивенге — босагъагъа ынтылды.

Ёлчы, бирден, узун бойлу, сакъаллы казакининъ устюне атылды, оны юмругъынен урып, ерге девирди ве къылычыны тартып алды.
Къылычыны юкъары котерип, бина ичине къачкъан полиция начальнигининъ артындан чапты.

Бирден бутюн дамарлары тартылгъан киби олып, йигит бираз къатып къалды, сонъ, къылычыны даа зияде сыкъа берип, букленди ве яваштан ерге ташланды...

Бираздан сонъ, козьлерини ачты.
Онынъ башы устюнде темиз мавы кок, алевли кунеш, къалын дивар артындан кельген сес киби, халкъныпъ тыныкъ шаматасы эшитиле.
Насылдыр бир эркек терекке чыкъа.
Ёлчы онынъ Ораз олгъаныны таныды.
О, телефон теллерини кести...

Кескин агъры йигитнинъ бутюн вуджудыны сарды, лякин юрегинде, аля даа ачув атеши яна эди.
Тишлерини сыкъты, тирсеклерине тирелип, ерден башыны котерди, лякин козьлерине къаранлыкъ чёкти, кене де, ерге йыкъылды.

Ёлчы къангъа буланып ятмакъта, лякин даа эсини джоймады.
Онынъ къулакъларында халкънынъ шаматасы шиддетли бир музыка киби инъледи.
Бу, бинълернен адамларнынъ — агъа-къардашларынынъ, баба-аналарынынъ, апте-къардашларынынъ залымларгъа ве джеллятларгъа къаршы котерильген сеслери эди.

Кимдир онынъ янына кельди, манълайыны сыйпады:

— Ёлчыбай!
Барем мен ольгейдим, тувгъаным!— деп къычырды.
Ах, меиним къадрли достум!
Джигерим!

Йигит козьлерини ачты, устюне эгильген Къаратайны корьди.
Онынъ яшлы козьлерине бакъып, агъламанъ деген киби айтаджакъ олды.

Къарт ве Ораз Ёлчыны корип алды ве халкъ ичинден зар-зоруна чыкъарып, чабик-чабик четке адымладылар.
«Диванбеги» мааллесинде, бир азбар ичине кирип, Ёлчыны йыкъыкъ, джарты бир аранчыкъ ичине ерге къойдылар.

— Къардашым насылсынъ?!
Сув берейимми?— деди Къаратай.
Онынъ суалине кимсе джеваб бермеди.
Ёлчы ольген эди...

Къаратай достунынъ юзюни бель багъынен орьтти.

Ораз халатыны чыкъарды ве ерге тёшеди.
Онынъ устюне Ёлчынынъ кевдесини къойдылар.
Къаратай, пычагъынен онынъ къангъа булангъан кольмегини кести, йигитнинъ коксюни ачты.
Кокрегининъ сол тарафындаки ярасынынъ къаны уюшкъан...

Къаранлыкъ чёккенге къадар достлар азбар ичинде яныкълы тынчлыкънен отурдулар.
Сонъ Ораз таныш арабаджысына кетти.
Устюнде бир аз пирнич тобаны олгъан арабанен къайтып кельди.
Къаранлыкъта, олар, Ёлчынынъ кевдесини арабагъа къойдылар.
Тобаннен устюни ортип ве буюк мукъайтлыкънен Саодат къартийнинъ эвине алып кеттилер.

Котерильген халкъ хусусында, атышлар, къапатувлар акъкъында эшиткен Унсин, агъасы ичюн къоркъып, Къаратайнынъ огълунен Тахтапулгъа чапты.
Саодат къарт онъа бутюн олгъан къалабалыкъны айтты.
Оларнынъ эписи Ёлчы ичюн пек раатсызлана эдилер.

Апансыздан азбаргъа Къаратай чапып кирди.
Оларгъа айланып, пек чабиклик ве мукъайтлыкънен:

— Ялварам, тувгъанларым, сес-шамата котерменъиз!— деди де, бир даа гъайып олып кетти.

Къадынлар беля сезип, къатып къалдылар, лякин не олгъаныны, Ёлчыны алып-келип ерге къойгъан сонъ, бильдилер.

Къаратай Оразны, Шакир-атаны алып кельмеге ёллады, озю исе, Ёлчынынъ янында къалды.
О, башыны асып, къыбырдамай отурды.
Ялынъыз къадынлар вайгъара къопаргъанда, оларны тынчландырмакъ ичюн, башыны котерип ала эди.

Лампа ярыгъында, Ёлчы сагъ олгъандаки киби, кенеде, сакин, магърур, дюльбер эди.
Козьлери, дерсинъ, мына-мына, ачылыр, дудакълары къыбырданыр, лаф этмеге башлар киби эди.

Унсин сачларыны юлкъа, къанлы яраларгъа къадар янакъларыны тырнай эди.
Онынъ яныгъыны, белясыны, дешетли акъикъатны азачыкъ да олса эксильтмек мумкюнми?
Яныкъ ичинде къалгъан юрегини козь яшынен арытмакъ мумкюнми?

Севимли агъасыны, онынъ достуны, омюрде бирден-бир таянгъычыны къучакълай, ярасына юзюню къоя, оны козьяшларынен юва эди.
Оны не Къаратайнынъ айткъаны ве неде къартийнинъ муляйим ялварышы токътатмай эди.
Къыз, озюнинъ бутюн яшайышыны, агъасынынъ бир дакъкъа яшайышынен тенълештирмек мумкюн олмагъаныны билир эди.

Шакир-ата кельди.
Къаратай ве Ораз мезарлыкъкъа кеттилер.
Эгер де, мезар къазыджы, геджелей, мезар къазмакътан ред этсе, олар озьлери къазмакъ ичюн, озьлеринен берабер кетмен де алдылар.

Шакир-ата Ёлчынынъ башы устюне тюшюп, чокъ вакъыт буюк яныкънен агълады.
Сонъ, Унсинге айланып, онынъ башыны баба муляйимлигинен сыйпады:

— Къызчыгъым, меним тувгъан къызчыгъым!
Озюнъи бойле чекиштирме.
Сен акъыллы къызсынъ, анъларсынъ: Ёлчынынъ олюми, аддий бир олюм дегиль.
Сенинъ агъанъ ким ичюн къан тёкти?
Озю ичюн дегиль, халкъ ичюн, бутюн алдатылгъан, хорлангъан, зулум тюбюнде ынърангъанлар ичюн, озюнинъ къаныны тёкти.
Бу къан, энъ мукъаддес, энъ мубарек къан... энъ саф къан...
Къызым, сенинъ агъанъ федакяр ве джесюр йигит эди.
О, темиз, намуслы инсан огълу, инсан эди.
Темиз ве намуслы инсан огълу олып да ольди.
Ёлчынынъ къаны зая кетмез.
Сен, сонъ анъларсынъ, къызым.
Келир кунь, мен олерим, лякин сен:
«Шакир-ата, догърусыны айткъан!»— деп хатырларсынъ.
— Къарт терен нефес алды.
— Янма, къызым.
Мен — сенинъ бабанъым.
Къартий — ананъ.
Койде сенинъ къардашынъ бар.
Сенинъ Къаратай киби достунъ да бар.
Биз эпимиз сени севемиз, къызым!»

Унсин, бир вакъытлар Гульнар берген юзюкни агъасына берип оламагъан эди.
О, джебинден юзюкни чыкъарды ве опе-опе, агъасынынъ кичкене пармагъына кечирди.

Тамам яры геджеде Ёлчыны табуткъа къойдылар.
Шакир-ата, Къаратай ве Ораз дуа окъудылар.
Маалленинъ йигитлерини чагъырмакъ телюкели эди.
Къаратай ве Ораз табутны котердилер.
Саодат къартны зар-зоруна эвде къалдырдылар.
Табутнынъ артындан Шакир ата ве Унсин адымладылар.

Къарары олмагъан къаранлыкъта, юреклерининъ агърысыны басып, буюк бир тынчлыкънен, достлары залымлардан интикъам алмагъа ант этип, Ёлчыны мезаргъа къойдылар.
Топракънен орьттилер.
Сонъ, къартнен ве Унсиннен сагълыкълашып кеттилер.
Оларгъа бираз вакъыт да олса, гизленмек керек эди.

Унсин чокъ агълады.
О, мезар устюне де башыны къоя, де бутюн кокрегинен ята, лякин къарарсыз яныгъыны сёндюралмай эди.

Йылдызлар кусип-сёнип башлагъанда Шакир-ата Унсиннинъ къолундан тутып, мезар устюнден котерди ве эвге алып къайтты.

Олар, яваш-яваш кете эдилер.
Яры ёлны кечкен сонъ, уфукъта къырмызы, къан киби темиз шавле нурлары яндылар.
Тереклерде, къушлар, догъаяткъан кунешни селямлап, йырлап башладылар.
