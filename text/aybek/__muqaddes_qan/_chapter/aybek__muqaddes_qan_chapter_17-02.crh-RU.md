### 2

Яз геджесининъ салкъыны тюшти.
Къарагъач ве эки алма терегининъ пытакълары арасындан гольнинъ устюнде йылдызларнынъ кольгелери корюнелер.
Тынч, яз акъшамыны ялынъыз чегерткилернинъ чырылдысы бозмакъта.

Салимбайвачча, тапчан устюне созулды, якъында олып кечкен топлашув вакътында кимнинъдир унутып къалдыргъан, устюнде акъ падишанынъ эмри олгъан мусульман газетасыны элине алып, къарыштырмагъа башлады.

Кичкене, енъгиль гедже кобелеклери лампанынъ шишеси этрафында учалар.
Сыджакъ шишеге урулып, назик къанатчыкъларыны джайып, ерге атылып кете ве къыбырдамай къалалар.

Ичерики азбар къапучыкътан кимнинъдир таныш давушы эшитильди.
Байвачча айланып бакъты, къаранлыкъ ичинде Нуриниса корюнди.

Салим аякъларыны топлады.

— Отур, Нури-ай.

— Сиз мында не ичюн сакъландынъыз?
Меним кельгенимнинъ хатири ичюн биле, эвге кирмединъиз.
Ялынъыз, бир озюнъиз, мында тарсыкъып отурасыз...

Нуриниса агъасынынъ янына отурды.

— Сен ялынъыз дегильсинъ де, гъалиба, анда,— деп кульди Салим.
— Анда сенинъ ананъ, Гульнар да, бар да, я...

Нуринисаны, эр вакъыттаки киби ачувландырмакъ ичюн, Гульнарнынъ адыны анъмакъ етерлик олды.

— Ах!— деп кокюс кечирди Нуриниса ве ачувнен юзюни чевирди.
Бир дакъкъа индемеди, сонъ, кене де, шикяетленип башлады.
Де къычырып, де Салимнинъ пармакъ ишаретинен сесини пысырдыгъа къадар явашлатып, ачувнен, къолларыны тизлерине ура берип, сёйленди:

— Эписи къабаат сизде ве Хаким-акамда.
Эгер, сиз о вакъыт текаран зиядедже тирельген олсанъыз, бабам Гульнаргъа эвленмез эди.
Экинъизде де акъайлыкъ ёкъ!
Мал-мулькни биле къолунъызгъа кечирамадынъыз.
Энди къуванынъыз: сизнинъ устюнъизде къул буюра.
Аджайип шей!
Хаста экен, айнеджилик...
Бунынъ эписи ялан!
Бунынъ эписи къурназлыкъ ве бурун котермек!
Ух!
Мен даа бойле айнеджиликни корьмеген эдим.
Лякин о, къувана.
Я не яныгъы, дерди бар?
Бир кереден догъурмагъа азырланды, копек!
Эшиттинъизми?
Энди бабамнынъ бутюн байлыгъыны элине кечирир...

— Бутюн къабаат бабамда,— деди Салимбайвачча.

— Бабамда деменъ.
Онсыз да мумкюн эди,— онъа бакъып отурмаз эдим!
Сизчюн келип-турам мында.

— Сенинъ къыркъ иненен этне эткенинъ де файда бермеди, гъалиба!— деп ачувнен кульди Салимбайвачча.

— Мен даа нелер япмадым.
Гульнардан, гъалиба, бутюн бахтсызлыкълар къачалар.

Къаранлыкъта, жужулдап кельген къурт, лампанынъ шишесине таш киби урды, къалкъып-атылып, Нуринисанынъ коксюне тюшти ве балабан бир якъут киби ялтырады.
Нуриниса абдырап секирди, ве къуртны алып, къаранлыкъ ичине атты.

— Ух, мен бу къуртлардан-муртлардан къоркъам,— деди.

Салим эснеди ве башыны ястыкъкъа таяндырды.
Байваччанынъ башында бир фикир доланды:
«Нуринисаны огей анагъа къаршы даа зияде ызгъыштырмакъ осал олмаз эди...»

Нуриниса агъасына эгилип, гизлиден, бир шей айтты:

— Салим ака, мынавуны окъунъ…

— Не окъумакъ керек?— деп Салим козьлерини акъайтты.

Нуриниса шалынынъ уджундаки тюйимни чезди, онынъ ичинден къатлангъан кягъытны алып, Салимге узатты.

— Гульнарнынъ сандыгъында таптым.
Насыл мектюп экен деп тюшюнем...

«Эр ерни къарыштырып юрген адети даа къалмагъан экен,— деп тюшюнди, Салим.
Башта бизим сандыкъларымызгъа далып юре эди, шимди огей ананынъ сандыгъыны къарыштырып башлагъан...»
Лякин мектюпнинъ биринджи сатырыны корьгенинен, Салимнинъ юзю джиддийлешти.

— Къычырып окъунъыз, мен де эшитейим,— деди Нуриниса агъасына даа якъын чекилип.
Лякин Салимбайвачча, индемей окъуй берди.
Мына мектюпте не бар эди:

«Меним козюмнинъ бебеги, меним бичаре достум, Елчыбай.

Меним такъдирим, анълашыла, сим-сия геджеден де къара.
Барем, догъмагъайдым да, сизни де корьмегейдим.
Шу куню Шакъасым атанынъ эвчигинде беклегенде, сизнен койге кетеджегимизге къуванып, инанып отургъанда, меним бахтсызлыгъыма, бабамнен элли башы кельдилер.
Олар мени, къуветнен эвге алып къайттылар.
Буны не язмакънен ве не де айтмакънен анълатмакъ мумкюн!
Мына мен, энди бир айдан берли, айрылыкъ атешинде янам!
Байнынъ зинданындан сизге учып кетмеге къанатым ёкъ.
Мында бир инсаниетли, юрекли адам ёкъ.
Манъа мында кимсе ярдым этмей.
Сиз меним бирден-бир кунешим, бирден-бир достум эдинъиз.
Залым такъдир бизни бири-биримизден айырды.
Якъында мен Унсинден де марум къалдым.
Онынъ кеткенини эшиткен сонъ, манъа даа агъыр олды.
Мен онъа мында къалмасыны ялвараджакъ эдим, лякин онынъ ве сизинъ ираденъизге къаршы кетмеге истемедим.
Бундан да гъайры, бу эвнинъ, къадынларындан онынъ чеккенини корьген сонъ, къаршы чыкъмадым.
Яхшы, барсын Унсин-ай сизнен олсун.
Лякин, мен де бахтсызым.
Меним юрегим ве бутюн тюшюнджелерим сизнен.
Гедже ве куньдюз ялынъыз сизнинъ хаялынъызнен яшайым, меним достум, меним батырым.
Билем, сизинъ юрегинъизде де озеннен яныкъ акъа.
Меним энъ буюк тилегим, сизнен, бир керечик де олса, корюшмек, эки-учь сёз лакъырды этмек.
Эгер сиз, бахтсыз достунъызны даа унутмагъан олсанъыз, бу мектюпни окъугъан сонъ, Унсиннен манъа бир мектюпчик ёлласанъыз, меним агъыргъан-сызлагъан юрегимни текаран да олса, охшарсыз.
Сизге, Ёлчы-ака, Гульнарынъыздан селям.
Бу мектюпни язгъан, козь яшларынен козьлери толгъан, юреги яралангъан къыздан да, юректен селям...»

Бу мектюп керчектенде Гульнарнынъ риджасынен язылгъан мектюп эди.
Куньлерден биринде, Гульнаргъа, онынъ яшлыкъ досту ве аркъадашы Зейнеп кельген эди.
Къыз окъумыш эди.
Гульнар онъа Ёлчыгъа олгъан севги сырларыны ачты.

Зейнепнинъ юрегинде де даа савулмагъан яралар бар эди.
Якъында, тойгъа бир къач куньлер къалгъанда, онынъ севген йигити апансыздан олип кеткен эди.
Зейнепнинъ бабасы энди къызычюн къалым алгъанындан себеп, ольген огъланнынъ ерине, бабасы оны, шу огъланнынъ нечар, къамбур, къара, кучюк къардашына бермек керек эди.

Гульнар, достунен субетлешип, Ёлчыгъа бу мектюпни йибермек истеди.
Зейнеп мектюпни Гульнарнынъ айткъандай язды.
Лякин Гульнар мектюпни насыл береджегини тюшюнип-ташынгъанджек, Ёлчыны къападылар.

Бугунь Нуриниса Гульнарнынъ одасына кирди.
Онынъ, абур-чубур тургъан къутучыгъы ичинде, эски бир анахтар корьди.
«Бабам менден гизли Гульнаргъа бир шей бермеген экенми» деген макъсаднен, Нуриниса сандыкъны ачты.
Сандыкънынъ кошесинден бу кягъытны алды.

Салимбайвачча кягъытны дикъкъатнен, баштаки киби къатлады, ве:

— Бу мектюп сенинъ къолунъа насыл келип тюшти?
Пек меракълы шей!
Эгер сен, бардакънен алтын тапкъан олсанъ биле, бу къадар къуванмаз эдим,— деди къардашына.

— Сиз, башта манъа сёйленъиз, онынъ ичинде не бар?
Не язылгъан?
Ким?— деп чабикликнен сорады Нуриниса.

— Бойле, ялынъыз, бусь-бутюн бозулгъан къадынлар яза билелер,— мына санъа о мектюпнинъ ичинде олгъан шей — деп, кягъытны авучы ичинде сыкъып девам этти:— Бу мектюпнен мен чокъ шей япа билем.

Бу кягъыт меним таянгъычым олып, япкъан къолайсызлыгъымны яхшы бир шейге айландыра биле.
Бельки, даа балабан, буюк ишке келише биле...
Мына, бакъ, корерсинъ!

Салимнинъ сёзлери Нуринисаны даа зияде къозгъадылар.
О, агъасына, мектюпни окъумасыны даа зияде ялварып башлады.
Ич бир кимсеге, бир шей айтмайджагъына емин-ант этти.
Лякин бу вакъыт Мирзакаримбай мусафирликтен къайтты.
Къарт, тапчан тарафкъа догърулды, лакъырдыны кесмек керек олды.

Нуриниса турды, бабасынен сувукълыкънен селямлашты.
Бай, тапчан устюне отурды ве къызынен куле-куле лакъырды этип, Салимнинъ берген ястыгъына таянды.
Нуриниса, эгленмеге меджбур олды, лякин, гонъюльсиз лакъырды этти.

Салимбайвачча озюнинъ къуванчыны дуйдурмайджакъ олып турды, кенаргъа чекильди ве азбар ичинде о якъ, бу якъ юрьмеге башлады.

Энди онынъ ичюн эр шей айдын-ачыкъ, белли эди — Гульнар Ёлчыны севе.
Къара Ахмадтан оны, о къуртарса керек, вакътынен Салимбайвачча Гульнарны къуртаргъан йигитнинъ адыны бильмек истеген эди.
Бунынънен о, къызнынъ кирли олгъаныны косьтермек истеген эди.
Лякин о вакъыт, бу фикирден ред эткен эди.
Чюнки, Гульнар ве йигит онынъ алланынъ ярдымынен къуртулгъаныны анълатыр ве бунынънен берабер, Салимбайваччанынъ хырсызлыкъта иштирак эткенининъ устю ачыла биле эди.
Лякин шимди, иш, бусь-бутюн башкъа!
Биринджиде, Ёлчы тюрьмеде.
Экинджиде, ве энъ эсасы — онынъ элинде къабаатлайджы мектюп!
% Энди, эски ишлер ичюн къоркъмагъа шей ёкъ.
Шимди о, бабасына джесюрлене берип:
«Мен Гульнарнынъ бойле бозукъ къыз олгъаныны биле турып, бабама ляйыкъ корьмегенимден, бойле япмагъа меджбур олгъан эдим!»— деп айта биле эди.
