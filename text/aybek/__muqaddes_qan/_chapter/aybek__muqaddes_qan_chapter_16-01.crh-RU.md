## XVI

### 1

Темиз, мавылыкънен яйылгъан тынч коктен, магърур турналар учып кечтилер.
Кене де баарь...
Кунь сайын кунеш даа зияде къыздыра.
Дам эвчиклернинъ тёпелери ем-ешиль, дерсинъ, ешиль отлардан халылар орюльгенлер.

Бираз сонъ, ешилликте, отлар арасында лялелер, къан-алев тюсте янып башладылар.
Шакир-атанынъ кичик азбарчыгъы ичинде, къуру, къарт армут терегининъ устюнде, эки путакъ бем-беяз чечеклернен безендилер.

Къарт армут тереги олгъан бу кучюк азбарчыкъ ичинде, басыкъ эвчикте, Унсин, энди эки бучукъ айдан берли яшамакъта эди.
Къарт ве къартий онъа тувгъан къызлары киби алыштылар.
Оксюз къалгъан торунчыкълары да Унсинни севди ве онъа алышып къалдылар.
Къарт, хасталарны окъумагъа, эр кунь деген дайын кете, эв ишлери — балаларны бакъмакъ, аш пиширмек, эвни джыйыштырмакъ Унсинге къала.
Къарт, онынъ ишинен пек мемнюн эди.
Унсин бу ишлерни къуванчнен япа.
Балаларны ювундыра, оларнынъ урбаларыны ямай, чамашырларыны юва.
Акъшам устю исе, атешни якъып, акъшамлыкъ къазан аса эди.
Пиширген ашларынынъ ичинде эт-ягъ олмаса да, лезетли, ишкир къартларны къувандыра эди.
Бунданда гъайры, о, къарткъа да ярдым эте эди.

Шакир-ата, шегиртсиз, бир афтада, бир къач месит тике эди.
Оларны сатып, акъчасына аякъкъап тюплери, йип, тери, туткъал ве башкъа шейлер — ишлемек ичюн не де керек олса, сатын ала эди.
Эвге исе, бир къач капик къала эди.
Чокъ керелер, базардан къайткъанда, эвге кельген сонъ, бош торбасыны ачувнен котерип ата, ачув ве яныкънен сёйлене эди:

— Терининъ фияты кене де котерильди.
Ич бир тюрлю анъламакънынъ чареси ёкъ.
Онынъ артындан етиштирмекнинъ чареси ёкъ.
Эвде исе — бир шей де!
Пиринч дегиль, я да маш, атта, тюй биле аламадым.
Алла бизге тюй боткъасыны да чокъусына керек.
Бу дженк — бизим башымызгъа тек беля!
Гебергейди о германда, тюрк Султаны да!
Биз оны буюк халиф деп анъсакъ да, о да гебергейди.
Акъ падишада чюрюгейди.
Аналарынынъ джиезлерини болюшамадылармы, хасислер!

Мына къарткъа Унсин ярдым этмеге башлады.
Биринджи вакъытта йип ишледи.
Сонъ, меситлерни къалыпкъа къойып, оларны къурумнен бояламагъа, сонъ исе, къара лакнен йылтыратмагъа башлады.
Бундан сонъ, къарткъа ялвара-ялвара месит тикмесини огренди.
Шакир ата онъа бизни насыл тутмакъны ве эки иненен насыл ишлемек керек олгъаныны косьтерди.
Къызнынъ чебер эллери тикмеге чабик огрендилер.
Азбар ичинде, я да эвде, алчакъ курсючик устюне отурып, тизлерининъ арасына меситлерни къыстырып, ойле бир чабик ве усталыкънен тикмеге алышты ки, онъа къарт уста биле шашып къала эди.
Чалттан олар ишни болюштилер: къарт устаханеде меситлерни бичип кетире, Унсин исе, эвде оларны тике эди.
Ишлер тюзелип башлады.
Энди Шакир-ата шегиртине керек шейни азырлап бере, къалгъан вакътыны исе, аякъкъап тамирине сарф эте эди.
Келир артып башлады.

Унсин эмек ве эзиетлер ичинде осьти, онынъ ичюн де, аякъкъап тикюв иши онъа асыл да агъырлыкъ этмеди.
Ах, эгер де, онынънен агъасы да олса!
Ёлчы акъкъында тюшюнджелер оны ич бир дакъкъа быракъмадылар.
Онынъ къоллары ишнен мешгъуль олсалар да, юреги агъыра, ачыкъ, шайлы юзюни тюшкюнлик, яныкъ къаплай эди.

Ёлчы аммал олгъанда, эр акъшам келе тургъан.
Унсиннинъ гонълюни ала, бир парча акъча ташлай эди.
Унсин исе, бу акъчаны эр вакъыт Шакир атагъа бере, оны къувандыра эди.
Я шимди онынъ севгили агъасы къайда?
Къайсы диарда?
Къайсы зинданда?

Ёлчынынъ бирден, бекленильмеден джоюлып кетюви, Унсинге ве къартларгъа чокъ теляш ве яныкъ кетирди.

— Бу не демек ола, къызым?— дей эди къарт, башыны саллай-саллай.
— Осмюр, акъыллы йигит озюнинъ кольгесини биле косьтермей!

Кимерде къызнынъ гонълюни алмакъ ичюн:

— Догърусыны айткъанда, йигитлер бойле бош олмайлар.
Бир аркъадашынен бахт къыдырмагъа ёнельсе керектир, баштакъ!— деп айтып ташлай эди.

Акъикъатны оларгъа, чокъ вакъыт кечкен сонъ, Къаратай айтты.

О вакъыттан берли Унсин агълай, Шакир-ата яна.

— Хынзырларнынъ залымлыгъындан сакъла оны, Аллагъым!— дей эди къарт.

Къаратай исе досту къаплагъан сонъ, ишининь ненен биткенини бильмек ичюн, шеэр ичинде чапкъалап юрмекте эди.

Унсин Мирзакаримбайнынъ эвинде яшагъанда агъасынынъ негедир раатсызлангъаныны, бир яныкъ-беля ичинде къалгъаныны дуя эди.
Сонъ, эр кунь, Гульнарнен лакъырды этип, о, яш, дюльбер къадынчыкъ ве Ёлчы бири-бирлерини севгенлерини анълай.
Лякин о, тамамыле Ёлчы ве Гульнарнынъ севгилери акъкъында яныкълы дестанны ялынъыз Шакир атада отургъанда, къартийден эшитти.
Къумри къартийнинъ икяеси оны пек эеджанландырды ве агъасы ичюн пек раатсызланды.
Энди, бунынъ устюне, онынъ полициягъа алынувы!
Унсин агълай ве тюшюне эди.
О, не ичюн бу къадар бахтсыз?
Ойле акъыллы, ойле сагълам, ойле дюльбер, яхшы ве инсаниетли адамны не ичюн чекиштирелер?

Къыз Мирзакаримбайны, онынъ огъулларыны ве полицияларны гедже-куньдюз къаргъай, оларгъа лянетлер ягъдыра эди.
Гульнарны исе, бутюн юрегинен севди.
О яш къадынчыкънынъ Ёлчы ичюн раатсызлангъаныны, онынъчюн янгъан ве куйгенини коре ве дуя эди.
Гульнарны озюде сагъына эди.
Лякин, Мирзакаримбайгъа къаршы олгъан ачувдан, бир маалледе яшасалар да, Гульнар оны дёрт козьнен беклегенини бильсе де, онъа пек сийрек бара эди.

Баарь кунешининъ нурлары кок денъизине сыгъмай таша эди.
Къарт-къувуш армут терегининъ чечеклери тийильмеген, беяз къар киби ялтырайлар.

Унсин азбарда кийизни тёшеп, онынъ устюне алчакъ курсюни къойгъан, месит тике эди.
Устаханеде исе Шакир ата ишлей эди.
Къызнынъ къулагъына андан назик бир йырнынъ сеси учып келе эди.
Къарт къалтырагъан, нечар сеснен йырлай эди.
Кимерде бир, йыр болюне, дивар тарафындан «пуф», «пуф»,— деп териге сув пускюргени, сонъдан — дак-дук-дак-дук деп чекючнинъ ургъаны эшитиле эди.

Сонъ, бирден, йыр кене башлай эди.
Амма онынъ йыры, аджыныкълы, яныкълы, юрегининъ бир парчасыны тельчелеп-узип алып кеткен киби, гъарип къартнынъ бахтсыз яшайышына бенъзей эди.
Бу йыр да дегиль эди.
Бу, янъгъызлыкъта къалгъан, бахтсыз, энди олюм онынъ юрегининъ бир парчасыны узип алгъан адамнынъ эеджанлы ынъранувы эди.
Унсин дикъкъатнен йырны динълеп, мына шу сатырларны хатрында къалдырды:

Корьмесейдим бу омюр сахрасыны,
Парча-парча ярды коксюмни кедер,
Сорагъан бармы гонълюмнинъ зарыны.

Къартий эвде ёкъ.
Балалар сокъакъта ойнамагъа чыкъып кеттилер.
Къайдадыр торгъайлар чивильдийлер.
Унсин, месит устюне эгилип, аджыныкълы йырны динълей, парамакъларынынъ арасындан инелерни ойнатып, йипни бар къуветинен чекмекте...
О, биринджи вакъытларда, тикмеге огренгенде иненинъ бойле титис сеси биле оны ачувландыра эди, лякин шимди, алышты.

Берильген ишни битирип, Унсин белини догъурлатты, курсю устюнден турды, къомшуларнынъ дам эвчиликлернинъ тёпелерине бакъты.
Баарь кельгенден берли, анда къомшу къызлары, сыкъ-сыкъ корюне эдилер.
Манълайлары устюне, сачларына, тал пытачыкъларыны такъаракъ, дамдан дамгъа кече, чокъ керелер Шакир атанынъ дамынынъ тёпесинде отура ве «акъыллы къывнен» чокъ вакъыт лакъырды эте, шакъалаша эдилер.
Бу кереси, дамлар устюнде кимсе ёкъ эди.
Унсин азбар ичинде, янъгъызлыкънынъ азабыны чекип, чокъ доланды.

Къартий къайтып кельди.
Унсиннинъ козьлеринде тюшкюнлик сезип, онъа бираз кезип кельмесини, ачылмасыны теклиф этти.
Унсин фереджесини кийип чыкъты, лякин, къомшу къызларгъа дегиль де, Гульнаргъа, яныгъыны айтмагъа кетти.

Мирза Каримбайнынъ азбарынынъ эркеклер тарафында олгъан узун, къаранлыкъ, къапаныкъ тар кечитни кечип, ичерики къапунынъ аралыгъындан бакъты.
Артына къадар ачыкъ олгъан пенджерелерден кулькю ве шамата эшитильмекте эди.
Анда, зенгин кийинген насылдыр бир къадынларнен берабер, Хаким ве Салимбайваччанынъ къадынлары нелердир айтып кулюше эдилер.
Гульнарнынъ одасында ве софасында тынч эди.
Яхшы эслеп бакъкъан сонъ, Унсин, пенджереде Гульнарны корьди ве азбардан чабик-чабик кечип, онъа таба адымлады.

Яш къадын оны софада къаршылап алды.
Сёзсюз, юректен къуванчнен, йылтырагъан козьлеринен, Унсинни чокъ вакъыт къучакълап турды.
Одагъа кирген сонъ, къызгъа окюнчли-окюнчли шикяетленди:

— Билесизми, мен бу ерде насыл янгъызым, бу ерде, якъында, олсанъыз да, кельмейсиз, бир хабер алмайсыз бир хабер айтмайсыз...
Озюм сизге чыкъар эдим, амма, баралмайым.
Босагъаны атлап чыкъмагъа акъкъым ёкъ...

Унсин, «мен бу эвни кореджек козюм ёкъ» деп, Гульнарнынъ джаныны агъыртмагъа истемеди.
«Къартана балаларны ташлап, бир къач кунь бир ерге кетти, оларны ташлап чыкъмакънынъ чареси ёкъ эди», деп джевапланды.

Гульнар пенджере янына ёргъан тёшеди, къызны отуртты, сонъ, озю де, онынъ янына кечип отурды.
Унсин онынъ баштакинден зияде тюшкюн, яныкълы олгъаныны сезди, онынъчюн де, агъасынынъ талийи акъкъында бир шей айтмайджакъ олды.
Лякин Гульнар, эр вакъыттакиси киби, башта Ёлчы акъкъында лакъырды этмеге башлады.

Бекленильмеден, софада кимнинъдир аякъ давушлары эшитильди, босагъада Салим байваччанынъ къадыны Шарафат корюнди.
Одагъа кирмейип, япма, тайлы сеснен, сёзлерини назик-назик созып:

— Гульнар-ай, юрьсенъ, мусафирлернинъ джанлары агъырта биле,— деп чагъырды.
— Олар ялынъыз сизнинъ хатринъиз ичюн кельгенлер.
Олар белли, сайгъылы адамлармынъ къадынлары.
Сиз оларны саймагъан киби корюне...

Гульнар еринден турды ве Шарафат тарафкъа бир къач адым атлады, сонъ, юмшакътан джевап берди:

— Мен оларнен корюшкен эдим.
Сизге анда менсиз де шенъ.
Корьгенинъиз киби, меним де мусафирим бар,— деди.

— Булар эписи маначыкъ,— деди Шарафат.
— Амма да мусафир экен...
 Хах-ха-ха!
Сиз, кене де олса, киринъ, Гульнар.
Унсин бир шейлер япсын, чалышсын текаран...

Азгъана кечкен сонъ, Шарафат мыскъыллы кулюшнен де Гульнаргъа, де Унсинге бакъып:

— Унсин, баштакъ, къавгъаджы агъанъдан хабер бармы?
Баштакъ, рус хадимлерине онъа не керек эди тиймеге!
Факъыр, йыртыкъ чарыкъларынен юре бергейди, онъа чешит ишлернен огърашмакъ керек эдими?
Энди тюрьмеде чюрюр.
Онъа ойле де керек!— деп сёйленди.

Унсин башыны асып отурды.
Гульнар пенджере янына къайтты ве Унсиннинъ янына отурды.

— Яныкъланманъ, Унсин.
Агъанъыз тюрьмеден чыкъкъан сонъ, келир де, Шарафат дудуны утандырырсыз...

Гульнарнынъ сёзлери Унсинге джесюрлик бердилер.
Унсин башыны котерди ве козьлерини ачып, Шарафаткьа бакъты:

— Догъру, меним агъамны бир кимсенинъ бир шейини алгъаны ичюн, я да, бир кимсенинъ ёлуны баскъаны ичюн къапамадылар.
О, факъыр олса да, ашаланмагъа истемей.
Баш эгмей.
Оны акъикъат ичюн, джесюрлиги ичюн къападылар.

— Къараман экен!
— Шарафат дудакъларыны къыйыштырды.
— Сен койлю олсанъ да, арув макътанчакъсынъ...— деп айланып, башыны къабаджа котерип, чыкъып кетти.

Гульнар «ух» деп бир терен нефес алды ве:

— Корьдинъми?— деп Унсинге бакъып, дерсинъ: «коресизми, манъа бу эвде яшамакъ агъыр» демеге истеди.

Гульнарнынъ тюшюнджесини анълагъан Унсин исе:

— Эбет, агъыр,— деди.

Гульнар устю зияфет толу дастарханны яйды.
Сонъ, азбаргъа чыкъып, бир чайник чай кетирди.
О, ашамакъ истемеседе, къызнынъ хатыры ичюн бир шейлер къапа ве бутюн вакъыт Унсинни сыйлады.
Лякин Унсин, бир пиала чай ичти ве дастарханны къатлады.

Гульнар, пенджереден азбаргъа козь атып, Унсинге якъынджа отурды.

— Унсин-ай,— деди о яваштан,— мен чокътан берли сизнен бир шей хусусында лакъырды этмеге, акъыл танышмагъа истей эдим...

Унсин Гульнаргъа меракънен бакъты.
Яш къадынчыкъ девам этти:

— Бизим вакътымызда ким зенгин, оны динълейлер.
Билесизми, эгер де бу ишке байлардан бир кимсе къарышса, агъанъызны къуртармакъ енгиль олур эди.
Эгер сиз Хакимаканен корюшсенъиз де, онъа ялварсанъыз, олмазмы экен?
Ёлчыны олмайджакъ бир шейчюн къапаткъанларыны, сиз бир озюнъиз ябаний ерде къалгъанынъызны айтынъ.
Бельки о, сизни аджыр...
Рус хадимлерине ялварып бакъар...
Мен тюшюндим, тюшюндим, лякин бундан гъайры башкъа чаре тапалмадым.
Насыл олса-олсун, не олса олсун, олар сизге сойлар.
Хакимбайвачча, гъалиба, бабасына, я да Салимге ошамаса керек.
Бельки, аджыныр.
Ялынъыз...
— Эеджанлангъан Гульнар нефесини денъиштирди,— лякин мен къоркъам, Ёлчы ака буны дуйса, бизге дарылмазмы?
О, оларнынъ бирисини де севмей.
Лякин башкъа ёл ёкъ.
Бизге кереги — тек оны къуртармакъ.
Хакимбайвачча шимди кетти, мында ёкъ.
Кельсин де ...

Унсин башына къолуны саркъытып, чокъ вакъыт индемей отурды.
Ниает, къараргъа кельди:

— Яхшы, Гульнар апа,— деди о, яваштан.
— Барсын о вакъыт агъам манъа дарылсын.
Мен онъа озюм тюшюнип таптым дерим...
Лякин бундан бир шей чыкъармы?
Олар, гъалиба, озьлери онынъ устюне полицайларны сыттырдылар...
Шакир ата айтты...

— Сыттырдылар?!— деди айретте къалып Гульнар.
— Бильмейим.
Бельки, Салимбайвачча?
Агъанъыз оны котекледи...
Эшиттинъизми онынъ къадынынынъ айткъаныны?

Унсин башкъа шей айтмады, ялынъыз Мирзакаримбайнынъ буюк огълу чалттан келир экенми деген киби сёйледи.

— Хакимбайваччаны мен бир кере корьмедим.
О насыл адам — бильмейим!
О, не вакъыт келир?
Я мен дайыма ялварсам?
О менимнен эр вакъыт шайлы-шайлы лакъырды эте эди.
«Торунчыгъым» дей.
Бельки бу, ялынъыз, тильде...
Онъа ялварып бакъайым.
Сиз бунъа не дерсинъиз, Гульнар апа?

Гульнарнынъ юзюнден кольге келип кечти.
Эбет, Хакимбайваччаны беклемек узакъ меселе.
Лякин Гульнар, Унсининъ къарткъа мураджаат эткенини истемей эди.
Бутюн бахтсызлыкънынъ къабаатлысы къарт эди.
Ёлчыгъа энъ агъыр яраны о ачты, оларны айырды.
Бундан сонъ, Ёлчынынъ къардашы онъа барып ялвараджакъ...

Яш къадын ич бир тюрлю джевап бермеди.
О, къызнынъ башыны яваш, муляйим сыйпады, сонъ, турды ве яваштан азбаргъа чыкъты.

Унсин озюнинъ теклифинен Гульнарнынъ джаныны агъырттырдым белледи ве айткъанына пешман этти.
Озь- озюне:
«Яхшы, Хакимбайваччагъа ялварырым, деди.
Барсын Гульнар апам айткъан киби олсун».

Оданынъ эр бир ери халыларнен орьтюльген.
Ерден тавангъа къадар олгъан дивар ичиндеки оюкъларда атлас ёргъан ве тёшеклер обалангъан.
Кичкене оюкъларда исе, сандыкълар, олар да рыкъма-рыкъ.
Рафларда чешит чиний савутлар.
Башкъа бир ерде бу къадар зенгинлик, бельки, Унсиннинъ козюне корюнмез эди.
Лякин мында, о шейлер оны ялынъыз баса ве хорлай эдилер.

Къыз энди къайтайым деп тедарикленгенде, софада Гульнар корюнди.
Яш къадын эвге кирди ве ерге отурмай лакъырды этмеге башлады:

— Сиз догърусыны айтасыз, Унсин, башкъа ёл ёкъ, къарткъа ялварынъ.
О шеэрде эр кесни таный ве эр шейни япа биле.
Мен къаршы эдим... эбет, зарар ёкъ...
Ялварынъ.
Мен пек билем, агъанъыз бунъа ич бир вакъыт къаиль олмаз эди.
Я не япмалы?
Къуртулгъан сонъ, о оларнынъ эписинден интикъамны алыр.
Эгер мен оны корип олсам, онъа озюм, не керек олгъаныны айтырым.
Бугунь ялварынъыз, Унсин.
Мында, меним янымда.
Къарт не аджымакъ; не эйлик — бирисини севмей, лякин не де олса... бир бакъайыкъ.

Мирзакаримбай акъшам намазындан бираз эвельдже кельди.
Унсин турды, къолларыны коксюне къачлап, онъа теманна этип, кенарчыкъкъа чекильди.
Бай халатыны, чалмасыны чыкъарып, къадынына берди.
Башына тахиесини кийди, ёргъангъа отурды ве ялынъыз бундам сонъ, Унсинге бакъты:

— Сен мындасынъмы, торунчыгъым?
Отур, отур...— деди, Унсиннинъ еринден котериледжек олгъаныны корип.

Къарт саатына бакъты, Гулънаргъа:

— Ашны тездже азырла!— деп къычырды.

Гульнар рафтан савут алмагъа чыкъкъанда, къызгъа козьлеринен «башланъыз, айтынъыз» деген киби ишарет этти.

Унсин керек сёзлерни бир кереден тапалмады.
Ниает, къалтырагъан сеснен айтып йиберди:

— Дайы, мен сизни аселет бекледим.

— Мени?
Къарт башыны котерди ве анъламагъан киби къызгъа бакъты.
— Сен аля даа о аякъкъапчыдасынъмы?..
Сенинъ агъанъ баштакъ, акъылсыз экен... деп башлады.

— Яхшымы, ярамаймы, о сизнинъ тувгъанынъыз.
Эм о къадар йыл сизде чалышты...
Мен бир озюм къалдым, дайы, сизге ялвармагъа кельдим: агъамны къуртармагъа ярдым этинъ, даа...
Сизни эр кес сая.
Рус хадимлери сизни динълерлер.
Бир къач сёз айтмагъа ред этменъиз.
Бунынънен, анамызнынъ гонълюни къувандырырсыз, дайычыгъым!

Къыз сонъки сёзлерни зар-зоруна айтып етиштирди.
Оны козьяшлары богъдылар.

Бай бир дакъкъа индемей отурды.

— Сенинъ агъанъ баштакъ, акъылсыз йигит,— деп мыдырданды о.
— Бизим начальниклернен ве хадимлернен шакъа этмеге олурмы?
Олар бизге эйлик истейлер, ялынъыз низам-интизам ве оларны сайгъанларыны истейлер.
Бунынъ ичюн де олар — девлет адамлары, биз оларнынъ ярдымджыларымыз.
Мен озюм эр бир начальникнинъ огюнде къолларымны коксюме хачлайым.
Эшитесинъми, мен озюм!
Я сенинъ агъанъ ким?
Чыплакь баджакъ!

— Ёлчы ака яшлыгъына барып япса керек.
Оны ынджытсалар, котермей...
Адети ойле...
Анамнынъ хатрысына, меним ичюн ярдым этинъ, дайы!

Къарт кулюмсиреди.

— Эскиден къалма къартлар лафы шойле дей, торунчыгъым:
«Къузгъун джанавар олса да, онъа шаиннен тенъешмек мумкюн дегиль».
Сенинъ агъанъ ким?
Мында о не ве ким?
Койде, озь аркъадашлары арасында, о джесюр, бельки де онынъ япкъанлары джезасыз да кечип кетер эди...
Мында — буюк шеэр.
Бу Ташкент!..
Санъа, торунчыгъым, онынъ къуртулмасы ичюн чекишмеге керекмей.
О, бойле де кетер, дурулмаз.
Тюрьмеде яхшы эзильсе, молла минип юрген эшек киби бойнуны асып, бир кунь ола чыкъып келир.
Барсын, отурсын, торунчыгъым Унсин...

Къыз бойле муамелеге, зеэрли тилькиге къаршы насыл джевап береджегини бильмей, азапланды, къалтырады,—индемей агълады.
Байнынъ лафына софада къулакъ салып тургъан Гульнар даяналмады, одагъа кирди, Унсиннинь янына келип отурды ве джесюране сёйледи:

— Бу етим, бу гъарип къызнынъ козьяшларына аджынмайсызмы?
Сизден башкъа кими бар?
Эпинъизнинъ юреклеринъиз таштан да къатты экен.
Текаран джыллы, муляйим лакъырды этип, онынъ гонълюни алсанъыз олмаймы?..

Мирза-каримбайнынъ чырайы ап-акъ кесильди.
Ачувындан тутукъланып, Гульнарнынъ устюне къычырды:

— Я сен де неге къарышасынъ?
А — акъмакъ!
Мен кимни аджымагьа борджлум?!
Онынъ озь достлары бар.
Олмайджакъ демирджи ве миз-миз Шакир.
Олар къуртарсынлар.
Сен экинджи кере бойле ишлерге киришме!

Гульнар секирип турды ве:

— Сизлер инсаниетликни бильмейсизлер!— деп къычырып, къалтырап софагъа чыкъып кетти.

Онынъ артындан Унсин де ашыкъты.
Босагъада токътады, артына айланды, эеджан ве ынджынувдан къалтырагъан сеснен:

— Агъамны не къадар йыл чалыштырдынъыз.
Лякин онынъ акъкъыны бермединъиз.
Энди тюрьмеде чюрютмеге истейсиз!
Зарар ёкъ, заманы келир, сизни де алла джезалар!— деп къапудан чыкъты.

Къапу артында Гульнарны къучакълап опьти ве яваштан сёйледи:
— Янманъыз, аптечигим.
Къара куньлер келип-кечип кетерлер.
Биз де кунеш корермиз.
Мен сизни унутмам...
— О фереджесини кийди.
Азбарда козьяшларыны кимсе корьмемеси ичюн, бетини орьтти, «хайыр» деп, чапа-чапа къапугъа тараф кетти...
