### 5

Ыргъат эвининъ ортасында къазылган чукъур ичинде, атеш якъаджакъ олып, Ёлчы ве Ораз агъызларынен тютюнли атешни уфюрип богъулмакъталар.
Лякин сылакъ одунлар янмай «пыш-пыш» пышылдай-тютейлер.
Эвнинъ ичи о къадар тютюнге толды ки, атта башта, аз да олса оданынъ ичини ярыкълаткъан чыракънынъ ярыгъы биле, сечильмей эди.
Эвнинъ ичи тютюннен бонъайды, Ёлчы ве Ораз богъулып оксюрелер.

— Пуф-пуф... уха-уха!

— Пуф-пуф...

Оданынъ арт кошесинде, Шакъасым анадан оксюз къалгъан огълуны коксюне басаракъ ята, оны къыздырып юкълатмагъа истей.
Лякин о да, тютюннен богъула.
О, даянамады, къарыкъ сеснен къаранлыкъ кошеден:

— Богъды бусь-бутюн!
Къапуны ачынъ!
Сувукътан олерми эдик? — деп къычырды оларгъа.

— Токъта, тынчлан, бир кунь ола янаджакъ эбет, бу хынзыр атеш! — деди къыргъыз ве уфюре берди.

— Пуф-пуф!
Тап джигерлериме сокъулды тютюн!

— Етер, етер!
— деп Шакъасым богъулып-оксюрип.
— Сизнинъ одунларынъыз яз ортасында биле янмазлар.
Мен шимди къуру союны тапарым.

Бу кереси Ёлчы да Шакъасымнынъ тарафыны тутты:

— Керчектен де, Ораз, быракъ, мен де тютюнден кёр олдым, — деп козьлерини сюрте берип, къарар эсабынен, къапуны къыдырып тапты ве оны артынаджек ачты.

Бу, шимди ыргъатлар отургъан эв, башта аран эди, мында пичен йыгъар эдилер.
Онда не оладжакъ, не таван ве не де пенджере бар.
Тёпесинден къурумлы-сачакълы къамушлар салланып тура.
Одадан тютюн пек яваш чыкъа.
Ёлчы бир нефес алмакъ ичюн азбаргъа чыкъты.

Кок тыныкъ.
Къалын къарнен къаплангъан памукь тарлаларынынъ устюнде, йылдызлар парылдай киби корюне.
Тёгерек ай, ичте де къыбырдамагъан киби, кокнинъ бир нокътасында тура.
Онынъ нурлары тюбюнде беязнен къаплангъан орталыкъ чешит сой тюс учкъунларнен янар эди, чыплакъ тереклер кичкене йылдызчыкъларнен къаплангъанлар.
Ай ярыкъ, къыш геджеси о къадар дюльбер, о къадар шырныкълы ки, атта хызметкярларнынъ джарты къульбеси биле, диварларгъа япыштырылгъан тезеклер биле чешит орьнеклерге ошап, тасвир олунмаз манзарагъа ошайлар.

Ёлчы сувукътан къатып къалгъан къарны гъычырдатып де огге де арткъа юре, кокюс толу сувукъ аванен нефес ала, хаяллана.
Шимди онынъ юрегини бинъ-бир тюрлю агъырлар, тюшюнджелер тельчелейлер.
«Кимнимъ къызы экен?» деп сорап юрьген къызнынъ кимнинъ къызы олгъаныны шимди анълады.
Лякин о гузель де узакъта.
Ёлчы бу хаялларгъа далып юрген арада къапуда Шакъасым корюнди, кокке бакъты ве:

— Эх-ха! — деп къарыкъ, сувукълангъан сеснен, эеджанланып, къайдадыр, къуру одун къыдырмагъа кетти.

Шакъасым кеткенинен Ёлчы аман эвге кирди, дерсинъ о, онынъ кетмесини беклей эди.
Онынъ бурнуна сасыкъ дым-тютюн урды.

— Къапуны ачсанъ — сувукъ, ачмасанъ — богъулып ольмек мумкюн, не япмалы, Ораз?.. — деп сорады ве достунынъ, Оразнынъ янына, аякъларыны озюнинъ тюбюне къатлап чёкти.

— Мында копек байласанъ даянмаз.
Къоркъам, бу чюрюк аран бизим устюмизге йыкъылыр, бизни басып ольдюрир...
Лякин байгъа эписи бир.
Бунынъ тюбюнде къалып ольсек, сенинъ ве меним гунам ичюн оларнен дава ким япаджакъ!— деп къайгъылы ве ачувлу давушнен сёйленди Ораз.

Ёлчы достуна даа якъын эгильди де:— Ораз, шу куньге де шукур де...— деди.

— Вай, тентек, бундан да бетери олурмы?

— Динъле, мына мен санъа бир шей айтайым, — деди Ёлчы сесини явашлатып.
— Мени бай бу ерге ёллагъанда, шойле деген эди: — Шакъасымгъа сёйле, озюне башкъа ер къыдырсын.
О артыкъ манъа керекмей.
Мумкюн олса, ярын шеэрге кельген биринджи юк арабасынен къойып алып кель!
— ...Не япмалы?
Онъа буны насыл айтайыкъ?
Мына бу, бетерден де бетеридир...

Ораз бир ах чекти ве агъыр нефес алды, сонъ:

— Амма хасис дайынъ бар!
Не къадар йыллар озюне чалыштырды-чалыштырды да эви атешке алынып янсын, Алла бойнуны урсын, шимди ёл ичине чыкъарып ата.
Эм къатты къышта!— деди.

— Эльбетте, бай акъсыз япа,— деди Ёлчы, — о ялынъыз озюнинъ ишини, келирини биле.
О: Шакъасым кичик баланен къалды, энди баштаки киби чалышамаз, деп беллейдир.
Мен, текаран онынъ тарафыны тутаджакъ олдым:
«Баарьге къадар токътанъ, тарладаки иш Шакъасымгъа да етер, ишсиз ятмаз» дедим.
Къайда!
Асыл эшитеджеги биле кельмеди!

— Пара берир экенми? — деп меракъланды Ораз.

— Эсапны кескен экен, аладжагъы къалгъан олса, барып дава этер даа...— деди Ёлчы.

Ораз сёгюнди:— Бу къызгъаныч дегиль ялынъыз ашы ичюн, урба ичюн акъкъынъы кесип къалдырыр, атта, ичкен сувунъ ичюн биле сонъки капигинъни тутып алыр.
Ёлчыбай, сен шимдилик Шакъасымгъа бир шей айтма.
Башта мен онъа бир ер къыдырып бакъайым, сонъ, озюнен де мукъайтча лакъырды этерим.
— Ораз бир дакъкъа къадар тюшюнип кокюс кечирди.
— Гедже-куньдюз демей дев киби чалышыр, лякин шимди оны бир ерге ерлештирмек пек агъыр олур.

— Догъру, къартлар тевекель шойле демегенлер:
«Къышта, атеш башында тарашлыкъ, тур да эвинъе кет».
Я о бойле авада, бойле вакъытта, баланен къайда бараджакъ? — деп эеджаннен сёйленди Ёлчы.
Сен, тырыш, кене де олса, этрафтаки байларнен лакъырды этип бакъ.
Сонъ, Шакъасымгъа айтырсынъ.

— Бу орталыкъта байлар чокъ.
Лякин шимди олар насыл шартлар къоярлар, билесинъми?
Баарьге къадар ювундыкънен бакъарлар, сонъ, бутюн баарь ве язда бес-бедава чалыштырырлар.
Байлар ичюн ыргъат эшектен де уджуз! — ачувундан Ораз атеш ичинде къалды, омузындан халатыны ташлады ве бир шей айтмай чыракънынъ липильдисине бакъып къалды.
Къашлары арасында къалын бир ёлакъ пейда олды.

Тюшюндеми, абдырапмы, ёкъса, сувукътанмы кошеде яткъан балачыкъ «дада» — деп къычырды.
Ёлчы секирип-турып баланынъ янына барды.

— Юкъла, юкъла пельван! — деп баланынъ башыны сыйпамагъа башлады.

— Сен онъа тойдан бир шей биле кетирмединъ,— деди Ораз, Ёлчыгъа буюк сакътлыкънен.

Ёлчы къолуны саллап йиберди ве:

— Башларындан къалсын тойлары.
Мен онъа ярын эльва кетиририм,— деди.

Бир къучакъ къуру одуннен, сувукътан ушюп-къалтырап, къапудан Шакъасым кирди.

— Къана, якъынъ атешни.
Бир тамам къуру союны таптым!..

Учю де атеш устюне эгильди.
Бир дакъкъада атешнинъ ялынлары оджакънынъ кок чамур диварларыны ярыкълатты, тютюнден-къурумдан сияргъан, салынып къалгъан къамушларнынъ талдасы оларнынъ юзьлеринде насылдыр бир орнеклер ясап салланыр эдилер.

Къадыннынъ бириси, сувукъ олгъанда, бир вакъытта: «сыджакъ атеш — шайлы акъай» — деген.
— Эм, догъру айткъан,— деп кульди Шакъасым.

— Къышта факъыр ичюн атеш — эм тон, эм ятарлыкъ, эм пиляв.

— Лякин мен, акъшам олгъанда, узакътан, чёльде бир атеш корьсем, тувгъан аулымны хатырлайым, — деди тюшюнджели-тюшюнджели Ораз.

Озь-озюнен лакъырды эткен киби олып, — эр кеснинъ озь юрту озюне татлы, — деди Ёлчы.

Шакъасым атешке севинип бакъаракъ ялварды:

— Къана, меним къыргъызым, сазынъы ал да, бир йыр тёшечи...
Онъа къадар, чай да къайнар.

Ораз чюйден сазыны алды, бираз вакъыт чалмагъа истемеген киби, яваштан теллерини чынъылдатты.
Сонъ, козьлерини азачыкъ къыса берип, аджыныкълы чёль йырларындан бирини башлады.
Ёлчы ве Шакъасым башларыны саллай-саллай динълей эдилер...

Атеш ичинде тургъан къара къуман бирден шатырдап-гюдюрдеди, къапагъы тарсылдады, чай къайнады.
Ёлчы къуманны кенаргъа алды, ичине бир чимчим чай ташлады.
Чай озь-озюне кельгендже, пиалаларны чайкъады.

— Бир авуч юзюм къурусу олгъанда, тамам той олур эди,— деди Шакъасым Ёлчынынъ чайнен узаткъан пиаласыны аларкен.

Ораз сазыны ерине къойды.
Сыджакъ чайдан къызгъан ыргъатларнынъ ичлерине джанлары кельди, лакъырды этмеге башладылар.
Хусусан, бу акъшам, Шакъасым шенъ эди.
О, Насредин оджанынъ башына келип кечкен шейлерни икяе эте ве биринджиде озю кулип башлар эди.
О, ойле бир уста икяе эте эди ки, Ёлчы ве Ораз оны динълеп, кулип къатып-къала эдилер.

% Атеш янып, къырмызы къорларынынъ устюне кок куль пейда олмагъа башлагъанда Шакъасым огъланчыгъынынъ янына барып ятты.
Ёлчы ве Ораз чыракъны сёндюрди ве халатларына сарынып, атеш башында яттылар.
Эвнинъ ичини къою къаранлыкъ басты.
Тышта ель окюрди.

— Эв кене сувуды, — деди теренден бираздан сонъ, Шакъасым.

Буюк кевдесини халаты ичине сыгъдырамай, къыздырамай, айланып-фырланып яткъан Ёлчы исе:

— Бу эв дегиль, бузлыкъ...
Бузлыкъ! — деди.
