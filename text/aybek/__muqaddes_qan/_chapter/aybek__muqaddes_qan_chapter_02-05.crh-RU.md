### 5

Ёлчынынъ Тантиге кеткенини анълагъан Нуриниса озь хаялларыны ерине кетирмекнинъ чаресини тапкъан киби олды.
Чокъ тюшюнип отурмай, апансыздан, аптесини пек сагъынгъаныны ве къавун-къарпыз бостанында олмакъ истегенини айтып, Рафикни де озюнен алып, ёлгъа тюшти.

Мына, Нуриниса энди учь куньден берли аптесинде яшай.
Онынъ бутюн макъсады Ёлчынен корюшмек.
О, башына, фередже ерине, енгиль бир шей ташлап, эр кунь, бир къач кере, багъчаны долана, бостанлыкъкъа бара, лякин энъ керек, энъ агъыр, энъ сонъки адымыны атмагъа джесюрлиги етишмей эди.
Ёлчы сабадан акъшамгъа къадар де тиджарет багъчасында, де бостанлыкъта Камбарнен ян-янаша чалыша, онынъчюн де онъа кельмеге Нуриниса джесарет эталмаз эди.
Эм, корюшмек ичюн, мында ер де келишмей.
Бир ерде дивар ёкъ, орталыкъ ачыкъ, кенъ чёль...
Онынъ бахтсызлыгъына, ич бир вакъыт олмагъан шей, Тантибайвачча да эр кунь сабадан акъшамгъа къадар эвде отура, бир якъкъа кетмей.
Эр кунь мусафирлер, ичеридеки азбарда, эр кунь ичкиджилик, шамата, гурюльти...

Дёртюнджи куню акъшамы, кеч олгъанда, Тантибайвачча огълуна эмир этти:

— Тур, бар айт анавыгъа, ады не шу,— а-а, Ёлчыгъа, беседкада ятсын.
Ёргъанлар, ястыкълар, халылар эписи анда къалды.
Камбар бугунь гедже эвде олмайджакъ.

Бу сёзлерни эшиткен Нуринисанынъ юреги алевленди, къуванды.
Юреги арзуларнен толды.
Къуванч ве эеджаныны бильдирмемек ичюн о, эв ичинде аптесине ярдым этмеге башлады.
Сонъ, балаларнынъ ятаджакъ ерлерини къойды, яткъызды.
Базыларыны оплай-оплай, базыларыны исе, кучь-къуветнен.
Озю де эр вакъыттаки киби къудапчесининъ янында дегиль де, балаларнынъ арасына кирип ятты.

Бол антер ичинден къабарып чыкъкъан къурсагъыны зорнен алып юрген юклю Умриниса, Нуринисанынъ аптеси, уфакъ-тюфек ишлерини битирип, чыракъны сёндюрди ве озюнинъ одасына, акъайына кетти.
Лякин балалар къаранлыкъта, къыбырданыр, ястыкъ ве ёргъанларнен тартышыр, чаяланыр, юкъламаз эдилер.
Сонъ, къартананынъ къоркъузуджы сесинден бираз ятыштылар дегенджек, къызчыкълардан бири:

— Къартана, бир масал айтынъ, — деди.

Башкъа балалар да: — къартана-а-а, айнеджии таз масалыны айтынъ...— деп къычырышып, ялвардылар.

— Не гедже, не кунъдюз, сизден раатлыкъ ёкъ.
Сусынъыз! — деп къычырды къартана ве ёргъанына бурюнди.

Балалар Нуринисагъа япыштылар.
Онъа шимди масал керекмей эди амма, тез-тез къуртулмакъ ичюн бир къач тапмаджа айтты.
Лякин тапмаджа агъзындан чыкъар-чыкъмаз балалар джевабыны айталар.
Амма, Нуриниса бир кучь тапмаджа тапып айталмай, эписи акълындан чыкъкъан.
Балалар оны кулип башладылар.
% Кене де шамата чыкъардылар, янчыкъ юкъугъа кеткен къартана сомурданды, тёшегинде фырланды.
Бирден Абиджан пек чиркин бир тапмаджаны къычырып айтты.
Балалар шакъылдаштылар.
Нуриниса да озь-озюни тутамай, фыркъылдады.
Бунъа ачувлангъан къартана огъланчыкъны сёгди ве оларгъа къошулып шамата чыкъаргъан Нуринисагъа дарылды.
Ниает балалар тындылар.
Куньдюз бою чапкъалап-юрип болдургъан балалар юкълап къалдылар...

% Къызнынъ юкъусы ёкъ.
Онъынъ вуджуды яна.
Юреги сыкъ-сыкъ ве шиддетли ура.
«Барайыммы, бармайыммы?» — деп сорай о озь-озюнден.
Де къуванып татлы хаялларгъа комюльди ве яныкълады, де къалтырады.
Нуриниса яхшы динъленип бакъты, лякин къартанай юкълаймы-юкъламаймы, билип оламады.
Тишсиз, къамбурланып къалгъан къартанайдан Нуриниса къоркъар эди.
О, эр кеснинъ артындан гизленип бакъмагъа север, айнеджи, эр шейни анълагъан бир къарт эди.
Эгер де о Нуриниса акъкъында бир шей дуйса, эшитсе, артыкъ къалгъаныны озю анълар, тапыштырыр эди.

Мына эв артындан, сельбилернинъ арасындан яваш-яваш ай котерильди.
Гедженинъ къаранлыгъында чешит тылсымлы тюсте ренк берип, тереклерни ярыкълатты.
Ай ярыгъында гедженинъ корюниши даа терен бир манзараны анъдыра эди.

Къартанай хырылдап башлады.
Нуриниса динъленип даа чокъ ятты.
Сонъ, гедженинъ салкъынлыгъындан титреп, яваштан еринден турды.
Кузь геджесининъ салкъынлыгъы онынъ беденини къалтыратты.
Ильмектен чабикликнен жекетини алып кийди.
Бирден акълына, Ёлчы ичюн эвден алып кельген богъчачыгъыны хатырлады.
О, оны фереджесине сарып, рафкъа къойгъан эди.
Пармакъ уджларына баса-баса, яваштан рафкъа таба адымлады.
Лякин къаранлыкъта, сюрюнип, чайникни йыкътырды.
Бутюн вуджудунен, бир ань еринде къатып къалды.
Лякин кимсе уянмады.

Богъчачыкъны къолтугъынынъ тюбюне къыстырып, Нуриниса давушсыз азбаргъа чыкъты.
Папичсиз, яланаякъ, сес-солукъсыз, беш-он адым атты.
Азбарнынъ ортасына баргъанда токътады.
Этрафны къоркъа-къоркъа козьден кечирди, динъленди, ве бойле яваш, давушсыз, азбар къапучыкъкъа догърулды.
Дивар янында сыгъыр сабырлы-сабырлы чайнакълана эди.
Онынъ къырмызыджа кельген тюклери, ай ярыгъында алтын киби ялтырай эди.
Яваш-яваш атылгъан адымларны сезген сыгъыр, башыны котерди, янындан кечкен къызгъа сувукълыкнен бакъты, пышнап, агъыр нефес алды.

Нуриниса къапучыкънынъ зынджырына къолуны узатты дегендже, арткъа алды, «зынджыр тасырдар, къапучыкъ гъыйчылдар, къартанай буны дуйып турар, мен онъа не дерим?
Насыл къуртулурым?
Бу къапучыкъ гъыйчылдаймы, ёкъса гъыйчылдамаймы?».
 О, бу вакъыткъа къадар бунъа эмиет бермегенине янды-якъылды.
Ахыр сонъу, не олса-олсун! — деди де, зынджырчыкъны яваштан тюшюрди, мукъайтлыкънен къапучыкъны ачты ве азбарнынъ тыш тарафына чыкъты.

Беседкагъа къадар ачыкъ мейданлыкъ, ай ярыгъынен ярыкълангъан.
Мында тоз биле, кунешнинъ нурундан, кумюш киби ялтырай эди.
Лякин авлакъта тыныкъ талдалыкъ.
Бу саатте онъа, балабандан-балабан къарагъач тереклеринде ве кокке узанып кеткен сельбилернинъ талдаларында бир гизли къоркъунч бар киби корюне эди.
Бутюн мейданлыкътан онъа, та беседкагъа баргъангъа къадар, джинлер ойнагъан киби келе эди...
Кенар буджакъкъа бакъмай, Нуриниса, къоркъунчлы ерни чапа-чапа кечти, беседкагъа чыкъты ве къараман юкъсунен юкълагъан Ёлчынынъ башы уджунда тизлери устюне чёкти.
Бир дакъкъа алдын олгъан къоркъунчлы, гизли-сырлы гедже манзарасы бир кереден денъишти.
Энди бутюн этраф дерсинъ, таныш ве къоркъунчсыз корюне эди.
Айнынъ шавлелери беседканынъ янында далланып оськен эки шефтали терегининъ арасындан кечип, онынъ япракъларынен йигитнинъ юзюнде ойнар эди, Нуриниса бир къолуны йигитнинъ кокрегине къойды, экинджисинен яваштан, манълайыны сыйпады.

Ёлчы сескенди, козьлерини ачты, башыны кескин котерди.

— Бу ким?

— Мен... мен...
Нуриниса, Ёлчы ака.
Яваш олунъ... яваш..
— Нуриниса юзюни йигитнинъ юзюне якъынлаштырды.

— Сизсизми?
Сиз мындасызмы? — тааджипленип, эеджаннен сорады Ёлчы.
— Сиз мында не ичюн кельдинъиз?
Бильселер, сиз не япарсыз?
Масхара олурмыз.
Меним сизге не кереклигим бар?
Мен тек ыргъатынъызым...
Сиз пек енгиль тюшюнесиз.

— Не экен, ыргъат адам дегильми ёкъса?
Сиз бизим тувгъанымызсынъыз...
— Сувукътанмы, ёкъса эеджанданмы Нуриниса къалтырады — Сиз яхшысыз! — деп сесленди.
— Мен аптеме ялынъыз сиз ичюн кельдим.
Ёлчы ака.
Сизинъ мында олгъанынъызны анълагъан сонъ, козюме ич бир шей корюнмеди.
Къанатланып учмагъа азыр эдим.
Бу ерде учь-дёрт куньден берли геджеси эм куньдюзи эм бутюн юрегим ве гонълюм сизнен берабер.
Лякин ич корюшалмадым.
Мына шимди... кельдим...

Кузь геджесинде къызнынъ сачларында, юзюнде, къолларында ойнагъан ай ярыгъынынъ ялтыравукъ шавлелери, къызнынъ дюльберлигине дюльберлик къоша эди.
Ёлчы этрафкъа козь ташлады, ельден саллангъан эр бир пытакънынъ тасырдысы оны раатсызлар эди.
Къызнен эки агъыз джиддий сёйлениш, илериде не тюшюнгенини бильмек истесе де, онынъ козьлеринден, арекетинден бу ерге бош лаф этмеге чыкъкъаныны анълады.
О, къызгъа якъынджа эгилип, онынъ козьлерине тикилип бакъты:

— Шойлеми?— деди о, эшитилер — эшитильмез...
— Мен ичюн кельдинъизми?

— Ялынъыз сиз ичюн...

Ёлчы къызнынъ къолларыны сыкъып тутты.
Нуриниса башыны яваштан Ёлчынынъ омузына эгильтти.
Йигигнинъ къоллары къызнынъ белини къаплады, оларнынъ кокюслери бири-бирлерине таяндылар.

Ай.
Назик тынчлыкъ.
Ялынъыз салкъын ельчик япракъларнен сёйлене, къызнынъ сачларынен ойнай... 
Кетмезден эвель, Нуриниса богъчачыкъны Ёлчыгъа узатты.

— Бу не?

— Бир шейде.
Сизге янъы кольмек кетирдим.
Пара керекми, Ёлчы ака, айтынъ, утанманъ – деди Ёлчынынъ къолундан къавий тутып.

Ёлчы агъыр-агъыр нефес алып, богъчачыкъны къызнынъ аякълары огюне атты:

— Алып кетинъ..!
Манъа бир шей керек дегиль.
Не кольмек, не пара!
Озюмнинъ къолларымнен къазанырым...
Шимдичик алынъ, къардашым!

— Мен сиз ичюн тырыштым, гизлиден, бир къомшу къадынгъа тиктирдим.
Сакъланъыз бир ерге.
Буюк участкагьа баргъанда киерсиз.

— Алып кетинъ, джаным агъыртыр.

— Ынджытманъыз мени, Ёлчы ака.
Алынъыз...
Нуриниса кене эвельки киби, къоркъа-къоркъа, мукъайтлыкънен азбаргъа кирди.
Софагъа пармакъ уджунен басып кирди.
Къартанасынынъ юкълагъаныны анълагъан сонь, юреги бирден тынчланды.
Энди къартанай уянса да зарары ёкъ.
О ишнен тургъандыр деп тюшюне биле.
Энди Нуриниса сербестче юре берди.
