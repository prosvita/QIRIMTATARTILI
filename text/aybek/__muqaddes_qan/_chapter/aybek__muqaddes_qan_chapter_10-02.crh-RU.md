### 2

Эки келин — Турсунай ве Шарофатхан — экиси де сандал янында отурып, эфкярларыны, дертлерини сёке эдилер.
Акъайлары Хаким ве Салим байваччаларнынъ учь куньден берли не ичюн башлары асыкъ, чырайлары сытыкъ юргенлерини бугунь анъладылар.
Къайнатанынъ Гульнаргъа эвленюв ниети, оларчюн буюк матем олды.
Чюнки олар, бутюн кунь чанъгильдеп, сомурданып юрген, мал-мулькни элинде туткъан, келинлерине омюр косьтермеген, оларны бутюн вакъыт талагъан къайнанадан даа якъында къуртулып, эвлеринде озьлерини бир дередже мустакъиль сезип башлагъанлар.
Къайнаталарынынъ даа эвленир деген фикир акъылларына биле кельмеген эди.

Эки келин араларындан душманлыкъны унуткъан олып, оларнынъ башларына бекленильмезден келип тюшкен фелякет акъкъында лакъырды эте эдилер:
«Гульнар — къул.
Я бизим бабаларымыз ким?
Ташкентнинъ энъ зенгин, белли байлары.
Къул бизге къайнана ола билеми?
Гульнар къул олса да, дюльбер къыз.
Онынъ ичюн де къарт оны севе.
Яш, дюльбер къадынгъа озюни севдирмек ичюн, гонълюни котермек ичюн, оны эпимизнинъ устюне къояр.
Сонъ, о истеген шейини япар.
Бизни эр шейден четке къакъар, къартлар айткъаны киби, башымызнынъ устюнде джевиз де сындырыр.
Фукъаренинъ баласы мал-мулькке къызгъаныч, ачкозь олса керек.
Эв ичинде олгъан энъ яхшы, къыйметли шейлерни джыйыштырып алыр, биз исе, эр шейден къуру къалырмыз.
Къайната огюнде биз агъзымызны ачып, бир шей биле айтып оламамыз.
Акъайларымыз да бабаларына къаршы турамазлар...
Къарт, эслибашлы бир къадынгъа эвленгенде, меселе башкъа олур эди - биз бир сёзге келип, оны ястыкъ киби, кенаргъа котерип атар эдик...»

Эки келин бойле бир къызгъын лаф этип тургъан арада, къапы тарафтан Нуринисанынъ къычырып-агълап кельгени эшитильди.
Келинлер шашмалап-ашыкъып Нуринисаны — балдызларыны къаршыламагъа чаптылар.

Анасы ольген сонъ, Нуриниса озюнкилерине сыкъ-сыкъ келе тургъан эди.
Биринджи куньлери о, керчектен де, яныкътан янып-куйген киби корюне эди.
Эр сефер кельгенде, къапудан киргенде, агълап башласа да, такъдирнен яваш-яваш сыгъыша ве сонъ, кене де, баштаки киби, оладжакъ-олмайджакъ шей ичюн шакъылдап куле эди.
Чюнки къомшулар: «Фаланчынынъ къызы таш юрек, инсаниетсиз, бош экен» дей ишлери мумкюн эди.
Онынъ ичюн эр кельгенде истер-истемез, софада тиз чёкип отура, янъы явлугъыны козьлерине япыштырып, окюрип-окюрип агълар эди.
Лякин козьлеринден ич бир вакъыт яш чыкъмаз эди.
Турсунай ве Шарофатхан къайнананынъ ольгенине пей къувана эдилер.
Лякин олар да, къувангъанларыны бильдирмемек ичюн, агълавджыгъа ярдым эте — онъа къошулып шын-шыкълай эдилер.

Бу сефер де бойле олды.
«Агълавдан» сонъ, Турсуной ве Шарофатхон балдызны эв ичине алып кирди ве къартнынъ япмакъ истеген тюшюнджесини айтмагъа башладылар.
Келинлернинъ биринджи сёзлерини эшиткенде, Нуриниса къалтырап башлады, козьлери делирген адамнынъ козьлерине ошап, акъыйдылар.

— Гульнар къайда?
Шимди богъып ольдюририм!.. деп багъырды о.

Эки келиннинъ де чырайлары ап-акъ кесильди.
Акъайлары оларны, бу бербатлыкъны кимсеге бильдирмемек керек, деп тенби эткен эдилер.
Олар экевлешип балдызны ятыштырмагъа башладылар.

— Шамата чыкъарманъ, бабамнынъ джаны агъырыр!
Мукъайт олмакъ керек.
Агъаларынъызнынъ аякъларына ятып-ялварынъыз, агъланъыз, ляким бизден эшиткенлеринъизни айтманъыз!
Бабама, келишикли къадынны мен озюм тапарым, денъиз...

Бундан сонъ, бутюн вакъыт, Нуриниса, акълыны чылдыргъан киби юрьди.
Акъшам, Салимбайвачча эвге кельген сонъ, онынъ аякъларына йыкъылып къучакълады, тиз чёкти ве окюрип-окюрип агъламагъа башлады.
Салим, къардашыны ерден котерди, сандал башына отуртты.

— Манъа, сенден де зияде агъыр, — деди о, къалтыравукъ сеснен.
— Лякин окюргенинъден файда ёкъ, Нуриниса!
Бизлер эпимиз бабамызнынъ къулларымыз.
Мен, сен разы ол, деп айтмайым.
Лякин...
Шимдилик агъзынъы юм!
Не олса да, корермиз.
Эр шей бабамызнынъ ирадесинде!

— О насыл баба?!— деп къычырып йиберди Нуриниса.
— Даа анамнынъ къабири устюндеки топракъ сувып етишмеди, о энди къулгъа эвленмеге ашыкъа!
Мен насыл даянайым?
Мен, Мирзакаримбайнынъ къызы, бунъа насыл къатланайым?!
Бербат къул эвимизде саип олса, онъа мен насыл даянырым?
Мен билем, о, бозукъ къул, бабамны озю баштан чыкъарды...

Салимбайвачча ачувнен кульди.
Сонъ, къардашыны ятыштырды.
Къадынына, пармагъынен, чыкъмасыны ишмар этти.
Сонъ, васиет, мал-мульк акъкъында тюшюнген планыны Нуринисагъа ачты.

Нуриниса агъалары киби бу ишке баш эгмей, бабасынынъ сайлагъан адамына къаиль олмай, экинджи куню сабасы маалледен бир къартийни тапып, оны баштан-аякъ яхшы кийимлернен кийиндирмеге ишандырып, Нуринисаны энъ яхшы фалджыгъа алып кетмесини буюрды.
Къартанай Нуринисаны айтувлы-мешур «зилли фалджыгъа» алып кетти.
Олар шеэр кенарында, Шортёпе мааллесинден кечип, бир яргъа-дереге тюштюлер.
Диварлары эски-йыкъыкъ, харабеге чеврильген бир азбаргъа кирдилер.
Азбарнынъ ортасында, ичи къара, пытакълары анда-мында осип кеткен балабандан-балабан къарт тал тереги бар.
Онынъ пытакълары устюнде чокътан-чокъ къаргъалар.
Оларнынъ пейда олгъаныны корьген къаргъалар, дешетнен гъаркъылдамагъа, учушмагъа башладылар.
Нуриниса эвге, софагъа якъынлашкъанда, эвнинъ кошесинден зынджырыны жанъгъырдатып, балабан, тюклю бир копек котерильди.
Нуриниса абдырап-сескенип, къартанайгъа япышты ве къоркъунчнен этрафкъа айланып бакъты, дерсин, къаранлыкъ геджеде, бир озю мезарлыкъ ичинде къалгъан киби олды.
Копек, бир эки кере даа «хав», «хав» деген сонъ, кене ерине къайтып ятты.
Шу дакъкъасы чамурдан ясагъан эвнинъ, тютюнден сим-сия къараргъан къара, джарты къапычыгъы яваштан, сессиз ачылды.
Босагъада, тасвири олунмаз, насылдыр бир скеледке ошагъан махлюкъ пейда олды:
Бу — фалджы-этнеджи эди.
Онынъ къач яшында экенини бильмек мумкюн дегиль, юзю бинъ бир ёлакълы, бурюшкен, козьлерининъ тюбю баткъан, янакълары оюлгъан, козьлери кичкене, боюнджакъ киби, пек теренге ойылып кеткенлер.
Олар къып-къырмызы, атешнен янгъан киби келе.
Къара, чуллы шалы астындан чубалыкъ, кирли, сасыкъ, улпакъ киби, тамам азбардаки баракънынъ тюклерине ошагъан сачлары джайылгъанлар.
Къапунынъ алкъасындан индже кемикли пармакъларынен тутаркен, этнеджи-фалджы, Нуринисанынъ юзюне баягъы бакъып тургъан сонъ, устюндеки узун, къара антерининъ этегини сюйреп, онъа таба бир-эки адым атлады.
Нуриниса онъа якъынлашмагъа къоркъып, узакътан селямлашты.
Сонъ, эеджаныны, не ичюн кельгенини айтты.
Фалджы-этнеджи бир сез айтмай къапыгъа ишмар этти ве ичериге башта озю кирди.

Ичериде зинданда олгъаны киби, сувукъ ве къаранлыкъ эди.
Фалджы оданынъ о бир башына, перде артына, кирип кетти.
Текаран вакъыт кечкен сонь, андан:
«Къапуны япынъ!
Меним ярдымджыларым ярыкъдан къоркъалар...» деп къычырды.

Къапу япылгъан сонъ, Нуриниса бир шей корьмей, ерге тиз чёкип, отура къойды.
Бирден, коше тарафтан, зилли даренинъ кескин давушы янъгъырады.
Нури сескенди ве козьлерини япты.
Даре, де таныкъ-сагъырджа ве де пек давушлы янгъырай.
Зиллерининъ чынъылдысы диварларгьа урунып, Нуринисанынъ къулакъларына сокъула, диварлар инълей...
Дерсин, дарени шейтан озю къакъа ве геджелейин, къайдандыр топланып кельген джинлер, усть-башларыны, аякъларына бинъ тюрлю жанъырдавукълар такъып ойнайлар!..

Даренинъ къоркьунчлы жынъылдысына:
«Я Султан!
Я чилтан!
Ху-ху-ху!» деген джадынынъ къарыкъ сеси де къошула.

Джады чокъ вакъыт улуды ве мыдырдады.
О, джынларгъа де ялварды, де кийик, инсан кулькусине ошамагъан сеснен, кульди...

Нуриниса, озюни керчектенде джынлар-шойтанлар ичинде дуйды, башы айланды, манълайыны сувукъ тер буртюклери къаплады, козьлерине къаранлыкъ чёкти.
Къартийнинъ:
«Турынъ, Нури-ай!» дегенини эшитир-эшитмез, тюшюндеми, эсиндеми анъламай, секирип турды ве абынып-сюринип, ашыкъып къапыгъа тараф ынтылды.
Азбарда, агъыр къоркъунчлы тюштен къуртулгъан киби, «ах» деп терен нефес алды, лякин къулакъларында, аля даренинъ зиллери чынълай, джынларнынъ фысылдылары эшитиле эди.

Бираз вакъыт кечкен сонъ, джады, азбаргъа чыкъты.
О, тишсиз агъызыны сувландырып, къыйыштыра берип, джынлар, Гульнар ве Мирзакаримбайнынъ юреклерини бири-бирлерине байлагъан йиплерни узьгенлерини сёйледи, сонъ, тишсиз агъызыны ачып, эснеди, бу арада, дерсин, ёлакълы, бурюшкен юзюнде бир къара, терен оюкъ пейда олды.
Сонъ, этеги тюбюнден тикильген, джевиз ирилигинде бир чул парчасыны Нуринисагъа чыкъарып узатты.
Онынъ ичинде, айткъанына коре, къабир топрагъы, тотлу пычакъ парчасы, табуттан бир ёнъгъа, сабун кесечиги, олюнинъ тырнагъы ве даа башкъа чокъ шейлер бар эди: къабир топрагъы оны топракънен къарышмасыны чабиклештиреджек, пычакънынъ тотлу парчасындан онынъ юреги демирге ошап, тотланып-къатып къаладжакъ; сабун исе, къызнынъ бус-бутюн ирип кетмесине ярдым этеджек; табутнынъ ёнъгъасы ве тырнакъ парчасынынъ гъайып этиджи къуветлери бойле де белли эди.

Джады, бу чул парчасыны Гульнарнынъ босагъасы тюбюне комюльмесини ве даа сонъ, бир хамыр парчасыны алып, оны томарлакълап, инсан башына ошатмакъ, онъа эр тарафтан инелер санчымакъ кереклигини, бу исе, Гульнарда баш агъырларыны чагъыраджагъыны ве онъа даяналмай чал куньлер ичинде оледжегине себепчи олгьаныны айтты.
Нуриниса фалджынынъ айткъанларына къуванып, къоркъунчлы джадынынъ къолуна он кумюш туттырды ве джадынынъ айткъандарыны тез ерине кетирмек ичюн, эвге ашыкъты.
