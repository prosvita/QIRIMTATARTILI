## X

### 1

Хакимбайвачча ешиль тонуна бурюнип, паалы къалпагъыны къашлары устюне басып, чевре этрафкъа бакъмай, тюкяндан къайта эди.
Мааллеге айлангъанда, онынъ эви янында, дерсинъ оны беклеп тургъан киби, Алимханнен корюшти.
О, байваччанынъ къолуны йымшакъ сыкъты ве:

— Молла Хакимбайвачча, бизге киринъиз даа, — деп муляйим сеснен, оны эвге, мусафирликке чагъырды.

Хакимбайвачча бу теклифни сёз сырасы айтылгъандыр беллеп:

— Сагъ олунъыз, Алимхан-ака.
Мен, эвге кетейим, дейим.

— Ёкъ, меним байваччам, мен сизге эки агъыз сыр айтмагъа истейим.
Киринъиз, къурбанынъыз олайым, — деди де, зиядедже кулимсиреди, элли башы.

Хакимбайвачча омузларыны сыкъты ве истемей-истемей онынъ артындан адымлады.
Устю къапалы къаранлыкъ кечитни отип, тим-тик тахта мердивенлерден болохонагъа чыкътылар.
Устю къамыш ве чамурнен ортюльген болохона тыштан бакъкъанда козьге пек ойле яхшы корюльмесе де, ичи яхшы япылгъан.
Таваны чешит орьнеклернен боялангъан, япылгъаныны баягъы вакъыт олса да, корюниши даа яхшы эди.
Диварда адети узре, оюкълар япылгъанлар.
Оданынъ ортасында янъы чешит ренкли кийиз.
Тореде, эскидже олса да, къып-къырмызы яхшы халы тёшельген.
Сандалнынъ этрафында исе, янъы ёргъанлар.

Хакимбайвачча сандалгъа отурды ве аркъасыны самимийликнен берильген ястыкъкъа таяндырды.
Элли башы индже юн чекменини мукъайтлыкънен чыкъарды, яхшы сарылгъан, бем-беяз чалмасыны чуйге асты.
Сонь, зияфет кетирмек ичюн эвнинъ ашагъы одаларына ашыкъты.

Алимхан яшына коре даа яхшы сакълангъан, дюльбер кийинмеге ве озюни тутмагъа бильген бир адам эди.
Яшы энди алтмышта олса да, даа онъа элли биле бермей эдилер...
Чаларгъай сакъалыны ве мыйыгъыны о низамнен тарай, кестире ве тыраш олып юрер эди.
Пармакъларында буюк ташлы юзюклер.
Онынъ сааты да бар.
Кимер де, бир кимсенен лакъырды эткенде, коксюне тюшкен саатынынъ кумюш зынджырчыгъынен эгленир киби ойнай эди.

Алимханнынъ темелли иши ёкъ.
Бир вакъытларда кучюк алыш-веришнен огъраша эди.
Лякин бу ишни о чокътан ташлагъан, озюни пек заметлерге къоймай, яшайышыны уйдурмагъа бильген адамлардан эди.
Айнеджи ве айланмагъа бильген Алимхан, чешит сой «гизли-къапакълы» ишлернинъ буюк устасы эди.
Одюнчке пара алыр — бермез.
Бир кягъыт ясап, оны-буны бильмеген адамнынъ топрагъыны, я да азбарыны алдатып алмакъ — Алимханчюн бир шей демек дегиль эди.

Алимхан элли башы олгъан сонъ, ишни даа да кенишлетти.
Элли башы олып энди он эки йыл чалыша.
Факъырларнынъ токътамай-турмай шикяет эткенлерине бакъмадан, бу иште чалыша ве истегенини япа эди.
Чюнки о, бутюн имамларнен, кичик ве буюк байларнен, хусусан, Мирзакаримбайнен якъын муамеледе, дост-аркъадаш киби эди.
Алимханнынъ «беджериклигининъ» ады-эсабы ёкъ эди.
О, эр ерге бурнуны сокъа, тойларда, дженазелерде, къавгъаларда озюне келишикли иш тапар эди.
Эр ерде костеришлер бермеге севе эди.
Эгер де бир ерде къавгъа чыкъса, о, анда.
Оны ятыштырмагъа тырыша.
Эр шейни япа.
Я тындыра.
Аладжагъыны ала.
Сонъ, экинджи ерде, экинджи къавгъагъа башлата.
Адамларны бири-бирлерине къаршы ызгъыштыра.
Сонъ, меселени озю истегени киби чевире, чезе...
Бутюн вакъыт зенгинлерни, озюнинъ таныш-билишлерини къорчалай эди.
Истесе, къабаатлы косьтере, истесе — къабаатсыз.
Эгер бир зенгин адам, я да топрагъы чокъ олгъан адам ольсе, артта къалгъан сой-сопуны мытлакъкъа къавгъалаштыра.
Сонъ, буланыкъ сувда балыкъ тутмагъа башлай.
Бойлеликнен, къалгъан асабалыкънынъ чокъусыны озюне ала.
Бутюн вакъыт чешит сой эгленджелерде — джыйынларда ашап-ичип, сефа сюрип юрьсе де, озю ич бир вакъыт тешкилятландырмаз эди.

Хакимбайвачча ялынъыз бир озю къалгъан арада, Алимханнынъ япкъан бутюн айнеджиликлерини, хынзырлыкъларыны хатырлады ве онынъ усталыгъына шашты.
Онынъ болохонагъа чыкъармасы, асыл да чагъырылмасы, онда бир шей догъурды:
«Мукъайт олмакъ керек» деди озь-озюне байвачча.
«О, бир айнеджилик даа тюшюнип чыкъаргъангъа ошай.
Бельки акъыл сорамакъ истей?
Ёкъ, о ич бир вакъыт, ич бир кимседен акъыл сорагъан адам дегиль.
Я айса, не олмакъ мумкюн?
Эгер акъча истесе, эльбетте, ёкъ дерим».

Алимхан табакъны сандал устюне къойды.
Сонъ, гюрюльдеп-пышнап тургъан самоварны алып кирди.
Эр вакъыттакиси киби, усталыкънен, мусафирнинъ емекке буюрмасыны теклиф этти.
Хакимбайвачча, урюк чегирдеги къадар балабанлыкъта бир пите парчачыгъыны агъзына къойды.
Бунынъле, эвнинъ саибине, чокъ отурмагъа вакъты олмагъаныны бильдирип:

— Алимхан-ака, сёйленъиз,— деди.

— Мен чокътан берли сизнен субетлешмек истей эдим.
Ялварам — деди, табакъкъа тараф къолуны узатып.
Сонъ, ашыкъмай, дженк акъкъында бильген шейлерни айтмагъа башлады...
Айткъан шейлерини ойле айта ки, дерсинъ, озю шимдичик дженктен кельген.
Немсе топлары, аэропланлары ве даа «акъыл етмеген» силялар акъкъында айта берди.
Дженк хаберлерини динълемеге авес олгъан Хакимбайвачча оны буюк мемнюниетликнен динъледи.
Сонъ, озю де лафкъа киришти.
О, рус, еуди, татар алыш-веришчилеринден дженк акъкъында эшиткен бутюн шейлерини сёйледи.
Русиеде олгъан алларны, акъ падишанынъ саллангъаныны—эписини айтып къойды.

Эр экиси, де, бу эшитильген хаберлернинъ догъру олмагъаныны тасдыкъламакъ ичюн тырыштылар.
Эр экиси де, акъ падишанынъ ве онынъ аскерлерининъ енъишини аллахтан истедилер.

Ярым саат бойле гурь девам эткен субеттен сонъ, Хакимбайвачча, кетмеге вакъыт олгъаныны Алимхангъа бир даа бильдирип ташлады.
Элли башы «эки агъыз» сёзню неден башлайджагъыны тюшюнип-ташынып, бир дакъкъа къадар сусты.

— Молла-Хаким, бир назик иш бар.
Лякин, хайырлы иш, о ишке башламаздан эвель, мен сизнен акъыл танышмакъ истедим.
Иншалла, манъа акъыл огреткенден гъайры атта бу ишке ёлбашчылыкъны озюнъиз де япарсыз, беллейим... 

— Сёйленъиз.
Яхшы ишке мен эр вакъыт азырым, — деди де, Хакимбайвачча кумюш тютюн къутусындан папиросыны чыкъарып, агъзына къапты, тютюн къутусыны Алимхангъа узатты, сонъ, беклеген киби, эвнинъ саибине бакъты.

— Эр кеске малюм ки, молла-Хаким, эр киши къартайды, орселенди деп, бир вакъыт айтмакъ мумкюн дегиль.
Ярабби, эркек кишини бир тамам сагълам, чыдамлы япкъан.
Эркек кишиминъ джысмы-къувети сонъсуз.
Догърумы?
— Алимхан яш бир йигит киби, агъзынынъ кенарында папиросыны тутып, девам этти:— Раметли ананъызны ольгенине дёрт ай толып отура.
Бай бабамызны эвлендирмек керек.
О, баягъы яшларында олса да, озюни сагълам дуя.
Онынъ юреги — йигит юреги.
Мен буны яхшы билем.
О, даа иштен четке чекильмеди, шенъ субетлерни севе, достларында сыкъ-сыкъ ола...
Къыскъа айткъанда о, даа омюрнинъ бутюн зевкъларындан фераланмагъа икътидары олгъан, анълагъан-бильген адам.
О, бу зевкълардан артта къалмакъны тюшюнмей.
Мадам ки иш бойле, биз онынъ истеклерине къулакъ асмакъ керекмиз.
Мен ойле тюшюнип бакътым: Сиз—энъ буюк огълусынъыз.
Мен — достларындан бирим.
Бизге бу ишке киришмек ве оны эвлендирмек керек.
Яхшы бир иш япкъандан олур эдик.
Догърумы? — деп элли башы кульди ве Хакимбайваччанынъ джевабыны беклеп, мыйыгъыны сыйпай берди.

— Догъру, — деп мемнюниетликнен къаиль олды Хаким.
— Мен озюм де бу акъта бираз тюшюндим.
Келишкен, сёз туткъан, бабама ярдымы тиеджек киби, тёшегини-ястыгъыны тёшейджек-джыйыштыраджакъ киби, абдестлик сувуны тёкеджек киби бир къадын тапылса, яхшы олур эди, — деди де, байвачча Алимхангъа таба айланып бакъты.
— Бабам бу акъта сизнен лакъырды эттими?
Я да сиз, дост оларакъ, бу эйилик япмакъны тюшюндинъизми? — деп сорады.

Элли башы мусафирге чай тёкти, озю исе, нокъут къадар, иритильген шекер парчасыны тишинен къопарды, бир ютум чай ичти, сонъ, ашыкъмай сёйледи:

— Бу акъта сёзни биринджиде бабанъыз озю ачты.
Бир афта эвель биз чокъ субетлештик.
Ондан сонъ, мен сизни, ич бир вакъыт, козьме-козь лакъырды этеджек киби ерде коралмадым.
Айды бунъа да шукюр.
Яхшы иш ич бир вакъыт кечке къалмай дегенлер.
Лякин, молла Хаким, айткъаным киби, бай атанынъ юреги даа яш.
О исе, юреги даа да яшаргъаныны истей.
Анъладынъмы?
Ялынъыз сув береджек къадын акъкъында лаф кетмей, къардашчыгъым...

Хакимбайвачча башыны саллады, пармакъларынен табакънынъ кенарыны тасырдатаракъ, сусты, ве:
— Яш къадын алмакъ истей дейсизми? 
— Бабанъызнынъ арзусы, менимдже, даа да буюк.
О, даа ель тепретмеген чечекни узьмек истей.
Сиз бунъа не дерсиз?
Эбет бу, бай атанъызгъа ярашыр.
Мен о кишининъ гонълюнинъ кенълигине-боллугъына шашам.
Бу дюньянынъ зевкъ-сефасыны сюрмек, анджакъ сизинъ бабанъызгъа ярашыр.
— Алимхан сесини бираз явашлатты...
— Сизден гизлемеге истемейим, бабанъыз къыз балагъа эвленмек истей!

Хакимбайваччанынъ козьлери эеджандан тап манълайына айландылар:

— Къызгъа?
Бу лафларнынъ эписи догърумы?
Тевбе!

— Хэ-хэ-хэ! — деп элли башы кулип йиберди.

— Меним сёзлеримде иненинъ уджу къадар биле ялан ёкъ, байвачча.
Мен сизге бу иште ялынъыз тильмачлыкъ япам.
Атта, «киев йигит» юрегине келишкен къызны биле айтты.
Бабанъызнынъ табиатыны бильмей экенсиз, даа?..
Даа лаф чокъ.

— Кимнинъ къызы экен о анамыз? — деди асабийликнен Хакимбайвачча.

— Янбашынъыздаки Ярматнынъ къызы! — деп шенъликнен джевап берди эллибашы.

— А???
Тюшюмдеми?
Эсимдеми?
Сиз не дейсиз?
Догърусы, ич де акъылгъа кельмейджек шейлер... — Байваччанынъ юзю агъарды.
Козьлери акъайды.
Бир папирос даа якъты... бираз тынды ве сонъ, сертликнен сорады:

— Я башкъа къыз тапмакъ мумкюн дегильми?!

— Бу акъта бабанъыз:
«О, бизде меним козюм алдында осьти, сёз динълеген, сыналгъан...»— деди.
— Мен беллесем, иш ялынъыз бунда дегиль.
Къыз, гъалиба, онынь козю алдында, алевленип яна.
Гонълю онъа пек якъын киби корюне.
Насыл олса да, манъа ойле корюнди.
Белли шей, дюльбер къыз бала — кунеш киби, эр кеснинъ юрегини къыздыра.
Дюльбер къыз бала козюнъизнинъ нуруна нур къоша.
Къыз бала — къырмызы алмадыр, кунеште къызаргъан алманынъ сувда ялдагъаныны корьсенъ, эгильмеге биле унутып, къолунъы узатырсынъ...
Ярматнынъ къызыны бабанъызгъа къошсанъ, юзюкнинъ оючыгъында ерлешкен бриллиант киби озь еринде олмазмы?
Сиз бунъа не дерсиз, байвачча?

Хакимбайвачча индемеди, башыны эгильтип, тюшюнджелерге къалды.
Бабасына джаны агъырды, ачувланды.
Хусусан, Гульнаргъа козю тийгени ичюн пек ачувланды.

Тойларда, отуршувларда, башкъа джыйынларда «татлы» сёзлеринен къыямет къопарып юрьген белли Алимхан сёйлене берди.
О, Мирзакаримбайнынъ табиаты акъкъында, къартларнынъ яш къызларгъа эвленгенлерининъ файдасы, дудакъларыны ялая берип, къызларнынъ оларгъа насыл зевкъ-сефа бергенлери хусусында айта берди.
Ниает, онынъ макътавларына, лафларына Хакимбайвачча даянып оламай, еринден секирип турды.

— Айды, мен кеттим.

Элли башы онынъ огюне чыкъты.

— Молла-Хаким, байымыз буны къатты оларакъ чезди.
Сизге, бабанъыз ичюн, бир ыргъатнынъ къызыны аджымакъ керекми?
Сиз акъыллы, эр шейни анълагъан адамсыз.
Манъа сизге огретмек тюшмей.
Мен сизге тек бир шейни тенби эте билем: бабанъызнынъ истегини ерине кетирмек, сизинъ боюн-борджунъыздыр.
Насыл олса-олсун, огъул бабанынъ эсиридир.

— Яхшы, мен не япмагъа борджлум? — деп сорады о, Алимхангъа бакъмай.

— Сизден пек аз шей талап этиле: яваштан эркек ве къыз къардашларынъызгъа анълатмакъ, оларны азырламакъ керек.
Ойле япмакъ керекки, джанлары агъырмасын.
Эсасы шу.
Той башы, эльбет де, озюм олурым.

Хакимбайвачча не «ёкъ», ве не де «яхшы» демеди, сувукълыкънен сагълыкълашып, чыкъып кетти.

Къайтып эвге кельгенде, азбарда ойнагъан балаларнынъ «баба», «баба» деп къычырып, онъа чапкъанларына биле къулакъ асмай, даа якъынларда мавы тюс боянен боялангъан, зенгин донатылгъан одасына кирип кетти.
Эвде сувукъ эди, лякин о, адет олгъаны киби, сандалгъа да отурмады, союнмай, ялынъыз эвни яраштырмакъ ичюн якъында сатын алгъан, даа устюнде бир кере ятылмагъан, беяз никелли ялтыравукъ краваткъа серильди.
О, чокъ тюшюнип ятты.
Бабасынынъ эвленювине, озюнинъ къатты адетинен белли олгъан бабасына къаршы чыкъмагъа бир тюрлю маначыкъ тапалмады.

Бабасынынъ Гульнаргъа эвленмек истегени онынъ юрегини тырнады.
Гульнар осип-етишип, къызлыкъ чагъында чечекленип ачкъанда, озю онъа бакъып къала эди.
Лякин къадын этип алмагъа къарар берамагъан эди.
Биринджиден, баласы олгъан адам, экинджи къадын алса, эвде эр кунь къавгъа-шамата чыкъа биле.
Эки къадын арасында олгъан къавгъа-шаматаны динълеп, оларнынъ арасына къады сыфатында кирмек, оларнынъ сытыкъ чырайларыны корьмек истемеди.
Экинджиден — ыргъат къызына эвленмек, о не къадар дюльбер олса-олсун, менлигине-байлыгъына тамгъа салар ве адыны кирлер, деп белледи.

Баягъы вакъыт кечкен сонъ, Хакимбайвачча эвленювнинъ ёлуны къыдырып тапты.
О, бойле эди: бир де бир маначыкънен Ярматнынъ аилесини Фергъана орталыкъларында бир шеэрге, меселя, озюнинъ сыкъча келе тургъан шеэри — Къокъандкъа кочюрир, ве мында да Гульнаргъа эвленир.
Бир къадыны — Ташкентте, бири — Къокъандта.
Олар бири-бирлеринен корюшмезлер ве ич бир тюрлю сес-шамата чыкъмаз.
Бу эвленювден ич бир кимсенинъ хабери де олмаз.
Амма озю, истегенде — Ташкентте, истегенде — Къокъандта яшая биле.
Къокъандта, Хакимбайвачча хызметкярнынъ къызыны алгъан деп, кимсе айтмаз.
Байвачча тюшюнип-ташынып азырлагъан мерамыны ерине кетиреджекте, анасы ольди.
О, бу ишни баарьге къадар авуштырмакъны ляйыкъ корьген эди.

Хакимбайвачча бу вазиетни къайта-къайта тюшюнди.
Бу ишни шимди эда этмек мумкюн олса да, бабасынынъ ачувыны къазанмакъ истемеди.
Байвачча ишни бойле созгъанына ве ниает, фурсатны къачыргъанына озь-озюне ачувланды.
Артыкъ чаре ёкъ эди.
О, истер-истемез, Гульнардан вазгечти.

Байваччанынъ къадыны Турсунай къытай савуты ичинде йымыртанен къаврулгъан эт кетирди, сандал устюне къойды:

— Турынъ, сувуп къалмасын,— деди.

Хакимбайвачча терен нефес алып, краваттан турды.
Аштан бираз ашады.
Савутны четке чекти.
Сонъ, къадынындан сорады:

— Салим кельдими?

— Огълу Шавкат хасталангъан, — экимми, табибми къыдырып кетсе керек, — деди къадыны.

— Кельсе онъа айт, манъа мытлакъ кирсин!— деди де, сандалгъа аякъларыны сокъып, сыджакъ ёргангъа сарынып ятты.

Салимбайвачча агъасыны эр куньдекинден джиддий ве тюшюнджели корьди.
Хаким энди чокътан берли ер ичюн бир азбар ичюн, бир тентекнен судлашып юрмекте эди.
Суд, ишни агъасынынъ зарарына чезгендир деп, тюшюнди Салим.

— Не олды, сиз пек тюшюнджели корюнесиз? — деп сорады Салимбайвачча.

— Бабам эвленмеге азырлыкъ коре экен, сен бунъа не дерсин? — деп Хакимбай ишке бир кереден киришти.

— Бойле чалт?
— Анамнынъ дуасыны бермезден эвель!?

Хакимбайвачча къолуны саллады:

— Ольди — комюльди.
Дженнетли олсын...— деди о, — мен элли башынен лакъырды эттим.
Къарт онъа эписи сырларыны бильдирген.

— Барсын, къыдырсын.
Эгер де, баласыз, энди яшында олгъан бир къадын тапылса, эвленсин...

Хакимбайвачча къардашына маналы-маналы бакъты, ырджайды ве башыны саллап, бир шей айтмай тынды.

— Не, о яш къадынгъа эвленмек истейми? — деп, фаркъына барды Салим.
— Тевбе!
Онынъ яшына кельгенлер энди эвде четки чекип, намаз къылып отуралар.

Салимбайвачча ачувланып къалтырады ве юзюни терс чевирди.

— Салим, бабамыз, даа, анълашылгъанына коре, сагълам-тендюрист, — деп яваштан анълатмагъа башлады Хакимбайвачча.
— Къартлыгъында омюрнинъ татлы шербетлеринден ичмек истей экен.
Я биз онъа не ичюн къаршы кетеджекмиз?
Бундан да гъайры — сен бабамнынъ табиатыны билесинъ: эгер о бир шей япмагъа истесе, оны ким токътатып олыр?
Сен раатсызланма, къардашым, мен сени акъыл танышмагъа чагъырдым.
— Хакимбайвачча сесини йымшатты.
— Билесинъми не...
Бабам Ярматнынъ киеви олмагъа тюшюне!
Гульнаргъа эвленмеге азырлана!.. 

Бекленильмеген шейден, Салимбайвачча, отургъан еринден секирип кетти.
О, ачувнен сандалгъа къолуны ойлe урды ки, онынъ устюнде тургъан чыракъ атылып кете язды.
О, айтмагъа шей тапалмай, чокъ вакъыт агъасына бакъып къалды.
Козьлери ачувдан алакъ-булакъ олды, кирпиклери къалтырадылар.

— Сен неге бойле къалтырайсынъ? — деди, Хакимбайвачча, озюни тынч косьтереджек олып.
— Бабамнынъ ирадеси — алланынъ ирадеси.
Бабам къызгъа эвленмек истей, эвленсин.
Гульнарны алмакъ истей экен, алсын.
Онъа кедер этмек керекмей.
Къартны ынджытмакъ керекмей... къардашым.
— Бизим къолумызда хызметкяр ишлеген къыз сизге, манъа ана олсын: аиленинъ башына чыкъсын.
Тентек Ярмат исе, бизге баба олсун!— деп къычырды Салим.

— Яваш!
Яваш ол сен!— деп къардашыны ятыштырмагъа истеди Хакимбайвачча.
— Къадынлар эшитселер, бир талай лаф чыкъар.
Гульнаргъа эвленмесе, башкъа бир фукъаренинъ къызыны алыр.
Къайсы бир озюни сайгъан аиле, энди бир азбар торунлары олгъан къарткъа къызыны берир?

— Къызмы, тулмы, Гульнармы, башкъасымы — эписи бир.
Мен бабамнынъ яш къызгъа эвленгенине къаршым, — деди Салим, ве еринден секирип турды, ода ичинде ачувлу-ачувлу юрьмеге башлады.
Бир дакъкъадан сонъ, сандал янына кельди, тютюн къутусы ичинден бир папирос алды.
Серник олгъаныны унутып, къашларыны, кирпиклерини якъа берип, папиросны чыракънынъ шишесинден якъты.
Агъасынынъ янына кельди, токътап сёйледи:

— Сиз, меним не ичюн раатсызлангъанымны билесизми, агъа?
Яш къадын бири-бири артындан догъурмагъа башлар.
Бир вакъыт келип, бабамнынъ куню етсе, Гульнарнынъ бакъачыкълары башларыны котерирлер.
Оларгъа ярдымджылар тапылыр.
Бутюн зенгинлик, бильмейим не къадар къысымгъа болюнир.
Эр кеске больмек ичюн — дагълар биле етишмез.
О вакъытта Мирзакаримбайнынъ аилеси не чарлашыр, къуветини гъайып этер.
Сиз бу акъта тюшюндинъизми?

Хакимбайваччанынъ фикири бу вакъыткъа къадар бус-бутюн башкъа шейлерде эди.
О, бу акъта асыл тюшюнгени биле ёкъ.
Бундан да гъайры, о озюни къавий дуя, о, бир къысым акъчаны бабасындан ве къардашындан гизли ишке кириштирди ве баягъы зенгинлик къазанды.
Бу зенгинлик ялынъыз онынъки.
Салимбайваччадан бу сёзлерни эшиткен сонъ, онынъ козю алдында да бир азбар бала корюлип башлады... башыны авучлары ичине алып эгильтти, чокъ тюшюнди.
Ниает, тюшюнджеден болдургъан киби, терен нефес алды ве яваштан шойле деди:

— Сен бир чаре тап.
Шиште янмасын, кебап да куймесин!..

Салимбайвачча джевап бермеди, ачувундан тырнакъларыны тишлей берип, ода ичинде долана ве бабасыны, Ярматны, Гульнарны бири-биринден кескин ве чиркин сёзлернен сёге.

Хакимбайвачча къардашыны токътатты ве:

— Ашыкъма, олмайджакъ ерде озюни ашама.
Энъ яхшысы, бир-де бир чаре тап! — деди.

Салим сандал янына тиз устюне чёкти ве:

— Эгер бабам эвленгенге къадар бутюн зенгинликни, бутюн вар-вариетини — топракъларны бизим адымызгъа яздырып, оны печатнен къанунлаштырса... о вакъыт, барсын, кимни истесе, оны алсын.
Сиз бунъа не дерсиз? — деди.

Хакимбайвачча бирден къардашына бакъты.
Бир нефес алды.
Къуванды.
Мыйыкъ астындан кульди:

— Пек яхшы олур эди.
Чокъ адамлар шай япалар.
Лякин бунъа къартнынъ джаны агъырмаз экенми?

— Я мында джан агъырмагъа не бар? — деди Салим.
— О, бу зенгинликни бизимчюн топлады.
Эгер къарт, кесен-кес къарар берген олса, о, бизим истегимизге къаршы кетмемеге борджлы.
Эгер де о бойле шарткъа кетмесе, — мен ич бир тюрлю къайыл дегилим...

— Сенинь къайлы олмагъанынъдан не файда?
Тек бабанъы ачувландырырсынъ.
О, эписи бир, насыл тюшюнген олса, — ойле де япар.
Лякин сенинъ тюшюнгенинъ яхшы.
Мен ярындан кеч къалмай, элли башынынъ ярдымынен бу шартларны онъа бильдиририм.
Джевабы насыл олур, оны айтып оламайым.
Насыл да олса, къандырмагъа тырышырым...
Мен, учь-дёрт куньден, Фергъанагъа кетем, къардашым.
Сен, мында къартны ынджытма, ачувлатма.
Яхшымы?

Салимбайвачча агъасынынъ ишке бойле йымшакъча бакъкъанына, кенаргъа чеккенине ачувланып, къатты джевап бермеге азырлангъанда, къапу ачылды ве ичерге Тантибайвачча кирди.
Экиси де ерлеринден турып, бираз сыкъылып, онъа тараф адымладылар.

— Мен, гъалиба, сизинъ субетинъизге кедер эттим?
Сагъ-селяметсизми? — деп, Тантибайвачча селямлашты ве тонуны чыкъармай, сандалгъа отурды.

— Козьлеринъиз эеджанлы, бир шей олдымы, аманлыкъмы?

— Аманлыкъ, аманлыкъ... — деп агъа-къардаш бир кереден джевап бердилер.

— Мен сизге къуванчлы хабернен кельдим, — деди гъурурнен, Тантибайвачча.
— Алла, торунынъыз Мирабитке огълан берди, къана, портманетлеринъизни бошатынъыз!

— О-о, пек яхшы!
Торунынъыз хайырлы олсун!

— Он алты яшында Мирабит огълан корьди!
Тевбе!

— Кичкене баба!

— Биз де яшлыкъта къартбаба олдыкъ, — деп шакъылдап кульди Тантибайвачча.

— Бабамнынъ торунынынъ да энди торуны бар.
О, буюк той япмакъ керек...— деп Салимбайвачча мыскъылнен кульди...

Хакимбаквачча бир шей айтмай, къардашына серт-серт бакъып къалды.