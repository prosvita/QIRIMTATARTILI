### 3

Гульнар эки афтадан берли бабасы ве анасынен бирге, эр кунь, багъчада чалышмакъта.
Байлар кельгенге къадар эр шей, эр ер тер-темиз олып йылтырамакъ, дженнет киби олмакъ лязим...

Багъча аджайип.
Онынъ эр кошеси озюнинъ айрыджа гюзеллигинен къувандыра.
Кунь бою багъчада кунешнинъ нурлары ойнай, серин, шефаф ельчик эсе, чечеклер ве ешилликлер кунешнинъ нурундан даа да гузеллештилер.
Арыкъларда сув кумюш киби парылдай.
Ешиль отларнен къапланып алынгъан голь, кичкене кунеш учкъунларынен балкъылдай, дерсинъ о, сувнен дегиль де, кунешнен толдурылгъан...
Алмалар, вишнелер, шефталилер, бутюн махсул тереклери, дерсинъ, ерден юкъарыгъа котерильген бир чечекни анъдыралар.
Багъчанынъ сонъунда сыранен тизильген узун, дюльбер сельбилернинъ, япракълары токътамадан шувулдайлар.
Къушлар йырлайлар.
Арыкъта сув йырлай.
Тереклерде япракълар йырлайлар.
Оларнен берабер Гульнар да йырлай.
О, яваштан, эшитилир-эшитильмез, йырлай.
Кенардан бир кимсе къызнынъ йырлагъаныны эшитсе, бу, буюк гунах сайыла.
О, анасы ве бабасы олгъанда биле йырламай эди.
Лякин шимди, о, бир озю.
Анасы шеэрге, байларгъа кетти.
Бабасы исе, атны екти ве къайдадыр, бир ашыкъчынлыкънен кетти.

Гульнар, топракъта яткъан юзюм пытакъларыны юкъарыгъа котере ве индже, тал къабугъындан ясалгъан йиплернен оларны тиремелерге багълай.
Онъа къуванчлы.
Онъа шенъ.
Мына энди, бир къач куньден берли, онынъ юрегинде не яныкъ ве не де гъам-къасвет, аксине — юреги шад ве алевли умютлернен толу.

Бирден, балабан араба къапулар тарафындан таныш сес янгъырады:

— Ярмат-ака!

Гульнарнынъ юреги чапаланды.
Эеджанлангъанындан, бир ань еринде къатып-къалды.
Сонъ, башына бир шей ташламай, ачыкъ башынен, орюльген сачларыны джайдыра берип, чапып кетти ве араба къапуларгъа догърулдым дегендже, Ёлчыны корьди.
О, атнынъ башыны тутып, азбаргъа кирмекте эди.

Къыз токъталды — артына чекильди, лякин Ёлчыны корьмек ичюн, къапунынъ бир къанатыны ачыкъча къалдырды.
Онынъ, гульнинъ гонджесидай, тазе дудакъларында кулюмсирев пейда олды.
Йигит, къапудан бир-къач адым авлакъта тура ве атынынъ ялынларыны сыйпар эди.
Олар козьлеринен корюшти ве самимийликнен селямлаштылар.

— Я Ярмат-ака къайда? — деп сорады Ёлчы.

— Бабам арабанен къайдадыр кетти.
Гъалиба, юзюмлерге таянгъыч агъачлары кетирмеге кетсе керек.
Сонъ, Гульнар, назлы кулюмсиревнен:
— Я, сиз къайдан кельдинъиз?
Эшитильмейсиз, корюльмейсиз, — деди.

— Мен байнынъ буюк топракъларындам, — деди Ёлчы эеджанланып, козюни къыздан алмай.
— Иш пек чокъ.
Байдан эр кунь «бойле яп»... «бойле яп»... деген янъы ве янъы эмирлер келип тура.
Лякин меним тюшюнджем, фикрим, юрегим бу багъчада...
Мен сизинъ сесинъизни эшитмек умютнен кельдим.
Эм, бахтыма, озюнъизни де корьдим...

Гульнар утанып, башыны ашагъы асты.

— Бунынъ ичюн дегиль, бир ишинъиз олып кельсенъиз керек... — деди сакинликнен къыз.

Йигит кулюмсиреди ве онъа пек якъын кельди:

— Керчектен де, ялынъыз сиз ичюн кельдим.
Адамларгъа, кетмен кетирмеге кетем, дедим.
Кетмен, керчектен де, етишмей.
Ярмат аканынъ кетменини алып кетмесем, олмаз, гъалиба.

— Чыкъарайыммы? — деп Гульнар энди Ёлчыгъа догърулып бакъты.

— Кетиринъиз.

Ёлчынынъ юзю кунештен ве чёль елинден бир аз къызаргъан-янгъан.
Бу онъа пек яраша эди.
Гульнар, огюнде тургъан йигит, къуветинен ве акъайлыгъынен, арсланнен куреше биледжек, деп ойлана.
Лякин бунынънен бирге, къыз онынъ козьлеринде севги ве назиклик де корьди.

Кетменни алыркен, Ёлчы, къызнынъ билегинден сыкъты...
Юрегинде толгъан эеджанны ве дуйгъуларыны къызгъа сёзнен айтып олмагъанындан, бир къач вакъыт, къызгъа буюк джошкъунлыкънен бакъып къалды.
Сонъ, бирден онынъ кенъ, джесюране юзю шайлы, сыджакъ кулюмсюревнен ярыкъланды:

— О куню не айткъанынъны билесинъми?

Гульнар кулюмсиреп ве утанып «акълымда» деп башыны саллап, джевап берди ве сонъ, «эльбетте» — деп сёзюнен тасдыкълады.
Ниает, оларнынъ дудакълары бири-бирлерине япыштылар...
Дерсинъ, сыджакъ баарь кунеши ирип, оларнынъ къан дамарларында акъты...

Ёлчы, джеливнен атыны айдап, байыргъа чыкъты, энди артта къалгъан багъчагъа айланып бакъты.
Онынъ козьлери, Гульнарны къыдырып таптылар.
Гульнарнынъ ачыкъ тюс антери, узакътан кунешнинъ нурлары алтында, тийильмеген темиз къар киби, беяз корюне эди.
Озю де — юксек бойлу ве дюльбер эндамлы, дерсинъ, чечеклер ве ешилликлер арасында чешит ренклерде бир шефаф хаял киби корюне эди.
Гульнар, масалларда олгъан бир гузель киби, багъчанынъ тереклиги-ешиллиги ичинде джоюлып кеткене къадар, Ёлчы онынъ артындан бакъып къалды.
Сонъ, атына тийди ве татлы хаяллар ичинде къалып, яваш адымларнен кетти.

Гульнарнынъ юреги исе, бекленмеген къуванчтан толып-ташты.
Севгилиси акъкъында тюшюнджеге далгъан Гульнар, бир сыра юзюм тереклерини байлап чыкъкъаныны, акъшам олгъаныны, дуймай къалды.
О, озюне чай къайнатмагъа биле унутты.

Бабасы кельген сонъ, Гульнар атешни якъты ве эр вакъыттакиси киби, ягъсыз, этсиз шорба пиширмеге башлады.

Шорба пишип етишмезден эвель, шеэрден Гульсумбиби де къайтты.
Онынъ юзю болдургъан ве хаста киби корюне эди.
Гульнар анасыны бойле вазиетте даа ич бир вакъыт корьмеген эди.

— Анай, сизге не олды?
Хастасызмы ёкъса? — деп сакъына-сакъына сорады Гульнар.

Гульсумбиби джевап бермей, къызына ачувлы козьлеринен бакъты ве софанынъ бир четинде, кийиз устюне, хаста киби созулып ятты.
Багъчадан Ярмат да къайтты.
Байнынъ эвинде не бар, не ёкъ сорады.
Онъа ич бир шей айтмады.
Бунъа ачувлангъан Ярмат, къадынынынъ устюне къычырыкълап башлады.

Гульнарнынъ къолу-аягъы йиберильди.
Оджакъ башына отурды, ашны бошатты.
Гульсумбиби бошатылгъан аштан бир къашыкъ аш аптамады.
Къызы исе, зорнен эки-учь къашыкъ аш ютты.
Ярмат исе, къурып-къатып къалгъан, баят отьмек парчаларыны чанагъы ичине ташлады, оны бир нефесден бошатып ташлады ве сонъ, къадынынынъ башланмагъан чанагъыны озюнинъ огюне чекти де:

— Ярамаз копек!
Сенинъ тююмли къашларынъдан сувукълыкъ эсе, — деди о, къадынына бакъып.

— Анам болдурды, ничюн сёгюнесиз! — деп анасыны къорчалайджакъ олды Гульнар.

— Шеэрде онынънен сабан сюрдилерми?
Болдургъан экен!
Гебереджек! — деп ачувнен къычырды Ярмат.

Гульсумбиби исе, кийиз устюнде къыбырдамай ятмакъта эди.

Кунеш къонгъанынен, юкъусы даа кельмесе де, Гульнар да тёшекке кирди, ёргъанынынъ тюбюне башыны тыкъты ве баягъы вакъыт агълагъан сонъ, юкълап къалды.

Саба козьлерини ачкъаны киби, анасына бакъты.
Гульсумбибининъ юзю тюневинки киби ачувлы ве сытыкъ эди.

Анасынынъ козюне чокъ корюнип отурмамакъ ичюн, чабик-чабик арыкъта юзюни ювды, явлугъынынъ уджунен сюртти де, багъчагъа ишке ашыкъты, лякин, Гульсумбиби оны токътатты:

— Токъта, ашыкъма.
Бабанъ олмагъанда сеннен лакъырды этейим, ёкъ оладжакъ!
Сен меним юрегимни зеэрлердинъ!
Гульсумбиби кийиз устюнден чабикликнен турды, азбар къапынынъ мандалыны къойды.

Гульнар азбарнынъ ортасында къатып-къалды.
Гульсумбиби онынъ къолундан къабалыкънен тутты, софагъа тартып кирсетти.
Ачувындан нефеси токътап:

— Балагъа къалгъанынъ къач ай, ерге киргейдинъ? — деди де, янындаки папични Гульнарнынъ буруны тюбюне сокъты.

— Не?
Сизге айып дегильми? — деп Гульнар, башыны софанынъ дигерине ура берип къычырды.

— Яваш ол, къычырма!
Сен мени маскъара эттинъ, башымны ерге буктинъ, ахлякъсыз.
Яшлыгъынъда ольген олсанъ, шимди мен бу лафларны эшитмез эдим.
Айт, онынънен не вакъыттан берли кезесинъ?
Йылдырым ургъайды!
Ёлчынен не вакъыт тапыштынъ? — деп Гульсумбиби къызыны урып йыкъты ве оны сумсюклемеге, чимчиклемеге, аякъ астында тепмелемеге башлады.
Дерсинъ, онынъ къолунда маша бар эди.
Лякин шимди Гульнарнынъ бутюн кевдесини парчалап ташласалар да, агърсыны дуймаз эди.

— Бу не къадар ифтира!
Эй, аллайым, меним джанымны ал!
Эгер анасы биле ифтирагъа инангъан сонъ, мени ким къорчалар?! — деп, къыз окюрип-окюрип агълап, гамрукъларынен башына, коксюне урды.

— Насыл ифтира?
Ничюн ифтира? — деп Гульсумбиби ачувнен къызынынъ къулагъыны чекти.
— Сен озюнъ Нуринисагъа сырынъны ачкъансынъ, о да анасына айткъан.
Манъа эписи белли.
Тек акълмны алдырмадым.
Шеэрден насыл келип чыкъкъанымни бильмейим...

Ифтираджынынъ адыны эшиткен сонъ, Гульнар еринден сыптырылып турды ве озюни джойып къычырды:

— Ялан!
Эписи ялан!
Нуриниса озю къанджыкъ.
Мен онъа ич бир шей айтмадым.
Мен темизим, аначыгъым, темизим!
Мен даа акълымны, башымны, намусымы джоймадым!
Мен Нуриниса киби маскъара дегилим! — деп Гульнар озюни ерге ташлады.

Гульсумбиби токътамады, йымшамады:

— Акъикъатны айт, эписи бир оледжексинъ!
Бабанъа айтырым, о сенинъ башынъны къопарыр...
% Ёлчыгъа да...
Экинъизни де ёкъ этер.
Ольмезден эвель акъикъатны сойле манъа!

Гульнар окюрип агъламакъта, козь яшындан сылангъан топракъ ве кирли кийиз устюнде булгъаланып, инълеп ятмакъта эди.
Факъат, тек бир шейни текрарлады:

— Ялан!
Ялан!

Гульнарнынъ эеджанымы, бу алыны корьген Гульсумбиби бираз юмшады ве козьяшалырны туталмай:

— Ялан?
Я мен бунъа насыл инанайым? — деп инъледи.

Окюрип-агълап, озюни туталмай, Гульнар, башыны ерден котерди ве:
— Мусульмансызмы?
Мен мусульманым.
Беринъ, Къуранны опейим, юзюмни къойып ант этейим!
Сонъ, мени ольдюре билесиз.
Эписи бир алла огюнде мен тер-темиз, ачыкъ юзюмнен турарым!
Инанмасанъыз — яхшы, инанманъыз.
Гунам олмагъаныны сонъ билирсиз, — деп козьяшларындан богъулып, анасына япышты-къучакълады.
Гульсумбиби оны итеди ве:
— Ах, мен ничюн ольмей экеним?!
Сен тувгъан ананъны ольдюрдинъ!
Асыл мен сени не ичюн догъурдым!
Ёлчыбайны да, яхшы деп айта эдилер, мен озюм де оны бегене эдим.
Чамашырыны ювдым, ямадым.
Лякин бакъ, о да, ахыр-сону, не япты! — деп сёйленди.

Гульнар бирден турды, козьяшларындан шишкен ве къызаргъан козьлеринен догъру анасынынъ юзюне бакъып, бекленильмеген джесюрликнен къычырды:

— Я, Ёлчынынъ не къабааты бар?
Утанынъ.
О, яхшы йигит.
Мен оны севем.
Бу — догъру.
Къалгъан лафларнынъ эписи — ифтира, ялан!

— Севем, дейсинъми? — деп бир даа ачувнен алып кочьти Гульсумбиби...
— Сен бойле айып сёзлерни къайдан огрендинъ?
Бу сенинъ бозулгъанынъ дегильми?!

Гульнар энди джесюрлене башлады.
Онынъ догъру олгъаны, къабаатлы олмагъаны онъа юрек ве къувет берди.

— Ана, инанынъыз, мен темизим.
Мен озюмни сакъладым.
Истесенъиз, Нуринисагъа, буюк анама барайыкъ.
Нуриниса меним янымда, меним онъа не айткъанымны айтсын.
Догъру, олар бизим саиплеримиз.
Оларгъа бизим ыргъат олгъанымыз, гедже-куньдюз чалышкъанымыз аз олса керек, олар бизим адымызны да кирлемек истейлер.
Гульнар анасынынъ къолуна япышты.
— Юринъ!
Мен бу ифтирагъа чыдап оламайым.
Къоркъманъыз олардан, ана, барсын олар бизни къувсунлар.
Къувсалар не?
Ачтан ольмемиз.
Биз зорлукъкъа даянмагъа огрендик.
Оларсыз да яшармыз.
Айса, мен озюм барырым, бир озюм Нуринисаны утандырырым.
Лякин ифтиранен дегиль, акъикъатнен!

Гульнар анасынынъ къолуны ташлады, меситлерине ынтылды, чабикликнен киймеге башлады.

Гульсумбиби чапып барды, онынъ къолундан сыкъып тутты:

— Башынъа эсинъни джый, ойле енгиль олма!

— Ёкъ, мен бойле ифтирагъа чыдап оламайым! – деп къычырды Гульнар, анасынынъ элинден сыптырылды.

Гульсумбиби бираз йымшады ве:
— Ойлеми?
О лафларнынъ эписи яланмы?
Сизнинъ аранъызда ойле бир шей... олмадымы? — деп енгилликнен сорады.

Гульнар анасыны къучакълады, онъа япышты ве эеджаннен сёйлемеге башлады:

— Аначыгъым, сиз де манъа инанмагъан сонъ, мен не япайым?
Кокрегимни пычакънен кесип, сизге юрегимни косьтерейимми?
Сиз не ичюн оларгъа инанасыз да, мени яланджы саясыз?

Гульсумбиби энди къызынынъ башыны назик-назик сыйпады, ве:

— Айды, озь-озюнъе кель, къызчыгъым! — деди Гульсумбиби.
— Ифтира айткъан олса, Алла онынъ акъкъындан кельсин.
О, илле, не вакъыт олса да, джезасыны алыр.
Шамата котерме, бабанъ эшитсе, яхшы олып чыкъмаз.
Мен озюм шеэрге барарым, оларнен лакъырды этерим, Нуринисаны утандырырым, — деди.

Гульсумбиби Гульнарны отуртты, меситлерини чыкъарды.

Бираз раатлангъан сонъ, онъа ишке кетмеге кереклигини айтты ве озю де багъча тарафкъа айланды.
Бир къач адым кеткен сонъ, айланып оны тенбиледи:

— Бу дакъкъадан сонъ, Ёлчы акъкъында тюшюнмеге биле унут, анъладынъмы? — деди.

Гульнар, бир шей айтмай, яныкълап, «уф!» деп терен кокюс кечирди.
