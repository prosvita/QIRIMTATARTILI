## IX

### 1

Мусафирханелерден биринде Мирзакаримбай приказчик Махамад Расулдан эсап ала эди.
Махамад Расул, къыркъ яшларына кельген, муляйим, бойле бакъкъанда моллагъа ошагъан бир адам.
Махамад Расул чокъ йылдан берли, чокъ байларда приказчик чалышып кельген.
Былтыр оны бай озюне чекип алды ве Авлие-Ата шеэринден оны озь басма тюкянына приказчик этип къойды.
Махамад Расул озь ишинде чокъ теджрибели олгъаны ичюн, байларгъа эсап бергенде, пек сыкъылмай эди.
Бир йыл ичинде Ташкентке эки дефа келип, шимди, сандал огюне тиз чёкип отургъан ве мусафирхане сувукъ олгъанына бакъмадан, къызара ве терлей эди.
Махамад Расул Авлие-Ата шеэринден чыкъмаздан эвель, бутюн гедже, четкисини чекип, озюнинъ дефтеринде язылы, сатылгъан малларнынъ ракъамларыны эсаплады.
Онынъ эсапларына коре, эр шей сырасында ве о яхшы къабул бекледи.
Аксине, башкъа олып чыкъты.
О селямлашкъан сонъ, отурып етиштирмеди, бай онынъ устюне авдарылды:

— Меним изиним олмаздан, сиз не ичюн кельдинъиз?
Ве джевабыны беклемей, къаба ве серт девам этти:
— Мында сизни кимсе беклегени ёкъ.
Алты ай эвелиси мен сизни мында чагъырып, субетлешкен эдим.
Эгер, керек олгъан олсанъыз, я мектюпнен, я да телеграмманен хабер этер эдим.
Авлие-Атанен Ташкент арасында юрьмекнинъ не файдасы бар?
Биринджи ве сонъки кере акълынъызда тутынъ: сиз менде хызмет эте экенсиз, эр шейни ялынъыз меним разылыгъымнен башламакъ керексиз.
Мен бойле озь башына япылгъан ишлерге разы олмам...

Махамад Расул башыны котермей, коксюнде хачлангъан къолларыны къыбырдатмай, кельгенининъ себебини анълатмагъа башлады:

— Бай-ата, мында, анълашылгъанына коре, бир къолайсызлыкъ олып кечти.
Биринджиде — мени Салимджан къардашымыз чагъырды.
Онынъ озюнден сорап билесиз.
Бундан да гъайры, сизге белли, мында, Ташкентте меним аилем бар.
Манъа, меним Алла тарафындан берильген, огълум ве къызымнынъ хаста олгъанларыны хабер эттилер.
Буларнынъ эписини козьге алып, Салимджан къардашымызнынь чагъыртувынен ёлгъа чыкътым...

— Э-э!
Я Салимджан ким?
О не биле, не анълай?
Меним козьлерим коре экен, сиз ялынъыз мени бильмеге борджлусыз.
Аиленъизни сагъынгъанынъыз ичюн тюкянны къапатып кетмек, бу ишми?
Бундан да гъайры, Ташкентке келип-кетюв, балаларгъа одур-будур бахшышлар алып кельмек ичюн, аз масраф керекми?
Яхшы, кельмеге кельгенсиз энди, эки агъыз лакъырды этейик.
Мына чётки.
Бай рафтан чёткини алды, халы устюнден Махамад Расулгъа тараф тыгъырлатып йиберди де, кене де лафыны девам этти:
— Биз ичюн эписи бир.
Биз ишни чёткисиз де битире билемиз, — деди.

«Бугунь бай сол аягъындан турса керек», — деп тюшюнди Махамад Расул.
О, бираз вакъыт башыны ашагъы асып турды.
Сонъ, къолунен манълайыны сыйпап, эсап бермеге башлады.
Лякин о, энди инамсыз айта, пармакълары къалтырай ве чёткининъ копчечиклерини инамсызлыкънен еринден-ерине авуштыра.
Бай мыскъылнен куле, козьлерини айнеджиликнен ойната.
Махамад Расулнынъ эсабындан кичкене шейни биле акъылдан-козьден къачырмай.
Эсап, Махамад Расулнынъ беклегени киби пек юмшакъ кечмесе де, энди нетиджеси яхшы оладжагъына эминлиги бар эди.
Онынъ эсапынынъ догъру олгъанынынъ инанувы, онъа сонъуна къадар янъылмамагъа ярдым этти.

Эсапны битирген сонъ, Махамад Расул байгъа ачыкътан-ачыкъ бакъты.

— Мына, бай-ата, ишлер бойле, — деди о саделикнен.
Менимджесине, бу осал дегиль.

Мирзакаримбай сакъалыны авучы ичине алып, ырджайды:

— Осал дегиль!?
Биз, бойле вазиеттеки алны пек осал эсап этемиз.
Коксюнъизге къолунъызны къоюнъыз, Авлие-Ата — къазахлар мемлекети.
Сиз анда, иштен зияде, менимджесине, нарыннен чокъ огърашкъангъа ошайсыз, шаймы?
Мен, бирден айта-къоям, Махамад Расул, къардашым.
Мен тюкян ачып, оны малнен толдургъан сонъ, ондан келир беклейим.
Тевеккель айтмагъанлар: Эгер де сычанлар къапыны кемирселер, ун тёкюле экен.
Сизде де тамам ойле олды.
Догъру, сиз эсапларынъызда эр шейни догъру косьтердинъиз.
Лякин меним озюмнинъ эсабым да бар.
Эм менимки — эр вакъыт догъру чыкъар.
Сизге белли ки, меним эр ерде приказчиклерим бар.
Чиназда, Къокъандда, Чимкентте...
Мен оларны коре де билем, корьмей де.
Бунъа бакъмадан, манъа оларнынъ бутюн ишлери белли.
Мен эр вакъыт, эр шей акъкъында билем, олар менден бир шей гизлеп оламазлар.
Сиз де бир шей гизлеп оламазсыз.

Мирзакаримбайнынъ сёзлери догъру олмаса да, Махамад Расул козьлерини къайда къоймакънынъ чаресини тапалмай, шашып-отурып къалды.
О, байнынъ зенгинлигини арттырмагъа тырышты, аилесинден авлакъта яшады.
Усть-башындан урба къытты, аш-сувда арткъач масраф япмады.
Мына, бойле адамны бирде нарыннен чокъ огърашкъансынъ, деп къабаатлайлар.
Озюнинъ омрюнде Махамад Расул байлардан пек чокъ акъсызлыкълар эшитти, лякин Мирзакаримбай тарафындан япылгъан бу инсафсызлыкъ онынъ юрегине окъ киби сапланды.
О, энди байгъа къатты джевап бермеге ве онынъ мераметсизлигини косьтермеге ынтылгъан арада, бай, онынъ пенджереси тюбюнде, аякъ устюнде тургъан, танымагъан бир адамны эследи ве онынъ кирмесини теклиф этти.

Адам къапуны ачты, лякин эвнинъ ичине кирмеге утанып, босагъа янында къалды.
Устюндеки урбалары энди эски, тоз-топракълы.
Озю саде, муляйим койлю йигитине ошай.

Мирзакаримбай онъа ишанмамазлыкънен бакъты ве:
— Киринъ, сизге ким керек? — деп сорады.

Кирген адам утанып, Ёлчынен бир койден олгъаныны айтты ве белине байлагъан явлугъынынъ тюбюнден мектюпни чыкъарып, байнынъ огюне ташлады.
Босагъада текаран даа утанып турды ве сонъ, къапуны къуветнен япып, чыкъты.
Бай, чай сарылгъан кягъыткъа язылгъан ве дёрт букленген мектюпни ачты, козлюгини кийди.
Пенджереге къаршы кягъытны тутаракъ, козьлеринен кягъыт устюнден чабикликнен кечти.
Бираз вакъыт бир шей айтмай, дудакъларыны къыбырдатып отурды, ниает, мектюпни курсю устюндеки бош табакънынъ тюбюне къыстырды.
Махамад Расул, байнынъ сес-солукъсуз отургъанынынъ себебини бильмегенинден, озюнинъ айтаджакъ шейлерини айтмамагъа къарар берди.
Бир дакъкъалыкъ тынчлыкъны бай озю бозды.

— Махамад Расул, — деп башлады о, баштаки сербестликнен, — мен адамгъа эт, ягъ ве башкъа бутюн керек дерни берем ве манъа лезетли шорба пиширмесини эмир этем.
Адам шорбаны пишире ве устюнден ягъыны ала, этини ашай манъа тек чыплакъ кемиклерини ве сувуны кетире...
Анъладынъызмы?
Бу не демек?
Тюшюнип бакъынъ!

Бай озюнинъ акъыллылыгъынен пек мемнюн олып кульди, сакъалыны сыйпады ве сонъ, бирден озюне келип, кене де эвелькиси киби, чырайыны сытты, агъзыны къапатты, джиддийлешти ве янына бармакънынъ чареси олмагъан киби къаттылашты.

Бу лафтан сонъ, Махамад Расул озюнинъ бусь-бутюн ашалангъаныны, маскъара этильгенини дуйды.
Озюнинъ сайгъы ве инсаниетлик бильгенине, сабырына бакъмадан, джаны агъыртып сёйледи:

— Бай-ата, бойле бир чыдамлы хызметчинъизге къаршы бу къадар олмагъан шейлерни тюшюнип чыкъармагъа керекмей эди.
Шу шорбанынъ ягъы да, эти де, суву да сизге къалды.
Сиз даа не истейсинъиз?
Мен инсафнен чалыштым ве сизинъ ишанчынъызны къараламадым.
Сизинъ одейджек масрафларынъызнынъ да, чокъусыны, мен озюмнинъ эсабыма яптым.
Менимджесине, адамлар алыш-веришке огренгенлеринден берли, даа бойле келир корьмедилер.
Келир, секиз-докъуз кере юксельди.

Мирзакаримбай баштакиси киби, кене де джиддий бакъып отура эди.
Лякин къычырмай, баба насиаты этер киби сёйленди:

— Келир, меним къардашым, докъуз кере зияде дегиль де, он-он беш кере зияде олмакъ керек.
Сиз шимди насыл вакъыт олгъаныны билесизми?
Дженк!
Малнынъ фияты саат сайын арта.
Саба бир фиятта олса, акъшамгъа башкъа фиятта ола...

Махамад Расул, аля даа джан агърысынен:

— Авлие-Атада мен эр куню фиятларгъа къулакъ асам, — деди.

— Ойле де олмакъ керек! — деди бай, онынъ айткъаныны алгъышлап.
— Фиятлар эр кунь тавангъа къадар котериле, эм даа котериледжек де.
Акъ падишах башлагъан дженк биткенге къадар котериледжек.
Мен шимди, чокъ ве чокъ микъдарда мал сатышны токътаттым.
Эгер де бугуньки келир эт олса, ярынки, бельки, темиз ягъ ола билир.
Шимди малны пешин парагъа биле тургъызмайлар, лякин сиз, чокъусыны, одюнчке сатасынъыз.
Сизнинъджесине насыл, мен бунъа ачувланмамакъ кереким? — деди бай, ве тынчланды.
— Мына, иш бойле, къазахлардан борджны чабик алып битиринъ.
Акъчанен берамасалар, богъдайнен алынъ.
Эгер де меним сёзлерим сизге тийген олса, къардашым, джанынъыз агъырмасын.
Мен сизнинь файданъызгъа айттым...
Яхшы.
Ярын тюкянгъа келинъ, бираз даа лакъырды этермиз.

— Яхшы, яхшы бай-ата, Алла сизинъ девлетинъизни арттырсын! — деп Махамад Расул коксюне хачлап къоюлгъан къолларынен босагъагъа къадар йылышты, озюнинъ артындан къапыны яваштан япты.
