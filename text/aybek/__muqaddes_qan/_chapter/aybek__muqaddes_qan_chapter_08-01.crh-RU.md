## VIII

### 1

Ёлчы, язда янып-пишип, сыджакъ тоз ютып, къышта сувукъта къалтырап, бутюн мешакъатларгъа бакъмадан, джошкъунлыкънен ишледи.
О, ер сюрди, суварды, тарлагъа кубре ташыды, шеэрге памукъ, тюкянларгъа мал алып барды, арабаджы олды...
Вакъыт-саат, джума, байрам не олгъаныны бильмеди.
Эп чалышты.
Агъыр ишлер, мешакъатлар, къыйынлыкълар ичинде яшаса да, оны ялынъыз бир умют, ялынъыз бир хаял къорчалай эди.
Бу — Гульнар...

Гульнаргъа олгъан севгиси Ёлчыны Мирзакаримбайнынъ эвине йипсиз байлады, энди оны учюнджи къыш тутмакъта...

Гульсумбиби Ярматтан Нуринисанынъ япкъан фитнесини гизлеп, Гульнарнынъ ве Ёлчынынъ бутюн арекетлерини чокъ вакъыт сынап бакъты, лякин, не къызнынъ ве не де Ёлчынынъ арекетлеринде бир чиркинлик сезмеди.
Нуриниса да, озюнинъ яланыны чыкъарамамакъ ичюн, бу шейлерни бир даа къозгъамаса да, оларгъа олгъан ачувыны кеткен сайын арттырды.

Гульнар он секиз яшларында.
Бутюн мусульман къызларында адет олгъаны киби, Гульнарда, дуйгъуларыны, севги ве ниетлерини ачыкъ айтмагъа, косьтермеге акъкъы ёкъ эди, оюн-кулькюден, сербестликтен марум эди.
Ана-баба огюнде таныш-билишлер янында, эркеклер ве къадынлар алдында тильсиз олмагъа борджлу эди.
Лякин онынъ юрегинде олгъан севги атеши, базыда бир, онъа къувет ве джесюрлик бере эди.
О, пек сийрек, гизлиден, эвден чыкъа ве адамлардан авлакъта, бир ерде, Ёлчынен корюше эди.
Мына бу къыскъа, татлы корюшювлер, севги атешинден янгъан козьлернинъ йылтырагъаны, Гульнар ичюн улу бахт эди.

Ярмат бир йылдан берли къызыны бир «келишкен» аилеге къошмагъа тюшюне эди.
% Бу ишни о, Мирзакаримбайгъа ишандырды.
Онъа озюнден зияде ишана, озю исе, бир шей япмай эди.
Лякин, о къатты чезди — къышта къызыны мытлакъа эвлендиреджек.
Бу акъта байнен де энди бир къач кере лакъырды этти.

Мирзакаримбай онъа чешит тюрлю джевап бере эди:
«Сен неге ашыкъасынъ?
Сенинъ бир къызынъ бар, вакъты келир — эвлендирирсинъ»
Я да:
«Киевни сайламакъ керек.
Аилени ве мал-мулькюни алып бараджакъ киби адам чыкъса, зенгинми, фукъареми онъа бакъмай, той япармыз.
Бекле.»
Кузьде, апансыздан, юрек хасталыгъындан, Мирзакаримбайнынь къадыны, Лутфиниса ольди.
Ярмат, бундан сонъ, байны озюнинъ лафларынен раатсызламагъа истемеди.
Тек озю шойле тюшюне эди:
«Бир келишкен адамнен анълашылса — нишан берильсе, тойны баарьде де япар эдик...»

Буюк ананынъ ольгенинен шашмалагъан Ярмат, энди эвде де Гульнарнынъ тою акъкъында сийрек лаф ача эди.
Бунъа Гульнар къувана эди.
Къыз, насыл да олса, анасына ишана эди.
О, бабасы бирде бир кимсени тапкъангъа къадар, бельки, анасы, бабасыны къандырыр да, Ёлчыгъа эвлендирирлер, деп хаяллана эди.

Гульнар, такъдирнинъ онъа ве онынъ севгилисине азырлагъан къыяметини бильмей, бильмек де мумкюн дегиль эди.
