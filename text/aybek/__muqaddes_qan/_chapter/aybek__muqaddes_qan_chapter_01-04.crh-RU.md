### 4

Ёлчы ат аранынынъ бир кошесинде обаланып, сасып-чюрип къалгъан кубрени, памукъ тарлаларына алып кетмек ичюн арабагъа юклемеге башлагъан эди.
Йигитнинъ бу ерге кельгенине энди учь афта олды...
Байнынъ бутюн буюргъан ишлерини яхшы, намуснен япмакъ, эм  тек япмакъ дегиль, япкъан ишлерини билип япкъаныны корьген бай дайысы, онъа энъ буюк участкаларына — памукъ тарлаларына чыкъмагъа ишке изин берди, ве анда кетмесини теклиф этти.

Ёлчы бир чувал кубрени толдурды, арабагъа чыкъарып тёкейим дегенде, Ярмат узакътан къычырып оны токътатты:

— Бугунь кетмейджек киби олдыкъ.

— Не ичюн?

— Дайынъызнынъ къадыны келинлеринен къудаларына кетеджек экен.
Араба керек.

— Я бай ачувланмаз экенми?

— Джевабыны барсын къадыны берсин.
Байгъуш къадынлар да бир елленип кельсинлер де.
Биз ярын кетермиз.

Ёлчы чувалны диваргъа таяндырып къойды, къапы янындаки кичкене тапчангъа отурды.
Ярмат исе, къопкъанен арабагъа бир къач къопкъа сув септи.
Ювды.
Сонъ, яхшы этип сипирди.
Арабаны азырлагъан сонь, аткъа айланды.
Аткъа пуллы-муллы шейлер такъты, ялыныны къырмызы лентанен орьди, арабагъа екти, сонъ, этрафыны доланып, эр шей сырасында эткенми, деген киби козьден кечирди.
Атны еккен сонъ, арабанынъ устюне къалын кийиз тёшеди, онынъ устюни ёргъаннен орьтти.
Онынъ эр бир арекети, къадынлар ичюн мумкюн олгъан дереджеде уйгъун, яхшы ер азырламакъ истегенини косьтермекте эди.
Байнынъ къадыныны, келин ве бала-чагъаларны арабагъа юклеп, мусафирликке алып юрмекни пек севсе керек, онынъ ичюн де, шимди шад ве гъурурлы эди.
Лякин о, янъы хызметчи огюнде шадлыгъыны бильдирмейджек олып, атта къашларыны биле тююмлер эди.
Ёлчы буларнынъ эписини сезип-анълап кулюмсирей берди.
Араба азыр олгъан сонъ, Ярмат недир бир шейни унуткъан киби, къайдадыр джувурып кетти ве элинде кичкене мердивенчикнен къайтып кельди, оны арабанынъ артына таяндырды.
Сонъ, къолларыны белине къашлап, озю де, бу ерде, беклеп къатып къалды.

Къадынлар баягъы кечикип чыкътылар.
Биринджиде арабагъа паалы йипек фереджесини япынгъан, мыдырдай-мыдырдай, фышнай-фышнай мердивеннинъ эр басамагъына аягъыны баскъан сайын, «бисмиляу» деп бинъ кере текрарлап, Мирзакаримбайнынъ къадыны минип отурды.
Онынъ артындан бири мавы, дигери — мор тюсте къадифе фереджелеринен эки келини — Хаким ве Салимбайваччаларнынъ къадынлары минип отурдылар.
Азбар джильвели къадын ве балаларнынъ шаматалы сеслеринен толды.
Ёлчы балаларны бирер-бирер котерип, къадынларнынъ арасына ерлештирди.
Ярмат исе, эвден бир къач сепет алма, пиширильген емеклер — пите ве дастархангъа сарылгъан, къокъусы бурунны яргъан, пляв толу бир савутны алып чыкъып арабагъа ерлештирди.
Араба топма-толу олды.
Ярмат арабанынъ чевре этрафыны бир даа козьден кечирген сонъ, аткъа минди.
Дерсин онъа арабаджылыкъны биринджи кере ишангъанлар, къоморозланып, елькесини къыйыштыра берип, бурнуны котерип отурды.
Сонъ, «амма» деп аткъа къамчыны урды да, Ёлчыгъа бакъмай:

— Эй, йигит!
Тюневин чапаламагъа башлагъан еримизни битиринъ! — деп къычырды.

Ёлчы, ер чапаламагъа чыкъмаздан эвель, баш-сачыны алдырмакъ ичюн базаргъа чыкъты.
Къарт бербер, чайхананынъ онъ тарафында, ёл кенарында берберханеде ерлешкен.
О, Ёлчыны эски, мына-мына йыкъылайым деп отургъан курсюге отуртып, бойнуны эски-кирли явлукънен сарды, башыны арыкъ сувунен сылатыр-сылатмаз, кемикли арыкъ эллерининъ узун пармакъларынен уфкъаламагъа башлады.
Этрафта зый-чув шамата.
Балабан-балабан чибинлер вызылдайлар.
О, кемикли пармакъларынен онынъ башыны чокъ уфкъалап отурды.
Чибинлер исе, бурнунынъ тешиклерине, къулакъларына сокъулалар, къолларыны, аякъларыны тишлейлер.
Къуртулмакънынъ чареси ёкъ...
Ёлчы сачларыны алдыргъандже атешлер ичинде къалды.
Еринден тургъан сонъ, бир «ах» деп терен нефес алды, енгиллешти.
Къарт бербернинъ явлугъы устюне ярым капик ташлап, чайхана тарафкъа отти.

Чайханаджы элли яшларында томалакъ, арекетчен бир адам.
Чайханада адам чокъ.
Ортада багъдаш къурып сыранен йигитлер отуралар.
Бирисининъ къолунда бодене, лаф да бодене акъкъында кете.

Ёлчы безди.
Чай сорамай, азбаргъа чыкъты.
Чайханадан бираз авлакъта, арыкъ янында чюрюк тахта, къамбыр копюр устюнде къавун юклю арабанынъ токътагъаныны ве койлюнинъ чекишип отургъаныны корьди.
Арабаджы омузуны анъгъычкъа тиреп итесе де, атнынъ аягъы ерге мыкълангъан киби, еринден къыбырдамаз эди.
Ярдым этмек макъсадынен Ёлчы чапып барды.
Атнынъ бурнундан тартты, арабаджы исе, арабанынъ копчегинден итеди.
Ат кене де еринден тепренмеди.
Ат къарт ве арыкъ эди.
Къыбырдамагъа да чареси ёкъ эди.
Башыны ашагъы эгильтип, чылпыкълы козьлеринен аджыныкълы-аджыныкълы бакъар эди.

Араба джарты.
Энди чокъ керелер тамир этильген копчеклернинъ къыршавлары парча-кесек, теллернен байлангъан.
Кегейлернинъ де ярысы бар, ярысы ёкъ.

Ёлчы башыны саллап:

— Койдеш, мукъайт олунъ, арабанъыз пек джарты экен, — деди.

— Билем, къардашым, лякин не япайым, шеэрге бармакъ керек, — деди койлю, арабанынъ артындан.

Ёлчы атнынъ чылбырыны бир балагъа туттырып, озю де бир копчекке япышты.
Экинджи тарафта исе, койлю.
Ёлчы:

— Айдын, койдешим, итенъ! — деди де, бутюн кучю иле тырышты ве аткъа: «кя, кя!», — деп къычырды.
Арттан ительген къуветнен ат алдгъа ынтылды, тырыша-тырыша арабаны копюр устюнден алып чыкъты.
Лякин шу вакъыт недир «гъырст» этти.
Ат токътады.
Ёлчы арабанынь къайсы ери сынгъаныны анълап оламай, бакъып тургъанда, арабанынъ тюбюнден койлюнинъ аджыныкълы сеси чыкъты:

— Кочер сынгъан, иш масал...

Койлю тоз-топракъкъа булгъаланып, араба тюбюнден чыкъты.
Козюне басылып тюшкен балабан къалпагъыны манълайына котерди.
Эски чапанынынъ этегинен бурюшкен манълайынынъ терини сильди.
Ёлчы онынъ батып кеткен козьлеринде мешакъат, къасевет ве яныкъ корьди.
Кунештен янгъан арыкъ юзюнден акъкъан тамчылар тер эдими, ёкъса козь яшлары эдими, анъламакъ кучь эди.

— Яныкъланманъ, ака, — деди койлюнинъ омузундан таптап Ёлчы.
Бу буюк къаза дегиль.
Фелякет де дегиль.
Араба сынды да, ясалды да...

— Ат-араба озюмнинъки олса, ярдан ашагъы кетсе де бир шей дегиль.
Башкъасынки, къардашым.
Озюмде бир шей ёкъ.
Къавуным пишип-чюрип кетти...
Комшумдан ат-арабаны бир куньге истеп алгъан эдим.
Ич олмагъанда бир къач кавунны сатар да, бала-чагъама киймеге бир шейлер алырым деп, акълыма кельген эди.
Балалар чыр-чыплакълар...
Эх...
Бахтсызлыкъ меним артымдан юрер экен.

Этрафта адам топланды.
Базылары аджынды.
Базылары сейир эттилер.
Мына шу арада базарнынъ бир тюкянджысы да етип кельди.
Ачкозьдай къавунларны козьден кечирди.

— Къана, койлю ака, бельким анълашып олурмыз?
Къолунъызны беринъ...
Къавунларны сатынъ...
Атынъызнынъ къуйругъы тюбюнден бакъсанъ, йылдызлар корюне...
Араба десенъ, о да джарты, онынъ озю де, парлангъан.
Шу атнен, шу арабанен шеэрге барып чыкъаджакъ оласынъызмы?
Шеэр къайда?
Текаран тюшюнмейсиз де.
Къач кумюш берейим? — деп тюкянджы койлюнинъ къолуна япышты.
Башына тюшкен яныкъ ве мешакъаттан даа озь-озюне кельмеген койлю къалды.
Сонъ, терен кокюс кечирди ве яваштан:

— Он дёрт кумюш берирсиз... — деди.

— Он дёрт кумюш?
Э-э...
Сиз янъы юкъудан уянсанъыз керек, тюшюнъизни сувгъа айтынъ.

— Шеэрде он секизге бир лафсыз алырлар.
Вазиетнинъ агъырлыгъындан сатам, коресинъ де.
Къавунларгъа бакъ.
Эр бири девенинъ башы киби.
Эр бири бирер-бирер сайлангъан.

— Шеэрге барамайсынъ, — деди къабаджа тюнкянджы, — къавунынъ да корьдим, орта.
Мен озюм ашамайым.
Эгер яхшы чыкъса, халкъ мемнюн къалыр, сизни де алгъышлар.
Асыл да ким биле, бир тарлада чешит сой къавун осе.
Койлю олмасакъ да, буны биз фаркълаймыз.
Учь кумюш берем, къана...
Олды денъ..!

— Сексен къавунгъамы?
Учь кумюш! — койлю тап абдырады, тюкянджыдан кенаргъа чекильди.

— Инсаф этинъ, тюкянджы-ака! — деп къычырды Ёлчы.

Бир къач адамлар даа Ёлчынынъ айткъаныны тасдыкъладылар.
«Догъру, инсаф этинъ да!»
Тюкянджы айтылгъан сёзлерни эшитмеген олып, кене озь авасыны чала берди:

— Мен сизинъ файданъызгъа олсун дейим.
Араба башкъасынынъкими?
Къавунны шу ерде бошатып алырым.
Анавы ерде демирджи тюкяны Ташпулат уста бар.
Билесинъиздир.
Араба ишинден пек анълай.
Къавунынъызнынъ парасына арабаны яптырырсынъыз.
Араба саибининъ джаны агъырмаз.
Мумкюн олса, олгъан алны онъа айтманъ.
Ёкъ.
Весселям...

Чаресиз къалгъан койлю не япаджагъыны бильмеген сонъ, фиятны яваш-яваш эксильте берди ве тап сонъу еди кумюшке тюшти.
Тюкянджы исе, бир муштери даа келип къалыр телюкесинен, о да бирер капик арттырып башлады.
Лафнен койлюнинъ башыны айландырып, ниает дёрт кумюш элли капикке къандырды...

* * * 

Ёлчы ер чапаламагъа тюштю.
Кунешнинъ сыджагъында кетменини ура берсе де, хаялы-фикри койлюде эди...
«Аджайип дюнья экен!
Койлюнинъ иши эр ерде яман.
Топрагъы олса, сюрьмеге айваны ёкъ, айваны олса — топрагъы ёкъ...
Чокъусунда не о, не бу.
Мына, мен!..
Шимди къайда бакъсанъ-бакъ, эписи манъа ошайлар...
Я да анавы къавунджы койлю.
Не къадар эмек сарф этти, не къадар мешакъат корьди!
Ялынъыз озю дегиль, бутюн бала-чагъасынен тер тёккен, эбет.
Дерсин бутюн барлыгъы — сувгъа акъып кетти.
Ёкъ, сувгъа акъызгъанындан да бинъ бетер олды.
Он беш кумюш тутаджакъ шейни тюкянджы дёрт кумюш элли капикке алды.
Оны да биревнинъ арабасыны тюзетмеге береджек.
Файданы тильки тюкянджы корьди.
Не къадар юзсюз, видждансыз экен!
Мен бойле айнеджи эрифни ич бир вакъыт корьмеген эдим...
Энди бабасынынъ шеэрден келеджегини дёрт козьнен беклеген балаларынынъ козьлерине насыл корюнсин?
Оларгъа не айтаджакъ?
Чыплакъ-чыплакъ балалар, «къана урбалар» деселер, гъарип койлю не дейджек, не косътереджек?
Той ерине, дженазе!..

Сонъ, Ёлчы койде къалгъан озь къорантасыны хатырлады.
«Мен чыкъкъанда эвде ич бир шей ёкъ эди: не бир авуч ун, не бир къашыкъ ягъ.
Не иле кечинелер?
Кузьде дайымдан бир парча пара алырым да, оларгъа ёлларым, — деп тюшюнди Ёлчы.
Лякин тувгъанларым чыкъымсыз адамларгъа ошайлар, гъалиба.
Къызгъанмангъайдылар.
Алдатмайгъандылар!..

Чапалав ишини битирип, Ёлчы байнынъ азбарына кирди ве тапчаннынъ устюне бираз созулып ятты.
Ёлчынынъ кельгенини дуйып, Хакимбайваччанынъ докъуз-он яшларындаки огълу Рафик онъа пите кетирди.
Бир къадын, ичерики азбарнынъ къапысыны аралыкъ этип, юзюни сакълап, бир чайник чай узатты.
% Ёлчы о, дайысынынъ къызы олгъаныны анълады.

Йигит тапчанда чай ичеркен, онынъ янына Рафикджан кельди.
Бу баланы энъ буюк бала деп эвде къалдырып кеткен эдилер.
Онъа мында ойнамагъа кимсе ёкъ, не япаджагъыны бильмей, джаны сыкъыла.
Буны дуйгъан Ёлчы, нидже, яш бир тал путагъыны кести, ве онъа бир сызгъыравукъ ясады да:

— Ма, чал да бакъ, Миршабларнынъ сызгъыравукъларындан да яхшы олды, — деди.

Рафик сызгъыравукъны дудакъларына якъын кетирди, уфюрди.
Кескин бир сес чыкъты.
Бала хошнутлыгъындан, къувангъанындан тап кулип йиберди.

Оны даа зияде къувандырмакъ ичюн, Ёлчы бир къамыш алды, ичини темизледи, бир къарыш къадар узунлукъта кесип алды, сонъ, онъа нохут сыгъаджакъ киби бир къач тешик тешти де:
— Мына бу — къавал, — деди.
Къавал даа зияде яхшы сес чыкъарды.
Лякин Рафик оны бир кереден сындырып ташлады.

— Эвде даа яхшы къавалым бар, — деп макътанды Рафик, балаларгъа аит олгъан макътанчакълыкънен.

— Керчекми?
Алып чыкъ, корейим.

Рафик ичериге джувурды, бир дакъкъадан сонъ къавалны алып чыкъты.

Къавал, керчектен де, дюльбер къавал эди.
Буюк усталыкънен япылгъан, устю кумюшнен къаплангъан эди.

— Буны санъа бабанъ сатын алдымы?
Паалы олса керек, — къач кумюш, билесинъми? — деп сорады Ёлчы.

% — Ёкъ, сатын алмады, бир кере бизге чалгъыджылар кельдилер.
Акъшамы бу ерде чалдылар.
Сонъ, кеткенде, бириси манъа бу къавалны берип кетти.
Чалмагъа бильмейим.
Къартбабам:
— Чалма, сен къавалджы оладжакъсынъмы, мен севмейим, — деди.

— Мен чалып косьтерейимми? — деди Ёлчы.

— Билесизми?

— Азгъана.

Ёлчы къавалны дудакълары арасына сыкъты, чалмагъа башлады.
Къавалнынъ седасы, тер-темиз авада, толкъунлар киби далгъаланды, гуя орталыкъ уянды, кульди.

Айреттен Рафикнинъ козьлери парылдадылар:
— Бу ыргъат насыл яхшы чала экен!, — деп хаялланды, гъалиба.

Ёлчы даа яшлыкътан къавал чалмагъа билир эди.
Яхшы да чалар эди.
Яшлыкъта койде чобан юрьгенде, къамыштан, чешит сой агъач пытакъларындан къавал ясар ве къулан чёллерде, ве байырлар алеминде, сувлар-озенлер боюнда, кимерде тиз чёкип, кимерде исе, бир таш-къая тюбюнде ятып чалар ве вакъыт кечирир эди.
% О, яхшы къавал чалгъан, сонъ козьлери корьмеген ве эвден чыкъмай яшагъан бир койдешинден огренген эди.

Ёлчы бир аваны чалып битирген сонъ: «насыл, яхшымы?» — деп сорар киби Рафикке кулюмсиреп бакъкъанда, эвден бир къыз сеси янгъырады:

— Рафик, къавалны ким чалды?

— Ёлчы агъам.

— А-a!
Керчекми?
Алдатма!

— Керчек.
Мына, бакъынъ, мында бизден гъайры ич кимсе ёкъ да, я.

Къыз бираздан сонъ, башыны эки-учь кере къапыдан чыкъарып гизленип бакъты, ве бираз вакъыт кечкен сонъ, буюк муляимликнен.

— Айт, кене чалсын... — деп ялварды.

Ёлчы бираз тюшюнджеге далды, не чаладжагъыны бильмеди.
Сонъ, бир кой йырыны чалды да, къавалны балагъа берди.

Къолларыны башы тюбюне къойып тапчан устюне созулды.
Кельгенинден берли Ёлчы бир кере юкъусына тоймады, тойгъандже юкъламады.
% Саба танъ аткъанда ишини башлар, кеч-къаранлыкъ олгъандже ишледи.
% Мына, шимди де, яни козьлерини юмды дегендже, кене де, узакътан шу къызнынъ сеси янгъырады:

— Эй, багъчагъа сув ташкъан!
Чапынъыз, чабик сувны къапатынъыз!

— Шимди, шимди...
— Ёлчы еринден секирип турды ве кетменни алып, багъча тарафкъа чапты.

— Рафик, тапчанда отур!
Келип-кечкен кимсе бир шей алып кетмесин! — деген къызнынъ сесини эшитип къалды Ёлчы, багъча къапысына якъынлашкъанда.

Ёлчы багъчанынъ ичини доланды, бутюн арыкъларны ве агъызлыкъларны, бакъты, лякин ич бир ерде ташкъан сув корьмеди.
Кеткен сайын даа зияде эеджанланып, багъча ичинде чапкъалагъанда, юзюмликлер арасындан бир шейлер тасырдады-шатырдады ве сонъ, якъын бир ерден къызнынъ кулькулю эеджанлы сеси эшитильди:

— Ана, шефтали тереги тюбюнде!

— Бумы? — деп кульди Ёлчы.
— Зарары ёкъ.
Бу къоркъунчлы дегиль, къардашчыгъым.
О, шырыл-шырыл акъа...
Бу ташкъынмы?

Ёлчы багъчадан чыкъмакъ ичюн бир къач адым юрген сонъ, огюнде, юзюм тереги тюбюнде, чатал къазыкъкъа таянып тургъан къызны эследи.
Утангъанындан бир аньде къызарып-бузарып кетти.
Кетменини омузуна урып, къыз олгъан тарафкъа бакъмай, адымларыны тезлештирди.

— Ёлчыбай-ака, къайда къачасынъыз, ялынъызлыкътан джанынъыз сыкъылмаймы?

Ёлчынынъ юреги сыкъ-сыкъ урып башлады.
Токъталды, лякин артына айланып бакъмады.

— Ма, мынавы юзюмни алынъ... Пек яхшы пишкен, къолумны къайтарманъ! — деди де, йигитлернинъ юреклерини патлатаджакъ бир кулишнен шакъылдап кульди.

Ёлчы бу сёзлерни эшитсе де, озь къулакъларына инанмады.
О, этрафкъа эеджаннен бакъып, раатсызлыкънен тюшюнди:
«Амма да къыз, эй!
Онынъ ырыз-намусы бармы?
Бу керчектен де дайымнынъ къызымы, ёкъса башкъасынынъмы?
Тёвбе!»
Ниает, ичиндеки белли олмагъан бир къувет оны артына, къызгъа таба айланмасыны меджбур этти ве истер-истемез, о къуветке табиий олып, къыз чагъыргъан тарафкъа яваш-яваш адымлады.
Аякъларында меджал къалмагъан киби истемей-истемей адымларыны атлап, къызнынъ янына кельди, балабан бир салкъым къара юзюмни алды.
Къызарып-бузарып, тез къачмакъ истесе де, недир оны бу ерде тутты.
О, не айтаджагъыны бильмей, де къолундаки юзюмге, де утана-утана, къызгъа бакъты.

Къыз он еди-он секизге кирген, орта бойлу, кенъ ве толу кокюслю, къара, кичкене козьлю, кенъ бетли.
Буруны азчыкъ ялпакъча олса да, о онынъ юзюни ичте де чиркин косьтермей, аксине, даа да дюльберлештире эди.
Узун кирпиклери астындаки кичкене къара козьлери насылдыр бир наз ве анълашылмагъан, къоркъутыджы атешнен яна эдилер.
Устюнде къатмерлетилип тикильген беяз йипек антер.
Антернинъ енълери тирсегине къадар чермевли.
Индже дюльбер эллеринде йылан башлы эки алтын билезлик балкъылдар эди.
Эки къара къалын орюльген узун сачлары кокюслери устюнден, та белине къадар саркъкъан, юзюмлернинъ арасындан ургъан кунешнинъ шавлелери онынъ йипек антери устюнде ойнай, сачлары, билезликлери устюнде йылтырайдыр.

Ёлчы юзюмден бир къач данесини агъзына алды, койлюдже, саделикиен, манълайындан тамчы-тамчы акъкъан терни енининъ уджунен сильди, сонъ, къызгъа башыны котерип бакъмагъа джесарет этмей, ерге бакъып къалды.

Юзюм агъачына таянып, йигиттен козь алмай бакъып тургъан къыз, оны бу агъыр вазиеттен чыкъармакъ ичюн, лакъырды этип башлады.
Койдеки «алапчесининъ» ал-эвалыны, яшайышларыны, койде не ишнен мешгъуль олгъаныны, бу ердеки адамларнынъ ве ишнинъ Ёлчыгъа келишип-келишмегенини, мында не къадар отураджагъыны сораштыра берди.

Ёлчы козьлерини вакъыт-вакъыт ерден котерип, къызнынъ берген суаллерине къыскъа-къыскъа джевап берди.
Къызнынъ сесинден, нефес алувындан, кокюслерининъ титрегенинден онынъ ичинде нелердир сакълы олгъаныны корип, «не де ойнакъ къыз экен» деп утанды.
Сонъ, оны бир кереден къоркъу алды.
Гуя тереклер артындан онъа балабан козьлеринен кимселер бакъа.
Кетмек ичюн айлангъан арада, къыз онынъ къолуны яваштан тутты, сонъ, бирден аякъларынынъ уджунен котерильди ве онынъ дудакъларындан опьти.

Ёлчы неге огърагъаныны бильмей арткъа чевирильди, бутюн вуджудунда алевленип кеткен атештен къоркъты.
О къарыкъ бир сеснен:

— Етер, къардашым!
Манъа ишлемек керек...
Эм бу яхшы дегиль... — деп, багъчадан чыкъып кетти.
