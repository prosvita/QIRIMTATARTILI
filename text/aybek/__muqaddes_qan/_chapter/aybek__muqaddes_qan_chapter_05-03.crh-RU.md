### 3

Нуриниса тувгъанларына джума куню, уйле вакъытларында кельди.
О, пек дюльбер кийинген эди.
Къолларында чифт-чифт алтын билезликлер.
Пармакъларында бриллиант юзюклер.
Йипек жекетининъ устюнде къадифе комзол, дерсин о, алтын ве кумюштен орюльген, чешит тюсте йылтырай.
Онынъ кельгенинен эвде къалабалыкъ башлады.
Эр кестен эвель анасы чапып кельди.
Къалтырагъан къолларынен къучакълап, манълайындан опьти.
Бундан сонъ, мусафирни келинлер ве онларнен сой-соп къадынлар сарып алдылар.
Эр бири онынъ сагълыгъынен меракъланып, акъайынынъ Москвадан сагъ селямет кельмесини истедилер.
Факъат, бу къадар итибар, сайгъы-севгиге бакъмадан, Нуриниса болдургъан киби салыкъ ве кусюк корюyе эди.
Къадынларнынъ субетлерини бир къач вакъыт келиши гузель динълеп, истер-истемез эки пиала чай ичкен сонъ, еринден турды.
Озюни къайда къояджагъыны бильмей, азбаргъа чыкъты, ашханеге кирди.
О, анда, Гульсумбибини ве даа эки къомшу къадынны корьди.
Гульсум шорба ичюн «лачира» пишире эди.
Эки къомшу къадын исе, атеш башында долана эдилер.
Балабан къазанларнынъ бирисинде нарын ичюн семиз ат эти къайнай.
Экинджисинде исе, къой эти бувланып пишмекте эди.

Нуриниса кене азбаргъа чыкъты.
Азбарда иш япып юрьген Гульнарны корип, чагъырды.
Одыр-будыр акъкъында лакъырды этип, сонъ, бирден:

— Эвинъизде ким бар? — деп сорап йиберди.

% — Мен якъында кирип-чыкъкъанда бабамнен Ёлчы акам бар эдилер, — деди де, кетмек истеди Гульнар, лякин Нуриниса оны токътатты ве не ичюндир кулюмсиреп теклиф этти:

— Юр, анда барайыкъ.
Эркеклер софада олсалар, биз эв ичине кирермиз.
Мен мында болдурдым — сес-шамата, къалабалыкъ, балалар...

Гульнар шашмалагъанындан, не айтаджагъыны бирден бильмеди, «керчекми?» деп сорагъан киби, Нуринисагъа бакъты.
Чюнки къыз олгъанда Нуриниса оларнынъ эвлерине пек сейрек кире эди.
Эгер, кимерде, хатанен кирсе биле, оларнынъ джарты кийизлери ве ястыкълары устюне отурмагъа чекине ве сандалгъа якъын биле кельмей эди.
«Эвленген сонъ табиаты денъишсе керек» — деп тюшюнди къыз ве къуванчнен:

— Керчекми, сиз шакъа этмейсизми, аптечигим?
Я буюкана бир шей демезми? — деп сорады.

Нуриниса джевап бермеди.
О, софагъа кирди, кимнинъдир эскидже фереджесини кийди ве анасына ялтакъланып, онъа озюнинъ тюшюнджесини бильдирди.

Лутфиниса козьлериии акъайтты:

— Санъа не олды шу, къызым?
Сен ким, олар ким, билесинъми?
Санъа ыргъатларнынъ йыкъынтыларында юрьмек неге керек олды?
Санъа бизде келишмейми, мен сени яхшы къаршылап алмадыммы?
Истесенъ, айырды эвни шимди азырлатайым.
Ташла фередженъни!

— Бир шей керекмей, ана, — деди муляимликнен Нуриниса, — киевинъизни озгъаргъанджек пек болдурдым.
Мында да сес-шамата, Гульнарнен отурыр, лакъырды этермиз.
О манъа бир шейлер йырлар.

— Ах, ах, ах! Айды озюнъ билирсинъ, балам.
Чокъ отурма...Э-э... Мукъайт ол, даа бит-мит япышмасын!

Лутфиниса, Гульсумбиби ве Гульнарнынъ темиз-пак олгъанларыны, ёргъан-ястыкълары, башкъа эв эшьялары бельки де джарты олса да, темиз олгъанларыны биле турып, бу лафны, кене де, айтты.
Чюнки о фукъарелерни эр вакъыт ашаламагъа, озьлеринден ашагъы тутмагъа север эди.

Гульнар Нуринисаны эвге алып кельди.
Тюбюне ёргъан, аркъасына ястыкъ къойып отуртты.
Бугунь онынъ гонълю шад, руху котерильген эди: тюневин бабасы къой союп, тымар эткен вакъытта, онъа Ёлчы ярдым эткенде, оларнынъ козьлери пенджереден бир къач кере корюштилер.
Бу корюшювлер севги ве сайгъы толу эди.
Козьлеринен ве бир шей айтамай кулюмсиревлеринен олар юреклеринде сакълы тургъан эр шейни бири-бирлерине бильдирдилер. 

Шимди де, Гульнар пенджереге бакъмагъа истей.
Софада, пельван киби аякъларыны къашлап-отурып, атнынъ хамутыны тиккен Ёлчыны кореджеги келе.
Лякин Нуринисадан сакъына.
О, бинъ-бир тюрлю шейлер акъкъында айта, мусафирни эглендире эди.

Нуриниса Гульнарнынъ айткъанларына къулакъ салып динълер киби косьтере, акъикъатта исе, фикри, башкъа ерде олгъанындан, онынъ суаллерине джевап бералмай эди.
О, де башыны явашча котерип, софагъа бакъар, де эснеп алыр эди.
Мусафирнинъ ёргъунлугъыны ве лаф этмеге истемегенини сезген Гульнар да, лафыны токътатты.

Бу келишиксиз тынчлыкъны Ярматнынъ келюви бозды.

Ярмат чокътан берли байнынъ эвинде чалыша ве байнынъ ишанчлы ыргъаты сайыла.
Онынъ ичюн де, Нуриниса, онынъ янында бетини япмай эди.
Гульнар да Мирзакаримбайдан юзюни сакъламай эди.
Къолларыны мемнюнликнен уфкъалап-уфкъалап, кулюмсиреп, Ярмат сандалдан эки адым авлакъта тизлери устюне чёкти.

— Сагъ-селяметсизми, Нури-апа?
Бизим джарты къулюбемизнинъ босагъасыны атлап кечкенинъиз, меним юрегимни къуванчтан, энъ юксек дагъларгъа котерди.
Сагъ олунъыз, сагъ олунъыз.
Мен сизни озь къызымдан зияде севе эдим.
Мына унутмадынъыз: Ярматнынъ хатры ичюн кирдинъиз, сагъ олунъыз, — деди Ярмат.

Нуриниса еринден турмай, сувукълыкънен селямлашты.
Ыргъатнынъ патта-сатта берген суаллерине исе, къыскъа-къыскъа «эбет» я да «ёкъ» — деп джевап берди.
Нуринисанынъ лафкъа эмиет бермегенини корьген Ярмат, къызына бакъып лакъырды этмеге башлады.
О, токътамай-турмай, Нуринисанынъ къайнатасы Наджмиддинбайнынъ бир вакъытларда озь парасына джами къургъаныны, Фазлиддинбайваччанынъ пек буюк алыш-веришчи олгъаныны айта берди.
Сонъ, еринден турып эвден чыкъмакъ ичюн къапугъа тараф догърулгъанда, оны Гульнар токътатты:

— Кетиринъиз хамыр, мен де кесерим, уфатырым, къадынларгъа ярдым олур, — деди бабасына.

— Энди аз къалды, къызым, шимди Ёлчыбай оны битирир.
Сиз лакъырды этинъиз, эгленинъиз.
Айды, мен барып мусафирлерге ярдым этейим.

Нуриниса пенджереге бакъты ве Ярмат азбар къапудан чыкъып кеткени киби, шойле деди:

— Мен ач олдым.
Бар, Гульнар, анама айт, манъа бир шейлер йиберсин.
Бадемни чокъча ал.
Бельки сен анда керектирсинъ де.
Бар, биль.
Нуриниса терен нефес алды, сачларыны, шалыны, о ягъыны, бу ягъыны, тюзетти.

Акълы кесип башлагъанындан берли онынъ айткъанларыны япмагъа алышкъан Гульнар, бирден еринден котерильди ве устюне фереджесини атып:

— Джанымнен, аптечигим, чокътан берли айткъан эдинъиз даа, — деп къапудан чыкъты.

Нуриниса бир озю къалды.
Онынъ биринджи тюшюнджеси софагъа — Ёлчыгъа чыкъмакъ эди.
Лякин, шу ань бу фикиринден вазгечти:
«Гульнар, я да Ярмат корерлер, маскъара олурым.
Не япмалы?» Нуриниса кене де сандалгъа къайтып отурды.
Юреги чабик-чабик дюкюльдеди, дудакълары къурып-къатып къалдылар.
Тап сонъу, шойле къараргъа кельди:
«Пенджерени ачарым ве лакъырды этерим.
Эгер де кимсе кирип кельсе, тынчыкъ-сыджакъ, онынъ ичюн де пенджерени ачтым, дерим».

Ёлчы хамырны кесмеге-парчаламагъа янъы башлайым дегенде, бирден пенджере ачылды.
О, башыны котерди: онынъ огюнде — алтын-кумюшлернен, къыйметли ташларнен, ялтырагъан Нуриниса пейда олды.
Ёлчы бекленильмеген бу адиседен къызарды, янакълары алланды.

— Сагъ-селяметсизми? Кейфлеринъиз насыл? — деген суаллерни шашмалап берип, юзюни хамыргъа тараф чевирди.

Нуриниса джильвеленип кульди:

— Мен эр вакъыт шенъим.
Сизни корьген сонъ, даа да гузель олдым, — деди.
Келишикли вакъытны къолдан чыкъармайым деп, къоркъып, чабикликнен Ярматнынъ эвине не ичюн кельгенини айтмагъа ашыкъты:
— Ёлчы-ака, мен сизни бу ерден алып кетмеге истейим, — деди.

— Къайда? — деп яваштан сорады Ёлчы.

— Озюме...
Бизге сиз киби бир адам керек.
Бизде иш бинъ кере енгиль.
Сиз къаршы кетмезсиз, шаймы?
«Мен» сёзюни о айрыджа эмиет берип айтты.
— Мен сизге ялынъыз яхшылыкъ истейим.
Орюльген узун сачларынынъ уджларыны тишлей-тишлей, Нуриниса, онынъ не айтаджагъыны беклеп, Ёлчыгъа козьлерини къысыпча бакъты.

Ёлчы бирден джевап бермеди.
«Э-э... байвачча акъайындан энди безсе керек!»... — деп тюшюнди.
Къуванчы чокъ вакъыткъа етишмеди.
Энди мени озюне ыргъат чагъыра, меннен бала киби ойнамагъа истей.
Билемиз!
Ёлчы ичюн Мирзакаримбайдан кетмек демек, Гульнардан айрылмакъ демек эди.
Гульнарнынъ бир кулюмсиреви Ёлчы ичюн — дюньянынъ бутюн къуванчындан къыйметли ве паалы.
О, башыны котерип, юмшакъча сёйледи:

— Шу фукъаре тувгъанынъызны еринден тепрендирмесенъиз олур эди.
Мен мында яшайым.
Озюмнинъ уфакь-тюфек умютлерим бар.
Сизге ыргъат керекми?
Мен тапа билем, яхшы танышларым бар.
Элинден пычагъыны ташлап, къолуны кокрегине-юрегине къойып:
— Манъа тийменъ, — деди.

— Ёлчы-ака, сиз умют ве арзунъызны бизде, эр ерден зияде, чалт тапа билирсиз.
Сизге не керек?
Койде къалгъан ана-къардашларынъызны бакъмакъ ичюн пара ве кийим керекми?
Эгер сиз бизде чалышсанъыз, буларнынъ эписини менден алырсыз! — деп Нуриниса джельп этиджи дереджеде кульди.

— Эгер сиз мени зорнен алып кетеджек олсанъыз биле, эписи бир, кетмем.
Меним арзум ялынъыз акъчада, урбада дегиль, оларны мен чалышып тапарым.

— Я даа не керек? — деп сорады Нуриниса.

— Озюм билем.

Ёлчынынъ яваш ве къаттиетликнен айткъан сёзлери Нуринисанынъ гонълюни, юрегини бозды, чийлендирди.
Чюнки ыргъат онынъ бойле бир гюзелъ теклифинден ред этер, деп беклемеген эди.

— Сиз пек инат ве агъыр табиатлы экенсиз.
Лякин, эрте-кеч, сиз меним дегениме къаиль олурсыз... — деди де, кимсе корер деп сакъынып, ачувнен пенджерени япты.
