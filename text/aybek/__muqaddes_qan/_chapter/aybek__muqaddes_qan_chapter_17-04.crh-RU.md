### 4

% Адети узре, единджи куню Гульнарнынъ дуасыны кечирдилер.
Экинджи куню, Ярмат ве Гульсум къызынынъ мезарына бардылар.
Алып кельген аш-сувны ве чыракъны якъмакъ ичюн кетирген акъчаларыны мезар къазгъан адамгъа берип, «Шеих-Зайниддин бобо» деген оба артында, балабан дут тереги тюбюнде, даа устюндеки тазе топрагъы къурумагъан мезаргъа кельдилер.
Мезарны къучакълап, козь яшларындан сылангъан юзлерини онынъ топрагъына япыштырып, чокъ вакъыт агъладылар.
Ниает, агълап талгъан сонъ, озьлерининъ отургъан ерлерине — кунештен сакълангъан чалашнынъ тюбюне келип отурдылар.

Гульнар ольгенининъ учюнджи куню, Самаркъандтан, оларнынъ бир сойлары, Гульсумбибининъ буюк татасынынъ огълу, саде, кой йигити, апансыздан кельген эди.
Тувгъанларынынъ яныгъына о да, къошулып янды.
Сонъ, тизесининъ янынгъыны текаран да олса енъгиллештирмек макъсадынен, йигит онынъ Самаркъандкъа кетмесини, анда текаран да олса, онъа енгиль оладжагъыны айтып, алып кетмесини теклиф этти.
Гульсум кетмеге истемеди.
О, башта къызынынъ бутюн дуаларыны берип, сонъ, истеселер, дегиль Самаркъандкъа, атта мезаргъа къадар кетмеге азыр олгъаныны бильдирди.
Лякин Ярматнынъ токътамай-турмай зорлагъанындан себеп, кетмеге къарар берди.

Ярмат къара куньге деп, он йылдан берли капик-капик джыйгъан акъчаларыны бир къач кере сайды.
Эки юз къыркъ кумюшке якъын экен.
О, акъчаны масрафлыкъ ичюн, торунынынъ къолуна туттурды.

Байларгъа бармады, бир шей сорамады.
Чюнки, бу куньлерде оларны кореджек козю ёкъ эди.
О, сонъ вакъытта, бус-бутюн денъишти.
Танылмаз олды.
Мирзакаримбайда йигирми йылгъа якъын ыргъатлыкъ этип, онъа итаат эткен адам, энди ич бир шей япаджагъы кельмей, къоллары йиберильди.
Бутюн кунь, индемей, агъыр тюшюнджелеринде де, азбарнынъ узакъ бир кошесинде кунештен талдачюн япылгъан чалашнынъ тюбюнде отурып, вакъыт кечире эди.

Байнынъ эвинде Гульнарнынъ олюмине сувукъ бакътылар.
Эр кес, онъа хает этильгенине, ольдюрюльгенине инанмай, такъдирининъ ирадесине ташлай эди.
Къайсыдыр бир кере, о акъта Мирзакаримбай озю лакъырды ачты.
О, Ярмат чалашы ичинде отургъанда кельди ве:

— Гульнар озь олюминен ольди.
Олюмден не сорап олурсынъ?
Мен озюм пек янам.
Лякин мында бир шейлерге шекленюв — бу яхшы шей дегиль.
Бунынъ ичюн джевап да бермек керек олур,— деп къоркъузгъан киби, айтып ташлады.

Ярмат индемеди.
Лякин байгъа ойле бакъты, бай истер-истемез арткъа чекильди.

Гульсумбиби кеткен сонъ, Ярмат озюни даа зияде янгъыз, даа да бахтсыз дуйды.
Яныгъынынъ азабына даяналмай, делирген киби, бутюн кунь, йигирми йылдан берли ыргъат ишлеп, тер тёкип, сачы агъаргъангъа къадар ишлеген ерлерни доланып, юрегининъ агърысына даяналмай, бармагъа ер тапалмай эди.
Мында, дегиль озюнинъ энъ деликъанлы, энъ яхшы куньлерини ерге комди, атта, бирден-бир, севимли къызыны да, омюрлик мында гъайып этти...

Нечюндир о, бир акъшам байнынъ азбарына кирди.
Балабан къапулар огюнде екильген фаэтонны корьди.
Козла устюнде даа якъында ишке алынгъан, янъы арабаджы Эгамберди, байлардан кимнидир беклеп, къатып къалган.

— Къайда кетмеге азырландынъ?— деп сорады ондан Ярмат.

— Салим-ака, гъалиба, Скоболевге кете.
Оны вокзалгъа алып кетмек керек.

Ярмат, арабаджыгъа, сонь, фаэтоннынъ юмшакъ отургъучына бакъты, бир шейлер тюшюнген киби, бир дакъкъа вакъыт кечкен сонъ, бекленильмеден:

— Сен башкъа бир шейнен огъраш, мен озюм алып кетерим.
Меним озюмнинъ де вокзалда бир аз ишим бар,— деп Ярмат арабаджынынъ ерине отурды.

Бираз вакъыт кечкен сонъ, элинде чемоданы, ичериден Салим чыкъты.
Фаэтонгъа минмезден эвель, байвачча сигарыны якъты, серникни черткенде, онынъ ярыгъында Ярматны корьди.

— Э-э, Ярмат-ака!
Даянып оламадынъ, озюм озгъарайым, дединъми?—деп, мыскъылнен.
— Сизге бир къач вакъыт даа раатланмакъ керек эди.
Бойле яныкъны кечирмек агъыр...
Айды, сиз бойле къараргъа кельген олсанъыз, тездже айданъ, кечке къала билем...

Фаэтоннынъ копчеклери тозлу ёлда сес чыкъармай айландылар.
Салимбайвачча яхшы кейфинде эди, токътамай-турмай лакъырды этти.
О, Скоболевде бир-эки афта оладжагъыны, ондан сонъ, Петербургкъа кетеджегини ве дженк биткен сонъ, мутлакъа тыш мемлекетлерге кезмеге-сеяаткъа кетеджегини айта берди.
Даа сонъ, Ярматны аджыгъан олып, Гульсумбибиге Самаркъандкъа мектюп язмасыны, онынъ тездже кельмесини теклиф этти.

Ярмат индемей эди.
Ёлнынъ кенарында, юксек байырнынъ ярысына кельгенде, Ярмат бирден атнынъ тельбевини чекип токътатты.

— Бир шей джоюлдымы ёкъса?— деп сорады Салимбайвачча.

Ярмат джеваб бермеди.
Козладан секирип тюшти, ерден недир алыр киби эгильди ве сонъ, къоркъунчлы бир сеснен, айкъырып Салимге якъынлашды:

— Сен мени къарт эшек беллейсинъ гъалиба?
Эгер джесюр олсанъ, косьтер къуветинъни, копек огълу копек!
Мына санъа!
— О, бир къуветнен Салимнинъ коксюне пычакъны саплады ве бир даа:

— Сен меним юрегимни зеэрлединъ, амма мен сенинъ юрегинъни тешиклерим!— деп къычырды.

Кескин, сюйрю пычакъ Салимнинъ кокрегине бир даа, бир даа, тап сапына къадар сапланды.
Байвачча букленди ве къыбырдамай, къатып къалды.
Ат, къан къокъусуны сезип, фыркъылдады.

Ярмат пычакъны чекип чыкъарды ве узакъкъа котерип атты.
Ашыкъмай, къоркъунчлы сувукъкъанлыкънен, байваччанынъ аякъларындан тутып, фаэтондан чекип тюшюрди, ярнынъ тап уджуна къадар сюйреди ве ярдан тепип аттырды.
Бундан сонъ, агъыр кокюс кечирип, фаэтонгъа якъын кельди, фаэтонны ёлдан кенаргъа таба алып кетти, атны бир терекке байлады.
Сонъ, тиз устюне чекти, къанлы къолларыны тознен сюртти, турды, козьлери атешнен янгъан, башыны саллап-саллап, агъызлыгъыны токътамай чайнап отургъан атны сыйпады ве къаранлыкъ ичине синъип кетти.

О, насылдыр бир ёлларнен Гульнарнынъ мезарына барып чыкъмакъны къарарлаштырып, ёлсуз абынып-сюрюнип кете, ве озь-озюне, пышырдай:

— Мен не яптым?
Бу гунахмы, ёкъса савабмы?
Сакъалым агъаргъанда, къолларымны къангъа батырдым!
Мына, аля даа пармакъларыма шып-шып япыша!
Екъ, мен къызымдан сорайым:
«Айт, джаным, Гульнарым, айт!
Мен ялынъыз сенинъ огюнъде гюнахкярым.
% Сен айт, догъру яптыммы?
Эгер де бу тёкюльген къан аз олса, мен даа тёкерим!
Бу къан даа биринджи дамла.
Байларнынъ бинъ данесининъ къаны, сенинъ бир тель сачынъа дегмез!
Билем, къызым, билем, балам!
Мен оларнынъ эписини къырарым.
Бабань энди къоркъмай.
Олар энди меним устюмде саип дегиллер, къызым.
Меним энъсемде юрьгенлери етер!
Энди етти!
Козьлерим ачылды, Гульнар!
Лякин о кёр оладжакълар, кеч ачылдылар.
Меним юрегиме зеэр тюшкен сонъ, ачылдылар...
Кёр олгъайды олар!
Меним юрегим сен эдинъ, Гульнар!
Эвель ачылгъан олсалар, мен сени, юрегимни, къашкъырларнынъ панджалары ичине котерип атар эдимми?
Бу ялан дюнья биткен сонъ, обир дюньяда, мен сенинънен корюшкенде, санъа не дерим, къызым!?
Къызчыгъым, балачыгъым, багъышла!..
Сенинъ янъылгъан, кёр козлю бабанъны багъышла...
Меним беяз гульчигим, меним Гульнарчыгъым, багъышла...
Ах, меним бичаре къызым...
Яндым!
Яндым мен, аллахым!
Лянетлер санъа, омюр!.. 
