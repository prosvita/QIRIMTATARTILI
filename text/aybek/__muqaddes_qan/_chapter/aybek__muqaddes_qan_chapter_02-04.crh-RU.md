### 4 

Вакъыт акъшам намазына якъын эди.
Тантибайвачча тюневин акъшамки джыйындан ве сархошлыкътан сонъ, бутюн кунь юкълагъан, шимдичик, эвнинъ ичерики азбар къапусындан тыштаки азбаргъа чыкъаятыр эди.
Бир къач дакъкъалар, шишман-семиз, тёгерек къурсагъыны уфкъалай-уфкъалай азбар ичинде долангъан сонъ, гольде эль-бетини ювды, тапчан устюне созулды ве:

— Камбар, чилимни кетир!— деп ыргъатларынынъ буюгине къычырды.

Янъчыкъ иштен къайтып кельген Камбар, пек буюк усталыкънен япылгъан, бакъырнен къаплангъан ве йылым-йылым йылтырагъан чилимни якъып, Тантиге узатты.

— Байым,— деди о,— адетиндже япкъан сербестлигинен,— биз бугунь яхшы чалыштыкъ, къайнатанъыздан кельген йигит чокъ яхшы ишледи.

— A-а, кельдими?
Яхшы!
Къайнатам ишнинъ тилинден анълагъан адам.
Ыргъатларнынъ эписи яхшы чалышалар.
Тек сен ашамакътан башкъа бир шей бильмейсинъ.

Камбар итираз этип, бир шейлер айтаджакъ олгъан арада, омузында кетмени, къатты-къатты адымлап кельген Ёлчыны корьди ве байгъа косьтерип:

— Ана, келеята,— деди.

Ёлчы Тантини тап узакътан таныды, лякин ич де урькмеди, кетменини диваргъа таяндырды, голь тарафкъа джесюрликнен ёнеди, элини-бетини ювды, бельбагъыны чезди, сабырнен эль-бетини сюртти ве ялынъыз бундан сонъ байваччанен селямлашты.

— Болдурмакъ бильме йигит, къана, отур,— деп байвачча Ёлчыны баштан аякъ козьден кечирди.

Ёлчы онынъ къаршысына кечип отурды.
Тантибайвачча онъа джылмайып, нелердир окъугъан киби, башыны саллап: 

— Тюневин акъшам эгленджеде олдунъмы?
О йигит сен дегильсинъми? — деп сорады.

— Мен эдим, — деди Ёлчы.

Байвачча, дерсинъ тюневин акъшам япкъан къолайсызлыгъына пешман эткен киби, башыны саллады.

— Къуругъайды бу ичкиджилик деген мараз, — деп мыдырданды ве кулип йиберди: — ха-хах-ха...
Бир кесек шамата чыкъардым.

— Байым, эр ерде бир къалабалыкъ-шамата чыкъарасыз.
Асыл адынъызны «Шаматаджыбайвачча» къоймакъ керек экен,— деди кулюмсиреп Камбар.

Танти, дерсинъ, «сен де адам экенсинъ» дегендай, онъа тараф къолуны саллады да, Ёлчыгъа айланып, сёзюни девам этти:

— Байваччаны биринджи къуршундан Алла къуртарды, экинджи къурушундан исе, сен.
Атар эдим.
Пек кейфли эдим.

Ёлчы олып кечкен вакъианы яхшы анълайджакъ олып:

— Я о бичарени не ичюн атаджакъ олдунъыз? — деп сорады.

Байвачча терен нефес алды.
Ири, лякин къызыл, кичкене дамарларынен къаплангъан къара козьлерини къысып джевап берди:

— Бильмейим.
Бильмейим, пиаланен узаткъан чайымны алмады, бильмейим, къашларыны шай ойнатмады, не де олса, афакъанымны къозгъады.
Айды, яхшы, кечмишке мазы дегенлер.
Насыл, тиджаретлеримиз яхшымы?

— Пек яхшы.
Хусусан, къартоп ве марков.
Бол берекет алырсыз.

— Керчекми?
Мына бу олмайджакъ къыйыш аякъ — деди, байвачча Камбарны косьтерип, — манъа баягъы ерге тиджарет сачкъан эдим деген эди.
Озюм барып бакъкъаным ёкъ.
Догърусыны айткъанда, о ишлерден анъламайым.
Эр бир шейни онъа ишандым, къыйыш аякъкъа.
Онынъ аякълары къыйыш, лякин эллери берекетли.
Ич бир йыл даа ярамай берекет алмадыкъ.
Догърумы, Камбар?

Камбар — шакъаджы ве лафазан.
Керчектен де, юргенде бир аягъыны сюйреп ала.
Айнеджиликнен кулип, сары тюс, сийрек тюклю къашларыны туюмлеп:

— Мирисхакъ ака, сиз мени мусафирлер огюнде яманламасанъыз яхшы олур эди, амма.
Къана, менимнен чапышасызмы?

— Чилимни тютюннен толдур, къыйыш аякъ.
Шакъаны анъламайсынъмы? — Тантибайвачча Ёлчыгъа бакъты.
— Керчектен де, аякълары къыйыш олса да, ельден чабик уча.
Мен онъа шашам.
Ондан да гъайры, шакъаджы.
Эм яхшы чалыша.
Бир айбы олса, о да — къыйыш — аякъ!
Хах-хах-хах!

— Меним аякъларым къыйыш олсалар да, олар топракъны чичеклендирмеге ярдым этелер.
Сизнинъ аякъларынъыз, байым, къыйыш олмасалар да бир шейге малик дегиллер, сиз ялынъыз чилим ичмеге ярайсыз!

Камбар Байваччагъа тютюннен толу чилимни узатты.

— Ма, ичинъ...

Тантибайвачча тютюн думаны ичине богъулып, думан арасындан, джиддийликнен сёйледи:

— Тайгъа мин де, шеэрге бар.
Эки шише коньяк кетир.
Чабик ол!
Аскъар-пельван келеджек достларынен.
Анъладынъмы?

— Эх-хэ, иш балабангъа ошай.
Ишинъ онъ кельсин.
Къазанычтан бельким манъа да бир шей чыкъар.
Амма, тай эвде ёкъ, Мирисхакъ ака, кичкене чавандоз оны узакъкъа минип кеткен эди.

— Джуйрикке мин!

Шу вакъытта, янъы эгернен - эгерленген, манълайында боюнджакълар саллангъан, семиз, дюльбер къара тайнынъ чылбырындан тутып, азбаргъа он учь — он дёрт яшларында, бети кунештен кызаргъан бир арыкъ, яш йигит кирди.
Бу яш, кичкене чавандоз, Тантибайваччанынъ огълу Абиджан эди.
Огъланчыкъ озюни салмакълыджа тутмагъа тырышса да, эр бир арекетинде онынъ «эрке къозучыкъ» олгъаны корюнип тура эди.
О, тайны Камбаргъа теслим этип, устюнинъ тозуны къакъып башлады.

— Огълум!
Кимнинъки озды? — деп кулип къычырды бабасы.

— Таир-убчакнынъ джийрени.
Тайчыкъкъа оныньнен чапышмакъ зор экен...

— Э-э, Абиджан,— деди джылмайып Камбар,— мен сени улакънен къайтырсынъ деп, белледим, къазанларны азырлайджакъ этип отура эдим, бош эгленджеденъ…

— Ашыкъма, Камбар, сенинъ азырлагъан казанларынъ даа керек олурлар...— деди киббарнен Абиджан.

Лякин улакъны алмакъ ичюн чавандоз олмакъ керек, акъикъий чавандоз олмакъ керек.
Къуветли олмакъ керек, Абиджан къардашым!— деп Камбар тайнынъ эгерини бошатты ве къазыкъкъа багълады.
Сонъ, байдан пара алып, башкъа аткъа минип шеэрге ёнеди.

Тантибайваччанынъ мусафирлери акъшам кеч устю кельдилер.
Оларны пиченлик тарафтаки беседкаларгъа теклиф эттилер.
Камбар шеэрден къайтып кельгенге къадар, хызметчиликни Ёлчы япты.
Оны эр кестен зияде Тантибайвачча бездирди.
Эр дакъкъа сайын беседкадан «чилим» деп къычырыр эди.
Чилим Тантининъ янында тура.
Лякин оны эр сефер тютюннен толдурмакъ керек эди.
Байвачча чилимни бир кере чеккенинен кейфлене, лякин бир дакъкъа кечмезден кене талап эте.
Камбар кельген сонъ, Ёлчы тапчан устюне авушты ве тозлу яйма устюне созула берип ятты.
Бир къач вакъыттан сонъ, апансыздан, элинде энди сувугъан бир табакъ пилявнен, онынъ янына Камбар да кельди.

— Оюн башлагъангъа ошай... байымнынъ акълындан чилим биле чыкъып кетти, энди азгъана раатланмакъ мумкюн, - деди Къамбар.

— Я о насыл оюн?— деп сорады Елчы.

— Къымар...— деди яваштан Камбар.

— Не дейсиз?
Мусафирлер асыл да ойле адамларгъа ошамайлар.
Эписининъ башларында чалма.
Дерсинъ моллалар.

— Я оюнджылар деп кимни саясыз? — деди, Камбар, агъзына биринджи кере авучнен пилявны тыкъып,— сокъакъта юрьген, кокреклери ачыкъ, беллерини экишер къушакънен багълагъан адамларнымы?..
Ёкъ.
Акъикъий оюнджылар — чалмалы, сакъаллы эшанларнынъ огъуллары.
Олар афталарнен ичкиджиликнен, оюннен вакъыт кечире, ве сонъ, джумаэртеси, эр кес киби, джамиге баралар.

— Тевбе!—деди Ёлчы, — эшанларда «гъарткам» деп ашыкъ аталармы, э?

— Олар карта да ойнайлар.
Бу да къымар сайыла.
Даа десенъ, бу бираз ярамайджа оюн.
Э-э, даа бильсенъ де, олар насыл ичелер!
Сахраларда юре-юре, арареттен янгъан девелер сувны ичкен киби юталар.
Не олса-олсун.
Тек ички олсун.

— Къыскъадан айткъанда, булар энъ ашагъы, башы бозукъ адамлар экенлер десе, — деди Ёлчы.

— Чилим, къыйыш аякъ!— деп оларнынъ лафыны Танти бозды.

Байнынъ къычыравукълыгъы Ёлчыны ачувландырып башлады.
«Санки о бичаренинъ ады ёкъ!— деген фикир кельди Ёлчынынъ хаялына.
— Бу, энди, шакъа дегиль, байвачча оны адам ерине биле саймай».

Камбар авучуна алгъан пилявны табакъ ичине ташлады, секирип турды ве сес чыкъкъан тарафкъа чапып кетти.
Керчектен де о яхшы чапа, асыл да топал демезсинъ.
«Аякъ устюнде чапып юрьмек агъыр олса керек, — деп тюшюнди Ёлчы. — Топал олгъаныны костермейджек олып тырыша, онынъ ичюн де, енъгильден чапмагъа огренип къалгъан...»

— Сиз мени беклейсизми?
Алынъ - алаберинъ!
Пиляв энди сувугъандыр.
Алынъ-алынъ, — деди Камбар, кене къайтып Ёлчынынъ янына кельген сонъ,— байнынъ джеби бошагъангъа ошай, гъалиба,— деди о.
Юрмей, корюнип тура.
Бир йылдан берли енъилип-алып отура.
Онынъ зенгинлиги ичюн бу даа бир шей демек дегиль, лякин сонъу аджыныкълы битеджекке бенъзей.
О вакъыт онынъ козьлери ачылыр, лякин кеч олур.
Бойле масрафкъа ич бир тюрлю зенгинлик етмез, алтын дагълар биле хайыр этмезлер...
Ёлчы, достум.

— Я сизнинъ байвачча ненен огъраша? — деп сораштырды Ёлчы.
— Олгъан оладжагъыны масраф этип, ашап-ичип отурамы?

— Ишими? — деп Камбар кулип йиберди.
Пилявны ашанъ да, сонъ айтырым.

Табагъы бошамаздан эвель Ёлчы токътады, Камбар табакъны пармакъларынен сыйпап ялады, табакъны метке итеди, Ёлчыгъа якъынджа отурды ве икяесине башлады:

Ич бир тюрлю иши ёкъ...
Бабасы ольгенине он беш йыл олаята, ондан берли бутюн ишлерини битирди.
Меним эписинден хаберим бар.
Мен мында дёрт йылдан берли ишлейим...
Лякин шеэрде бир маалледен олгъанымыз ичюн, алыны-эвалыны эвельден яхшы билем.
Байваччанынъ бабасы буюк бай эди.
Мал-мулькни чокъ топлагъан-джыйгъан эди.
Бир къач тюкян, топракъ, сув, янъы шеэрде бир къач эв-азбар...
Къарт ольди.
Огълу ашап-ичип, терк этип битире ята.
Ат чапувы, улакъ тартышмалары, джыйынлар, тойлар, арты кесильмеген чокътан-чокъ мусафирлер.
Мында даа моллалар, имамлар, байлар, оюнджылар-къымарбазлар топланалар.
Аш-сув.
Ичкиджилик.
Эр кунь — нарын, пельмен, пиляв...
Мына, якъында шеэрге кочеджекмиз.
Нелер олыр анда!
Огълуны, озюнъиз корьдинъиз, бою бир къарыш, оны эвлендирмеге истей.
Къызчыкъ даа бешикте саллангъанда анълашкъанлар...
Огълан да тыпкъы бабасына ошай.
Не окъумагъа, не язмагъа биле...
Бир къач айлар Хадрадаки рус мектебине къатнады, лякин сонъ, ташлап, къачып кетти.
Баланынъ эси-гюджи ат чапувы, атларнен огърашув, озюне ошагъан бай балаларынен берабер эглендже акъшамларында юрмек.
Къыскъадан айткъанда, баба-бала, къартбабадан къалгъан зенгинликни ашап-ичип, савурып яшайлар.
Эшиткениме коре, бутюн зенгинликлеринден энди, учь пайдан бири къалмагъан, дейлер.
Олар бу къалгъаныны да ельге уфурюрлер...

— Чилим! — деп къычырды кене, къарыкъ сеснен, Танти.

Камбар икяесини больди, байваччагъа таба чапып кетти.
Бир къач дакъкъалардан къайтып кельди ве яваштан:

— Ортада бир оба акъча.
Эм эписи чытырдай.
Эписининъ устюнде акъ падишанынъ ресими,— деди о.
— Эслеп бакъкъан эдим, козьлерим алакъ-булакъ олдылар.
Бир-эки данеси менде олса да!
Къайда барсам, урьметнен къаршылап алыр эдилер.
«Кель, буюр молла Камбар!»— дер эдилер.
Амма шимди...
«Къыйыш аякъ Камбар», «топал Камбар»...

— Байваччанъызны «Танти» — «джумерт», деп адландыргъанлар.
Я сиз джумертлигини корьдинъизми, Камбар-ака?— деп сорады Ёлчы.

— Онынъ джумертлиги меним кибилерге дегиль, — деп джевапланды Камбар.
— О, озю ичюн, аилеси ичюн, достлары-танышлары ичюн бир шей аджымай.
Оны ашап-ичип юрген адамлар, оны «Тантиджумерт» деп адландыргъанлар.
Лякин манъа ялынъыз аш-сув бере, устюм-башым йыртылып, эскирип, тюшеджек алгъа кельгенде, урба бере.
Кимерде бир, акъча да истеп алам.
Лякин акъчагъа кельгенде пек къызгъаныч.
Билесизми, эльнинъ къолундан къуш да тоймай экен, дегенлер, о якъ-бу якъ айланмасань, бите-ките, уча кете...
Камбар, терен нефес алды...
— Ах пара!
Эки десатина ер алып олсам, аз олсун яхшы олсун дегенлери киби, шекердай ишлер япар эдим, амма.
Озюнъиз кординъиз, не къадар ерге тиджарет сачтыкъ.
Бир озюм!..
Эр йыл байгъа онларнен араба берекет джыйып берем. 
— Бирилери чалышалар, сачалар, амма башкъалары — берекетни алалар,— деди Ёлчы.
Эльбетте, топрагъынъыз олса, эмек де сизинъ, берекет де сизинъ.
Акъча топланъыз, Камбар-ака, озюнъизге топракъ алынъыз,— деди Ёлчы.

— Оладжакъ шейми!
Бир капик биле бир ерге ташламакънынъ-арттырмакънынъ чареси ёкъ.
Ыргъатнынъ къазангъаны озюне етмей.
Лянет олсун байлар босагъасы!
Лянет олсун!
Оны ич бир вакъыт атлап-кечип оламазсынъ.

Шу арада байваччанынъ къалтыравукъ-ачувлы сархош сеси янгъырады:

— Эй, къыйыш баджакъ, «илядж»-дан алып кель!

— Мусаласкъа невбет кельдими? — деп сорады Елчы.

— Эшанларнынъ башларыны шишеге сокъарым, шимди, — деп куле-куле, Камбар къаранлыкъта ёкъ олып кетти.

Ёлчы кийиз устюне ятты ве атнынъ эгери устюне къоюлгъан тар ёргъан парчасыны устюне япты.
Бурнуна тер ве дым сасыкълыгъы кирди.
Сархошларнынъ шаматасы ве чешит тюрлю сеслер онынъ юкъусыны къачырды.
О, бир тарафтан дигер тарафкъа пек чокъ кере айланып алып отурды, ве мына-мына козюм юкъугъа кетти дегенде, башы устюнде Камбарнынъ пышылдысыны эшитти:

— Юкълайсызмы?

— Ёкъ.

— Ичесизми?
Азчыкъ къойып берейим.
Пек лезетли мусалас.

— Керекмей.
Мен даа ич бир вакъыт лезетини бакъмадым.

— Ха-ха-ха! - Камбар бирден кучлю кулип, Ёлчынынъ янына янбашлады.
Онынъ агъызындан мусалас шарабынынъ къокъусы келе эди.

— Аз-аз иче беринъ, ич бир зарары ёкъ, — деп башлады Камбар, — базы вакъыт, Ёлчыбай, юрегим мына-мына патлайджакъ ола, дюнья козюме къаранлыкъ корюне.
О вакъыт байваччадан гизли бир-эки пиала мусалас ичем...
Кимерде бир, о озю де бере.
Асыл ичювни манъа о огретти.
Башта, мен де, агъзыма бир тамчы алмаз эдим.
Кимерде тюшюнип бакъсанъ, бай догъру япа.
Омюр пек къыскъа, мумкюн олгъанда яшайыштан эр шейни алмакъ керек.
Мына, онынъ бабасы ичмей эди, анда-мында, олмайджакъ ерде, масраф этмей эди, лякин озюнен о бир дюньягъа не алып кетти?

— Къызгъаныч эдими?— деп сорады Ёлчы, башыны котермей.

— Тюшюнип таптынъмы?!
— Э-э-э, бу меним айткъанларым не, денъизде ялынъыз бир тамчы!
Мына, динъленъиз.
Эр йыл, кузьде, о мында озь багъ-багъчаларында ишлемек ичюн якъын мааллелернинъ балаларыны топлап кетер эди де, тереклернинъ япракъларыны бирер-бирер джыйып, чувалгъа толдуртыр эди.
Балаларнен бир кере кельгеним меним де хатрымда.
Япракъларны джыйып-джыйып чувалларгъа ныкътадыкъ.
Лякин акъшам устю, кучлю ель чыкъты.
Бизлер — балалар, тереклер устюнде къалгъан япракъларны ель кок юзюне уфюрип-алып кеткенини корип, къувана-кулемиз.
Лякин бай, тереклер тюбюнде долана, бармагъа ер тапмай, аякъларынен атешке баскъан тавукъ киби долана, сёгюне.
Бизлер: «Сизге не олды, неге шай раатсызланасынъыз,— деп сораймыз.
О бизге:
«Алланынъ анълашылмагъан ишлери чокъ ола.
Корьмейсинъизми, ель тереклернинъ устюнде бир япракъ къалдырмай, эписини кокке учурды.»

— Амма да къызгъаныч ахмакъ экен!

Ашыкъманъ, мен даа эписини айтып битирмедим.
Сиз бу шейлерни масал беллейсиз.
Лякин буларнынъ эписи тамамы иле акъикъат.
О, ич бир вакъыт не пиляв, не нарын, пельмен, ве не де къазы ашамаз эди.
— «Пиляв,— дей эди о,— мых киби меним къурсагъымны тырнай, къазы исе, о да менимчюн дегиль».
Эр кунь къорантасына ялынъыз шорба пиширмеге рухсет бере эди.
Байнынъ огълу, меним байваччам, эвленген сонъ, яхшы ашамагъа башлады, гизлиден.
Масрафлыкъ парасыны бабасындан хырсызлар эди.
Озю лезетли шейлер ашап-тояр, бабасына исе, ишинген шорба, одур-будур ашатыр эди.
Куньлерден биринде, бай, адетинден эвель, эвге эрте къайтты, эм озюнен берабер къайсыдыр бир узакъ союны алып кельген.
Олар азбарда лакъырды-лакъырды отура ве шорба беклейлер.
Бирден, къарт, пичен басымлары обалангъан эвнинъ бир кошесинден тютюн чыкъкъаныны корьди.
«Бу не?!» — деп къычырып чапты.
Пичен басымларыны котерип атты, бакъса — онынъ бурунына лезетли пилявнынъ къокъусы урды.
Къарт эр шейни анълады.
Анълайсызмы: къадынлар, атешни сёндюрип, пиляв бираз бувлансын деп, устюни япкъанлар, лякин бу арада бай сюрип-салып кельген.
Олар, къоркъанларындан, оджакънынъ устюне пичен басымларыны авдаргъанлар...

Бай кене де баштаки ерине келип отурды.
Сытма туткъан киби къалтырай.
Сою онынъ бираз гонълюни алмагъа тырыша:— Раатсызланманъ.
Аллагъа шукур, сиз зенгин адамсыз.
Ашагъан олса, озь огъулынъыз ашагъан, башкъа кимсе дегиль.
Сизнинъ эвинъизде энди чокътан берли эки къазанда аш пише, бири - сиз ичюн, дигери — озю ичюн.
Дарылманъыз оларгъа», — деди о.
Бай даа чешит лафлар эшитти.
Къарт, буларнынъ эписини динъледи де, башыны ашагъа салындырып, къычырып агълап башлады:
«Яшым етмиште.
Элли йыл зенгинлик топладым.
Ичмедим.
Татлы-дамлы ашамадым, темиз-пак киймедим.
Бутюн омрюм къаарь-къасевет, тюшюнджелернен кечти.
Ким ичюн, не ичюн?
Мына, бутюн япкъан ахмакълыгъым ичюн, бугунь агълайым, тувгъаным!» Мына, бабасы насыл, огълу насыл!..

— Анълады эбет, мезары янаджакъ,— деди Ёлчы.

— Анълады амма, кеч олды.
О, бир аягъынен энди мезарда эди.
Бундан сонъ, бир йыл даа яшамай, ольди...

— Мына, энди, айтынъ, оларнынъ къайсы акъыллы — бабасымы, баласымы?

— Экиси де ахмакъ.
Бириси къызгъанычлыкътан ольди, дигери ашап-ичип олер.

Камбарны кене байвачча чагъырды.
Ёлчы козьлерини юмды.
Лякин о, раатсыз юкълады.
Онъа тюшюнде де хасис байнынъ кевдеси, мезарлыкътаки кемиклер ичюн ач копеклернен къавгъа эткени, талашкъаныны, де бай къабирден узун тилини узатып, сыджакъ, бош пиляв къазаныны ялагъаны козь огюне келе эди...
