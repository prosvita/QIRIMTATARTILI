### 2

Ёлчы, досту демирджи Къаратайнен берабер ашыкъчанлыкънен субетлеше эди.
Къаратай, эки тарафы ачыкъ, устю эски къамышнен ортюльген, комюрден ве тютюнден ичерки диварлары сим-сия олгъан демирджи тюкянынынъ дирегине таянып, тиз чёкип отургъан.
Къаратай, корюк янында, тезья башында, элиндеки чёкючинен къыздыргъан демир парчасыны гурс-гурс ура, майыштыра, соза, ялпата эди.
Онынъ он учь яшларында огълу Халтай да, кичкене чёкючнен, тезья устндеки къырмызы демирни дёге, бабасына ярдым эте эди.
Къаратай отуз секиз-къыркъ яшларында томалакъ, балабан башлы, кенъ кевдели, алчакъ бойлу, къалын ве къуветли къоллы.
Яшы къыркъларда олгъанына бакъмадан, юрегинде джесюрлик ве яшлыкъ атешини сакълагъан.
Озь сёзюнде тургъан, акъикъатны севген, бир шей акъкъында лаф чыкъкъанда озюнинъ тюшюнгенини айтмагъа ве оны къорчаламагъа тырышкъан адам олгъаны ичюн, Ёлчы оны бегене эди.
Олар энди эки йылдан берли дост эдилер.
Ёлчы, бош вакъытларында демирджи тюкянына кире, онынъле озь тюшюнджелерини ве сырларынен болюше эди.
Кимерде бир, Къаратайгъа, агъасы Джумабай да ярдымгъа келе эди.
Джумабай даа эвленмеген, трамвай ёлларында ишлей эди.

Ёлчы янъчыкъ къомшу чайханадан бир чайник чай кетирген, пиалагъа тёкип, де озю иче, де Къаратайгъа узата, ашыкъмай, нелердир акъкъында лаф эте эдилер.
Эр вакъыттаки киби, иш арасында, чай ичкенде, олар не бар — не ёкъ акъкъында лакъырды эткенлери киби, бугунь, кене дертлерини сёке эдилер.
Къаратай узун демирни оджакъкъа сокъып, демирджи тюкянында чёкюч сеси тынгъанда, Ёлчы не ичюн бугунь достуна кельгенини айтып башлады.
О, якъын вакъытларда, Мирзакаримбайнен яхшы эттирип лакъырды этмеге истегенини, эки бучукъ йыл чалышкъаны ичюн онъа не тиеджегини ве сонъ, бирде-бир кимсенен, онынъ Гульнаргъа эвленмек истегенини байгъа бильдиреджегини ве ниает, Ярматны къандырмакъ керек олгъаныны айтты.
Къаратай, терен ёлакълы-бурюшкен манълайыны сюртерек, достунен разы олды:

— Догъру айтасынъ, пельван.
Эгер де бу иште арада бай турмаса-олмаса, бу иштен бир шей чыкъармакъ кучь олур.
Тентек Ярмат пек юксекке козь тута.
Бу, анълашылгъан шей, шимдики заманда, адамлар, кимде акъча чокъ, онъа тараф якъынлашалар.
Акъча, бизим кибилернинъ джеплерине дегиль де, байларнынъ джеплерине озю барып кире.
Оларнынъ джеплеринде сыджакъта къоркъунчыз ве раат олса керек.

— Акъча фукъаренинъ джебинден къоркъа, — деп къаиль олды Ёлчы.
— Байларгъа дженк де пек ярдым эте — эр бир кумюштен он кумюш япалар.
Шимди бутюн алыш-веришчилер къулакъларыны тиклеп юрелер, бир хабер чыкъкъаны киби, бутюн ерде фиятлар котериле.
Эр кунь бойле.
Мына бакъ, бизим байымызгъа, онынъ ишлери насыл кенишледи.
Ятып къалгъан малларыны биле чайпап алып кетелер.
Дегирменде ун улукънен акъкъан киби, акъча да онынъ джебине ойле акъа.

Къаратай Ёлчыгъа тараф эгилип, пысырдады:

— Акъ падишанынъ дженки зенгинлерге бахт кетирди, халкъ исе, даа зияде фукъарелешти.
Мына, узакъкъа кетмек керекмей, меним киби зенааты олгъанларны алайыкъ.
Бизим ишлеримиз бербат! — деп Къаратай буюк бир усталыкънен сызгъырды.
— Эр кес ачлыкътан ольмемек ичюн чекише, зар-зоруна яшай, кунь кечире, — о этрафкъа бир айланып бакъты ве сонъ даа да пысырдады:
— Айткъанларына коре, акъ падишанынъ аякълары тюбюнде ер къыбырдай.
Рус халкъы дженкке къаршы экен деп, эшитиле.
Вазиет эр ерде бир экен.
Дженк эр ерде фукъаренинъ терисини сыдыра, экен.
Къаратай боюнджа догърулды ве сонъ, сесини котерип, битирди:
— Сен бу къыштан кечирме.
Озюнънинъ акъкъынъны, мытлакъа бай дайынъдан исте.
О эки сёз айтса, Ярмат сесини биле чыкъармаз...

— Гульнар озю, менден гъайры кимсенинъ адыны биле эшитмек истемей, — деди достуна гъурурнен Ёлчы.
Лякин о, бабасынынъ ирадесинен багълы.
Эгер бай бу ишке киришсе, иш кереги киби олып чыкъар, деп беллейим.

Къаратай къырмызы демирини сув толу чапчакъкъа сокъты да, кене Ёлчыгъа таба айланды:

— Менимджесине, Мирзакаримбай домуз байлардан олса да, санъа ярдым этер.
О, бундан не гъайып эте?
Озюнинъ ыргъатынынъ къызыны, озюнинъ союна, гедже-кундюз демей онъа ыргъатлыкъ эткен кишиге береджек.
Эм о, тойны да озюнинъ парасына япмаз...
Бу — бир.
Экинджиден — Ярмат къызыны этрафкъа бир ерге берсе, бундан байгъа не файда?
Эгер о сени Гульнаргъа эвлендирсе, сен онынъ эвине даа зияде сыныкъарсынъ.
Беллики, байгъа бу эльверишли.
Ойле дегильми? — Демирджи Ёлчыгъа бакъып кулюмсиреди.

— Иш битсин де, лафнынъ о тарафыны сонъ корермиз, йыл дегиль, ай дегиль, онынъ эвинде бир кунь къалмакъ биле истемейим.
Къысметимиз къайда олгъаны, иш биткен сонъ, корюлир... — деди Ёлчы.

Къаратай исе, айнеджиликнен козюни къыпып:

— Билем.
Анълайым.
Бугъавларны ташымакътан бездинъ.
Лякин сен, шимди байгъа чокъча адамгъа тырыш.
Сен саде ве ачыкъ гонъюллю адамсынъ, лякин о, айнеджи ве гъарез.
Санъа да текаран айнеджи олмакъ керек.
Эгер о терекнинъ пытагъында юрсе, сен япрагъы устюнде юр.
Ойле олсанъ, иш сенинъ дегенинъ киби чезилир!

Ёлчы шакъылдап кульди.
О, къолуны узатып, достунынъ омузуны таптады ве куле-куле, къуванч, умют толу юрегинен, насылдыр бир йырны йырлай-йырлай, байнынъ азбарына таба ёл алды.

Акъшам устю эди.
Тар аралыкъ.
Бир къач бала эки копекни талаштыра эди.
Копекнинъ вайылдысы, балаларнынъ ве сейирджилернынъ сеслери, сокъакътаки шаматаны арттыра.
Лякин Ёлчы бир шейге къулакъ асмай чёкюрли, бузлагъан сокъакъ бою, кенъ-кенъ адымларынен кетеякъанда:
—Эй, йигит! — деген сесни эшитти.
Ёлчы таныш сесни эшитип токъталды, башыны котерди: онъа догъру Шакир-ата кельмекте эди.
— Сени, янъчыкъ, бир койдешинъ къыдырып юре эди.
Сен онынъле корюштинъми?
Мен онъа, сенинъ яшагъан азбарынъны насыл тапмакъ керек олгъаныны айттым, — деди Шакир-ата.

Taп эрте баарьде Ёлчы бир койдешинен корюшип, онынънен анасына йигирми кумюш ёллагъан эди, ондан берли эвден ич бир тюрлю хабер алмады.
О, адымларыны сыкълаштырды-чабиклештирди.
Азбаргъа киргенде, Мирзакаримбайнынъ абдест алгъаныны корьди.
Бай тургъан сонъ, Ёлчы ондан койдешини сорады.
Бай юзюни сюртти, сонъ, къолуны котерип, «бу якъкъа юр!» деген киби ишмар этти.
Ёлчы онынъ артындан мусафирханеге кирди.
Мусафирханеде, адетиндже олгъаны киби, Мирзакаримбай сандал огюне чёкти.
Бираз вакъыт манълайыны сыйпай берип, бир шей айтмай отурды.
Неден башлайджагъыны бильмей, текаран зорланса керек, сакъалынынъ уджуны тишледи.
Сонъ:

— Санъа мектюп бар.
Лякин о, къуванчсыз хабер кетирди, — деди де, табакъны кенаргъа чекти, кягъытны Ёлчыгъа узатты.
— Сен анълагъан йигитсинъ, алланынъ ирадесине башынъны эгерсинъ...

— Насыл хабер экен, айтсанъ, — деди Ёлчы, онынъ козьлери-къашлары ойнады, эеджан къаплады.

— Эй... сени ялан дюньялар!...
Сен ананъдан марум къалдынъ, торуным...

— А! — деп къычырды Ёлчы, чырайы ап-акъ кесильди, сонъ, бутюн кевдесинен салланды, букленди.

Мирзакаримбай Ёлчынынъ гонълюни алмакъ ичюн, кене де алланынъ эмирине баш эгмек керек олгъаныны, олюм эр кеснинъ башы устюнде къылычынен отургъаныны айтты.
Атта, пейгъамберлер ве эрен-эвлиялар олелер, деди.
Лякин Ёлчы ич бир шей эшитмеди.
Йигитнинъ къудретли кевдеси яныкънынъ агъырлыгъындан букленди.
Онынъ бутюн хаялы тувгъан коюнде эди. 

Балаларнынъ бахты ве сеадети ичюн гедже-кундюз ипрангъан, ишлеген, раатлыкъ, къуванч недир бильмеген, бутюн джефаларны чеккен севимли, шайлы, къыйметли, шефкъатлы ана!
Оны — Ёлчыны, анасы сонъки нефесине къадар анъгъандыр!
Анасынен кечирген омрю онынъ козю огюнде къайтмаз тюш киби келип кечти...
Мына, сонъки хатырлавлардан бири:

Эки йыл эвельси къыйметли-шефкъатлы анасы оны шеэрге озгъарды.
Козьяшларыны акъыза-акъыза, огълуна хайырлы ёллар, эйликлер тиледи.
Озгъарып чыкъкъанда, босагъа янында къалмады, башына джарты шалыны ташлап, онынъ артындан сокъакъкъа чыкъты, сонъ, та балабан ёлгъа къадар озгъарды.
Юреги ондан айрылмакъ истемеди, онынънен берабер ынтылды...
Бир огъурсузлыкъ дуйса керек.
Ёлчы, ниает, башыны котерди, терен нефес алды ве «ольди» сёзюни айталмай:

— Не вакъыт...
Не вакъыт? — деп сорады.

— Энди бир афта олды.
Сен, эр кунь, онынъ хатырасына къуран окъу.
Бу лязимдир.
Ольген адамнынъ гонълю ичюн ондан яхшы шей ёкъ.

Ёлчы ич бир шей айтмады.
Килим устюнден мектюпни къолуна алды, даа зияде сыкъа берип, азбаргъа чыкъты.
Онынъ юреги яныкътан парчаланды.
Озюни тутып оламады ве окюрип-окюрип агълады.
Онынъ балабан, агъыр козьяшлары козюнден тыгъырып-тыгъырып, ерге тюштюлер.