### 2

Шакир-атанынъ огълу джигер хасталыгъындан ольди.

Келини балаларыны ташлап, акъайгъа чыкъты.
Бойле яныкътан сонъ, къарт даа зияде чёкти, бели букленди, козьлери даа да зайыфлашты.
Оксюз торунларыны агъыр, такъаттан тюшкен чыдамлы эмегинен бакъалмагъан бу къарт, озю ве торунлары ичюн бир эски эвни ве зенаат ханесини къалдырып, къалгъан бутюн эв-баркъыны, азбарыны сатмагъа меджбур олгъан эди.
Бу да онынъ яралы юрегини даа зияде ашай, йыкъа эди.
Бу къаарь-къасвет ве яныкъ устюне, къартнынъ башына, кене де, бир агъыр ал даа тюшти: насылдыр бир аякъкъапчы онынъ шегиртини алдатып, озюне алды.
О, бир озю къалды.
Бунъа бакъмадан, Шакир-ата олгъан кучюни ишке бере эди.

Эр кунь танъ къаранлыгъында ишке башлап, акъшам намазына къадар ич бир якъкъа къыбырдамай ишлеген Шакир-ата, бугунь ишханеден уйледен эвель чыкъты.
О, диваргъа таяна-таяна, элиндеки таягъыны авуштыра берип, эр адым аткъан сайын, энди чокътан айтып алышкъан «эй, аллам"ны айта берип, къары ирип сувгъа, балчыкъкъа богъулгъан аралыкътан чыкъты.
Къаратайнынъ демирджи тюканы янында, ёл агъзында токъталды.
Таягъына таянып, орталыкъкъа бакъынды, демирджи тюкянында ят адамлар олмагъаныны корьген сонъ, тюкянгъа таба айланды, топракътан ясалгъан тамбур устюне отурды, нефеси-нефесине кельген сонъ, яваштан сёйленип башлады:

— Такъдир — кесерткиге ошай,— деди Шакир ата.
— Бакъ, меним чырагъым, орталыкъ насыл денъишип тура!
Бирисининъ къолу узун, о узанып коктен йылдыз ала, дигери исе, къолунен озь джебине киралмай, къолу къыскъа...
Дюнья айланып Шах-Машрабгъа теменна бергенде, о онынъ аркъасына тепменен ургъан.
Эм яхшы япкъан.
Дюнья къанджыкъ.
Онъа бу пек ляйыкъ...

— Баба, даа не олды? — деп раатсызланып сорады Къаратай.
О, айтыладжакъ шей догъру-догърудан, къыскъадан айтылса, севе эди.
— Келининъиз балаларыны сизге ташлап-кетип, акъайгъа чыкътымы?
Эшиттим.
Не япарсынъ?
Бизим заманымызда тюшюнджеден эр кеснинъ башы шишти.
Акъ падишах, анълашыла, эр кесни гъайып этеждек.
Баткъайды о дженк!
Ачлыкъ, паалылыкъ...

Шакир-ата отургъан еринде ачувнен таягъыны ерге урды да:

— Мен онъа багъчалар акъкъында, о манъа дагълар акъкъында.
Мен шекер дейим, о шап...
Тахирджан топракъкъа кирген сонъ, мен келин акъкъында тюшюниримми!
Дженк, дейсинъ?
Тахтта тургъан Николай сенинъ, меним кибилернинъ къайгъысыны чекеджекми? — деп Шакир-ата умютсизликнен къолуны котерди.
— Эй, Давут азретлерининъ эшкъына сен бу корюгинъни, джан-джунынъны бираз токътат!..

— Сизинъ истегенинъизни ерине кетирмеге баш устюнде азырым! — деди де, Къаратай чюкючини ташлады, корюгининъ сапыны йиберди, къарткъа юзюни чевирди.

— Мирзакаримбай эвлене эмиш, хаберинъ бармы, гъафлет инсан? — деди къарт яваштан.

— Я манъа ондан не?— деди Къаратай багъырып.

— Ашыкъма, сонъуна къадар айтайым.
Кимге десе, Ярматнынъ къызына!— деп Шакир-ата дерди туткъан адам киби башыны къакъытты.
Къаратайнынъ бирден чырайы агъарды, тюшюнджеге далды.

— Меним Ёлчы ичюн юрегим агъыра,— деди къарт.
— О, бу къызны севе.
Бу санъа беллими?

Къаратай башыны «эбет» деген киби саллады.
Сонъ, энъсесини къашып-къашып къарттан:

— Догърумы?
Ким айтты?— деп сорады.

— Сен билесинъ де я, меним къартийим, базы вакъытларда хаста бакъа.
Не япайыкъ, факъырлыкъ-фукъарелик белясы.
Тюневин байнынъ торунчыгъыны бакъмагъа баргъан.
Анда эшиткен.
Байларнынъ тиллери тикиш тикиджининъ макъасындан да кескин ола.
Ярматны къандыргъанлар.
О, къаиль олгъан.
Ана-мына дегенджек, никях да къыярлар.
Пахыл киби Ёлчы да ёкъ.
Не вакъыт келир экен!
Кельсе де не япа билир?
Яш бала.
Фукъаре...

— Не де намуссыз, не де копек экен!— деп Къаратай сёгюнип, байны сокъуп-чыкъармагъан ери къалмады.
— Чиркеф къаргъа!
Чечекке, даа ачмагъан чечекке узангъан!
Эписини пара япа.
Делирди, намус, видждан не олгъаныны унутты!
Шимдичик базардан, бурнуны котере берип, кечип-кетти бу ерден.
Хынзырнынъ башыны чёкючнен урып яраджакъсынъ...

— Балабан савап олур эди, амма, чареси ёкъ! — деп, таягъына таянып-тирелип турды ве: — Ёлчы койден къайтып кельсе, биз онъа бир акъыл огрете билирмизми, бильмемизми?..— деп сёйленди къарт.
— Сен бир тюшюнип бакъчы... 

— Я барып да, Ёлчы кельгенге къадар олар ишни битирселер? — деп раатсызланды Къаратай.

— Тюшюнип бакъ, Къаратай, Ёлчыгъа ярдым эт.
Бир озюни къалдырма.
Яныкътан букленмесин, йигит.
Башыны асмаса, яхшы олур.

Шакир-ата терен нефес алды, «ах» чекти, козьлеринде козьяшлар корюнди...
— Эйгиди арсыз, бедбахт дюнья!
Къаратай, сен де бир тотлы капик тапылмазмы?
Насым ёкъ.
Сабадан берли ичмедим...

Къаратай башыны саллап, «ёкъ» деди.
Лякин, озь бабасы киби севген шу гъарип къарткъа бир капик биле тапып бералмагъанына, озь-озюне джаны агъырды, аман озь къутучыгъы ичиндеки насны бир кягъытчыкъ ичине тёкти, сарып къарткъа берди.
Шакир-ата бунъа даа алла бинъ кере разы олсун айтып, дуа этти.
Сонъ, таягъына таяна-таяна, аякъларыны зар-зоруна сюйреп, демирджи тюкянындан чыкъты.

Ондан сонъ Къаратайда ишханеде чокъ отурмады.
Байгъа къаршы олгъан ачувы, досту Ёлчынынъ ве къызнынъ такъдирлери, оны пек раатсызлады, о, чалышып оламады.
Энъ керек ишлерни чабикликнен япып, ишханеден чыкъты, тыш тарафтан къапуны къапатты, онынъ къаршысына недир бир шей таяндырып, чыкъып кетти.
