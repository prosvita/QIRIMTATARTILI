### 3

Булутлы, титис къыш куню.
Къою туман инсаннынъ кокюсинден баса, нефесини агъырлаштыра.
Гульнар ве анасы сандал ичине сокъулып, сабалыкъ емек ашай эдилер.
Эски табакъ устюнде, чамурдан ясалгъан тёгерек киби, арпа питеси, бир авуч къуругъан къуртлу урюк тура.
Сандал текаранчыкъ къызды дегенджек, энди сёнмеге башлады, Гульнар эски, юн халаткъа сарылып отура, питени истемей-истемей тишлей, балабан къумандан келиштирилип япылгъан самовардан чай тёке.

Ичериге Ярмат кирди.
Киргени киби тонуна бурюнип, сандал янына отурды, къаба пармакъларынен сылангъан, бузлагъан мыйыгъыны сюртти, чай ичмеге башлады.

— Сувугъан.
Къыштада сыджакъ чай ичмейджек олсанъ... — деп мыдырданды о.

Гульсумбиби эвде не бир одун парчасы ве не де бир къопкъа комюр олмагъаныны, чайны ненен къайнатаджагъыны бильмегенини айтты:

— Эр йыл алымыз бойле.
Яз бою коклерге тийеджек обаларнен якъарлыкъ азырлайсынъ, сыджагъында байлар сефа сюрелер.

Ярмат къадынынынъ лафыны больди:

— Чокъ чанъгильдеме!
Байдан истесем, якъарлыкъсыз къалмамыз!
Алла олюмден сакълагъайды...
Сонъ, бир аз тынды ве кене девам этти:
— Мына, Ёлчыны озгъардыкъ...
Сиз даа, гъалиба, бир шей бильмейсиз...

— Къайда?
Не ичюн? — деп сорады Гульнар.
Оны эеджан къаплады.

— Онынъ анасы ольген, — деди Ярмат, козь къыйыгъынен къызына бакъты.
— Тюневин акъшам мектюп кельди.
Мына янъычыкъ оны койге озгъардым.
Эгер чабикче юрьсе, акъшам кеч олгъанда барып етер.

— Алла, оны мераметинъден марум этме, эбет, олюмден къуртуламазсынъ... — деп кокюс кечирди Гульсумбиби.

— Ёлчыгъа агъыр олур, — деди Ярмат къызына джиддийликнен бакъып.
— Кичик къардашы кимдедир чалыша экен, о озюни бакъып-кечиндирир.
Къыз къардашы он беш яшында экен...
Я о не япсын?..

— Вай бичаречик! — деп къычырып йиберди Гульсумбиби.
— О гъарипчикке эр кестен зияде агъыр олыр.
Бир агъасы мында, бири анда — ыргъатлыкъта...
Энди Ёлчы не япар?..

— Бильмейим, — деди Ярмат, омузларыны къысып.
Бельки анда, койде, акъайгъа берип къайтыр, бельки мында алып келир...
Манъа о бир шей айтмады.
Бельки бай бир акъыллар огреткендир.

Гульнар артыкъ лафкъа киришмеди.
Ёлчынынъ омузларындан баскъан яныкъ, оны да буюк къасевет ичинде къалдырды.
Къызнынъ богъурдагъына козь яшлары тыкъылды.
Дуйдурмамакъ ичюн, яваштан турды да, азбаргъа чыкъты.
Мында о, койге кеткен бир йигитни козь огюне кетирмеге тырышты.
Магърур башы эгильген, козьлеринде терен яныкъ, бир озю, къарнен къаплы чёльде адымлай.
Мына шимди олар экиси берабер кетселер, онынъ янгъыны болюшир, юрегини алыр ве онъа аркъадаш олур эди...

Ярматнынъ:

— Гульнар, къайдасынъ? — деген сеси ишитильди.
Мен мындам! — деди чабикликнен юреги ойнагъан Гульнар.

Козь яшларыны костермейджек олып, ашханагъа кирди, буз киби салкъын сувнен эль-бетини гавмагъа башлады.
Ярмат ашхананынъ къпусы янына кельди де, тенбиледи:

— Бутюн иш меним бойнума къала.
Мен кеч келирим.
Бираз вакъыттан сонъ, эркеклер тарафына бар.
Мусафирханени джыйыштыр.

— Я анда кимсе ёкъмы?

— Ким ола биле анда?
Эр кес ишнен мешгъул. 
— Яхшы, баба.

* * *

...Гульнар мусафирханелерден бирини сипирип, сюртип-темизлеп, къакъыладжакъ шейлерни азбаргъа чыкъарып-къакъып, ерли ерине къойды.
Къырмызы агъачтан япылгъан шкафны, рафларны, анда ерлештирип къоюлгъан кучюк ве буюк къытай вазаларыны сюртти.
Сонъ, экинджи одагъа авушты.
Бу — Мирзакаримбайнынъ одасы эди.
Сандал устюнде онынъ козлюги ве ялтыравыкъ чёткиси тура.
Гульнар оларны алып рафкъа къойды.
Сонъ, къапу-пенджерелерни ачты, сипирмеге башлады.
Къалын орюльген къара сачларыны омузларына ата-берип, ишледи.
Бекленильмеден, азбарда кимнинъдир аякъ давушы ишитильди.
Гульнар пенджереден бакъты: азбар бою, мусафирханеге догъру, Мирзакаримбай адымламакъта эди.
Къыз урбаларынынъ бутюн дёгмелерини илиштирди, ишини девам эттире берди.
Мирзакаримбай чабикликнен ода ичине кирген сонъ, кенаргъа чекильди, диваргъа таянаракъ ишитилир-ишитильмез:

— Ассалям! — деди.

— А-а... чичек къыз, мындасынъмы?
Машалла, гюзель къызым, — деп Гульнаргъа самимийликнен бакъты.
Сонъ, оданынъ артына таба кечти.
Гонъюль охшайыджы кулюмсиревнен:

— Бир адамнынъ эманети бар эди.
Онынъчюн баягъы ерден къайтмакъ керек олды, — деди бай.

Джанъгъырдатып, устю кичкене халнен ортюли, диварнынъ огюнде олгъан демир сандыкъны ачты, ичинден чабикликнен джебине бир шей алып къойды, сандыкъны кене де япты.

Гульнар байнынъ кетмесини беклеп, диваргъа таянгъан алда отурды.
О, утанды.
Лутфиниса ольгенден берли, анасынынъ эмирини динълеп, байнынъ козюне эксикче корюльмеге тырыша эди.
Лякин шимди, о байнен бирге-бир олгъанындан, утангъанындан не япаджагъыны бильмеди.

Бай оданынъ ортасында токътады, бутюн дикъкъатыны берип къызгъа бакъты ве: — гюзель къыз, урбаларынъ пек ярамай экен де, э...! — деди, юмшакътан.
— Ярмат манъа не ичюн бир шей айтмады?
Не ичюн бир шей истемей, э?
Я ананъ насыл?
Онынъ кийими сенинъкинден яхшымы?
Утанма, догъурусыны айт, меним гюзель къызчыгъым.
Я не ичюн юзюнъни чевиресинъ?
Вай-вай, сен неден утанасынъ?
Сёйле, сиз насыл яшайсыз, неге мухтаджсыз?
Эгер сиз манъа айтмасанъыз, кимге айтаджакъсыз?!
Мен сизге тувгъан бабам да, я!

Байнынъ агъызындан бойле джумертликни биринджи кере ишиткен къыз, утанаракъ, тургъан еринде аякъларыны ойната берди ве ерге бакъып:

— Биз эвельдеки киби яшаймыз, — деди о урьметнен.
— Сиз бильсенъиз керек...

— Къызым, меним тешкермеге вакъытым ёкъ.
Бир адамгъа эписини бильмек агъыр, — деди о, къызгъа таба бир адым даа атып.
— Эвелькиси киби яманмы?
Энди, мутлакъа яхшы яшамагъа борджлусыз.
Бабанъ не къадар йыллардан берли менде чалыша, хызмет эте.
О, манъа ишке кельгенде, сен даа яп-яш, я да даа догъмагъан эдинъ.
Акълымда ёкъ, чокъ вакъыт кечти.
Бабанъ яхшы чалышты, инкярым ёкъ.
Энди мен оны адамлар сырасына чыкъардым.

Бай козьлерини къымды, сонъ, къызны бир даа баштан аякъ козьден кечирди, дудакъларыны ялады.

Гульнарнынъ юзю, утангъанындан яна эди.
Лякин бир шей айтамай отурмакъ яхшы олмагъанындан, бай оларнынъ аилесине о къадар шей ишандыргъан сонъ, козьлерини ерден алмай, яваштан:

— Сизнинъ мераметинъизни, яхшылыгъынъызны биз бир вакъыт унутмамыз.— деди де, синиркини диваргъа таяндырып, рафнынъ тозуны сюртмеге ынтылды.
Бу арада бай:

— Мында кель, бир шей косьтерейим санъа, — деди.

Гульнар даа зияде къызарды, къарткъа таба айланды, лякин еринден къыбырдамады.
Бай сандыкъны бир даа ачты ве бир богъча чыкъарды.

— Мында кель, къызым! — деп пармагъыны саллады ве кулюмсиреди.
Къыз къоркъа-къоркъа онынъ янына якъынлашты.

Бай богъчаны чезип пенджере тарафкъа чекильди:

— Коресинъми?
Бу не?
Мына бу — инджи, бу — зумруд, бу — эльмаз, бу...

Къартнынъ авучу ичинде бинъ бир тюсте ялтырагъан бири-биринден дюльбер къыйметли ташлар балкъылдамакъта эдилер.
Къыз, истер-истемез, сейир этти:

— Бунъа зумруд дейсизми? — насыл темиз!
Нуриниса аптемде де бойле сойы бар, э-э?

— Буларнынъ эписи, керчек, къызым!
Менде осал шей олмай! — деди Мирзакаримбай гъурурнен.
Сонъ, азачыкъ козюни къымды ве кульди.
— Ал, мына буны такъып бакъ.
Буларнынъ эписи къызлар ве къадынларчюн япылгъан.
Санъа пек ярашыр.
Ма, ал, бойнынъа такъта бакъ, — деп бай къыйметли шейлерни Гульнарнынъ авучлары ичине ташлады.

Къыз, бир къач вакъыт оларнен эгленди.
Лякин бирден къарлы чёльде, бир озю адымлагъан Ёлчы козю огюне кельди, къоллары къалтырады, козьлери торлапды.

— Ёкъ, мен оларны такъмам, бай-ата.
Корьдимми, етер.
Алынъыз, — деп къыйметли шейлерни Мирзакаримбайгьа узатты.

— Вай. тентек къыз, утанасынъмы? — деп бай чылпыкълы козьлеринен Гульнаргъа бакъып къалды.
Сонъ, сакъалыны тиклете берип, девам этти: — Яхшы, яхшы.
Шимди такъма…
Джебинъе къой, сакъла, эвде такъарсынъ...

— Не?— деп эресленди, анъламай, къыз.

— Сен неге утанасынъ, меним чичегим?
Мен буны санъа берем.
Ал, сакъла!

— Екъ.
Керекмей.
Мен ич бир вакъыт бойле шейни бойнума такъмадым, бай-ата,— деп Гульнар абдырап, арткъа чекильди.
О, сипирткини алды ве тоз чыкъармай, яваштан сипирмеге башлады.

«Байнынъ табиаты бир аз яхшылашкъангъа ошай.
Эвельде къытмыр, адам севмез эди,— деп тюшюнди Гульнар.
— Бабам, онынъ байлыгьы ташып кетмекте дей, я оны о не япаджакъ?
О къадар байлыкъ онъа не керек?
Энди анълады, инсаниетлик акъкъында тюшюнип башлады.
Бабама ве Ёлчыгъа да мераметли бакъса яхшы олур эди амма...» деп хаялланды Гульнар.
Байнынъ косьтерген къыйметли шейлери къызнынъ козю огюнде кене ялтырап башладылар.
О, бир де бир шей алмагъанына яныкълап башлагъан эди.
Лякин бу дакъкъада акълына чезильмез бир шей кельди ве тюшюнджеге далды:
«Яхшы яптым, алмадым.
Гонълюм де раат», — деп хаялланды.
