### 3

Акъшам къаранлыгъы чёкти.
Ёлчы Мирзакаримбайнынъ азбар къапусы огюнде бир озю отурмакъта эди.
Тар аралыкъта-сокъакъта ич кимсе ёкъ.
% Балчыкъ сокъакъта ойнагъан балалар ёкъ эди ве атта юрьмекнинъ чареси ёкъ эди.
Келип-кечкенлер диваргъа таяна берип, абынып-сюринип, адым-адым кете эдилер.
Сокъакънынъ эки тарафында, тёпелери къамышнен ортюлю, къыйыш-къунгъур, абынып тургъан топракъ эвчиклер, гедже къаранлыгъында аджыныкълы ве къоркъунчлы манзарагъа чеврилелер.
Къайдадыр, бир сачакътан: «тып», «тып», этип сув тамлай.
Зенгин ве дюльбер бай эвлеринен, ян янаша, йыкъылайым деп тургъан эвлер, Ёлчыны тюшюнмеге меджбур эте эдилер.

Бай азбарындан йигирми адым къадар авлакъта, инсанны тисиндирген киби къыйчылдап, эски азбар къапучыкъ ачылды.
Бир дакъкъа кечер-кечмез, Ёлчынынъ янындан, фереджесининъ этеклерини онынъ тизлерине тийдирип, аркъанда бир сыгъырны етип, бир къыз, байнынъ азбар къапусындан ичери кирип кетти.

Бу къыз — Гульнар эди.
Сыгъырны о ве анасы бакъа эдилер.
Лякин, байнынъ къадыны Лутфинисанынъ козю алдында сагъыла эди.

Къызнынъ фереджесининъ этеклери онынъ тизлерине тийгенде йигитнинъ юреги ойле бир чапаланды ве дюкюльдеди ки, дерсинъ коксюнден чыкъаджакъ эди.
Энди Гульнар, Ёлчы ичюн, йылда бир-эки кере хатырлангъан, баштаки таныш къыз дегиль эди.
Энди о къыз, онынъ ичюн дюньяда энъ къыйметли, энъ севимли къыз эди!

Бундан учь ай огюне Нуринисаны «энъ шифалы нефесли» моллагъа алып-кетип къайткъандан сонъ, Ёлчы, ыргъат эвинде раатлангъанда, апансыздан, Гульнарны корьген эди.
Иште, бу корюшюв онъа пек буюк тесир къалдыргъан эди.
Лякин о вакъыт, къыз сёнген йылдыз киби ялкъ этип, бир аньде джоюлып кеткен эди.

Факъат, бу вакъиадан бир кунь сонъ, Нуринисанынъ никях куню, о пек якъын, тувгъан къыз олып корюнди.
Ондан сонъ, олар, бир даа корюштилер.
О, бойле олгъан эди.
Той олгъан куню, Нуринисанынъ анасы, Ёлчыны къадынлар тарафына чай къайнатмагъа чагъырды.
Чюнки, къадынларгъа эки балабан самоварны одун парлап якъмакъ, сув ташымакъ ве къайнатмакъ агъыр эди.
Бундан гъайры, эвель-эзельден берли той олгъан ерде, чайны, адети узре, эркеклер къайната эдилер.
Энъ дели, энъ кунджю акъайлар биле, бу адетни ярамай, я да динге къаршы, деп танымаз эдилер.
Хусусан, бу иш, ят адамгъа-эркекке дегиль де, хызметкяргъа ишаныла эди.
Хызметкярлар исе, байларнынъ анъында ярым адам деп сайыла эдилер.

Ёлчы шу куню ичерки азбаргъа кирди.
Буюк азбарнынъ узакъ бир кошесинде самоварны ерлештирмек ве якъмакънен огърашып башлады.

Азбарда фукъаре кийинген мусафир къадынлар чокъ эдилер.
Гульнар да оларнынъ арасында эди.
Бу кере, онынъ устюнде, эски олса да, кийильген бекъасам комзолы бар эди.
Башында — янъы явлукъ.
Аякъларында — калошлы меситлер.
О, бутюн вакъыт ашыкъа.
Тойда аякъчылыкъ эткен ве башкъа белли къадынлар, утанмадан, Ёлчынынъ янына келип-кетелер.
Лякин къызлар, бутюн вакъыт озьлерини авлакъча тута эдилер.
Гульнар чайны Ёлчынынъ къолундан дегиль де, башкъа къадынларнынъ къолундан ала эди.
Къызны утандырмамакъ ичюн, Ёлчы бутюн вакъыт онъа бакъмай, кенаргъа бакъа эди.

— Гульнар, о сени ашайджакъмы?
Якъын кель.
Йигит тамамы иле — Шаин!
Тойда утанмакъ керекмей,— деп эриштирген киби айта эди къадынлар.

Тойнынъ мусафирлерини чайнен темин этмек, линий окъувларнынъ векиллерине — ишанларнынъ къадынларына сув кетирмек ве башкъа бинъ бир тюрлю сыкълет ишлер Гульнарны Елчыгъа якъынлаштыра берди.
О, энди эвелькидай, явлукънен бетини япмай, башыны кенаргъа бурмай.
Ялынъыз, башкъа бир кимселер даа пейда олгъанда, явлугъынынъ уджунен юзюнинъ бир кенарыны къапата эди.
Узакътан олса да, Ёлчыгъа бакъа, кимерде, гизлиден кулюмсирей эди.

Бутюн одалар ве софалар мусафир къадынларнен толу эди.
Мында да, Мирзакаримбайнынъ косьтериши дуюла эди.:
«Эр кес озь вакъытында, озь еринде, «вазиетине коре» къабул олунмакъ керек».
Бутюн мусафирлерни байнынъ къадыны учьке больген эди.
Биринджи — энъ къыйметли мусафирлер, имамлар ве гъазыларнынъ къадынлары; экинджи сой мусафирлер — байларнынъ, алыш-веришчилернинъ ве байнынъ къадынларына файдасы тийген къадынлар.
Олар эписи эвнинъ энъ яхшы джыйыштырылгъан одаларында ерлештилер.
Энъ яхшы ашлар ве татлы емеклер мында бериле эди.
Учюнджилерине исе, байларнынъ айткъанларына коре «йыртыкъ ференджелилер» — дер эдилер.
Бу энди хатыр къалмасынъ деп чагьырылгъан мусафирлер.
Оларнынъ ичинде озьлерининъ факъыр сойлары, къомушлары да барлар.
Олар, софаларда ве башкъа коше-быджакъта отуралар.
Оларгъа, эски ве тотлу табакъларнен урюк, джида, ерли эльвалы конфетлер бериле.
Олар дудакъларгъа, танълайларгъа ойле япышып къала эдики, юткъунмакънынъ, дудакъларнынъ бири-бирлеринден айырмакънынъ чареси ёкъ эди.
Янъычыкъ, абул-къубул, пиширильген пителер, айткъанлары киби, инджеликтен, уфюрсенъ тап Бухарагъа учып кетеджек эдилер.

Ичеридеки низамны тойнынъ саиби Лутфиниса бакъа эди.
Куннинъ ярысында о, азбаргъа чыкъты.
Ёлчыгъа балабан бир пачка чай берди.
Гульнарны чагъырды, о да оларнынъ янына кельген сонъ, оларгъа:

— Бу, энъ къыйметли, энъ яхшы чай.
Мында, ишанларнынъ къадынлары.
Тураходжабайнынъ къадыны ве келини, Махаммад Шарифгъазынынь къызлары отуралар.
Оларгъа чайны кескиндже япынъ, анъладынъмы?
Сен, къызчыгъым, Гульнар, о одалардан чай истегенде, яваштан Ёлчыгъа айтып къой, Гульнар къызым!

Ёлчы ве Гульнар анълагъан киби кулюмсиредилер.
Бу кулюмсирев оларны бир кереден якъынлаштырды.
Къыз энди, дерсин дакъкъа сайын Елчынынъ янына келе эди.
Ёлчы исе, куле-куле, эр сефер: «ишан-ананъ ичюнми?
Шарифгъазынынъ къызлары ичюнми?
Хайри ала ичюнми?» — деп сорай эди.
Гульнар исе, назик, кулюмсиреген сеснен:
«Энъ кескин — энъ къою» — союндан дей эди.
Ёлчынынъ къолундан чайникни алгъанда, онъа ойле бир бакъа эди ки, онынъ юреги къатып къала ве ирип кете эди.

Сувукъ къыш куню Ёлчынынъ гонълюне тюшкен севги урлукълары, онынъ севгисининъ сыджагъындан ве арзулы геджелернинъ къуванчындан орьди, осьти ве гурь ачтылар.
О, энди Ёлчыгъа ят къыз дегиль эди.
Лякин къыз, о акъкъында тюшюне экенми?
Онынъ севгиси къызнынъ юрегинде аз да олса дуйгъу догъурур экенми?
О Ярматнынъ кьызы, о якъын, лякин, айны заманда о, Гульнар, чокъ вакъыт фереджесине бурюнип, онынъ янындан кече тургъан.
Кимерде софада, Ярматнен лакъырды эткенде, онынъ сесини де эшитир, севинир эди.
Чюнки онынъ хаялында ялынъыз къызнынъ юзю ве козьлери тура эди.
Лякин къыз не тюшюне, не ойляй, онынъ къальби де атеш ичинде янамы, ёкъмы?
Мына, энди, учь ай отти, лякин буны Ёлчы бильмей эди.

Къаранлыкъ чёкти.
Намаздан къайткъанлар «гъырыч-гъырыч» этип ачылып япылгъан азбар къапулар артында, къаранлыкъ ичинде ёкъ олып кете эдилер.
Кок булутлы.
Шеэр устюнде бир йылдыз биле ёкъ.
Диварлар, тереклер, эвлер къаранлыкъ ичинде синъип кеттилер.

Ёлчы, огюндеки къаранлыкъкъа бакъкъанда, онынъ козю огюнде, той куню олгъан шейлер джанланды.
% О, Гульнарнынъ нурлы козьлерини, шайлы кулювини корьгенде, булутлы, думанлы, сувукъ къыш куню, онынъ омрюнде энъ парлакъ кунь олып къалгъандай кельди.

% Ёлчынынъ татлы хаялыны апансыздан чыкъкъан сес больди:

— Мирзакаримбайнынъ эви къайсы?

Сес онъа таныш корюнди:

— Бу ким?
Сизсизми, Эшвай-ака? — деп Ёлчы секирип турды.

— Сенсинъми Ёлчы?
Сен де корюле экенсинъ, даа. 

Олар самимийликнен селямлаштылар.
Эшвай койде Ёлчыларнынъ къомшусы эди.
Сарымсакъ байнынъ хызметчиси эди.
Озюнинъ факъыр яшагъанына бакъмадан, мумкюн олгъан дереджеде, оларгъа да ярдым эте эди.
Ёлчы оны ыргъатлар эвине, озю отургъан ерге, чагъырды.
Лякин о кирмеди.

— Бай шеэрге бираз мал ёллагъан эди.
Шимдичик керван сарайда ташлап, бу якъкъа чаптым.
Сорай-сорай, зар-зоруна таптым.
Энди чабикче къайтмакъ керек, къардашым.

— Бир-эки лаф этейлик.
Бизимкилерининъ аллары-эваллары насыл?
Юринъ, кирейик, — деп ялварды Ёлчы.

— Ёкъ, дедим, ёкъ.
Эр кес сагъ-селямет.
Ананъ чокътан-чокъ селям йиберди.
Къардашынъ, Къурбан акъсакъалнынъ дегирменинде чалыша.
Яшайышлары бираз агъыр.
Койде эр кеснинъ яшайышы шай агъыр...
Ананъ текаран акъча истетти.
Эгер олса, бер, текаран да олса, ярдым олур.

Ёлчы башыны асты, бираз вакъыт ерге бакъып турды, сонъ, тахиесини чыкъарды, факъырлар киби энъсесини къашып:

— Сиз, Эшвай ака, пек яхшы билесиз, мен мында ялынъыз анамнынъ ве къардашларымнынъ хатырычюн яшайым.
Лякин шимди, меним янымда, бир тотлы капик биле ёкъ.
Байдан истеп-алып, эльбетте, йиберирим.

— Истегенинънинъ айыбы ёкъ, — деди Эшвай,— бала агъламаса, ана эмчек бермей.
Бай тувгъанынъ экен, эбет, бельки, ярдым этер.
— Эшвай сесини сакинлетип: — Лякин сен эписини бир кереден алма.
Бир къысымыны ал.
Къалгъаны байда сакълы турсын.
Ачлыкъ олгъан эвде, къатыкъ биле тутып етишмей дейлер.
Не къадар ёлласанъ о кьадар масраф олур!

— Яхшы,— деп кульди Ёлчы, Эшвайнынъ омузундан таптап.
— Ярын истерим ве сизге алып барырым.
Сиз къайда оладжакъсыз, ун базарындамы?
Ёлчы тюшюнди ве сонъ, девам этти: — Барып та бермесе, сонъ башкъа вакъыт, кечче, бир ишанычлы адам тапар да ёлларым.

— Догъру.
Ойле де яп, къардашым.
Ялынъыз ишанчлы адамнен ёлламакъ керек.
Эр кеске ишанмакъ олмаз.
Койдешинъе биле.
Шимдики вакъытта онъ козюнъ — сол козюнънинъ душманыдыр...

Олар аякъ устюнде бир аз даа лакъырды эттилер.
Сонъ, Эшвай кетти.

Гедженинъ кеч вакъытында Ёлчы байгъа кетти.
Бай мусафирханесининъ къапусына якъын кельгенде тюшюнджеге далды ве токъталды.
«Ишлеген акъкъынъны истемегенджек, булар, бир вакъыт бермекни тюшюнмейлер.
«ачнынъ къадирини — токъ бильмей» дегенлери догъру эбет.
Факъырларгъа озюнинъ ишлеп къазангъан акъкъыны истемек биле агъыр.
Байгъа билип бармакъ керек: ойле вакъыт ола ки, о, ачувлы, ярамаз, арсыз.
Кимерде бир,— шенъ ве джумерт.
Не де олса, Ёлчы, ичиндеки къоркъу тюшюнджелерни енъип, къапуны яваштан ачты.

Мирзакаримбай, эр тарафтан ястыкъларнен къапланып алынгъан, атлас ёргъаннен къапалы сандалнынъ огюнде отура.
О, кейфини бозмай, салмакълыджа торунына бакъты ве:

— Кир, козюм, кир.
Насыл ишнен кельдинъ? — деп сорады.

Ёлчы балчыкълы чызмаларынен тёшели халгъа басмагъа истемей, халнынъ уджуны котерди, къапы янында тиз чёкти, ве макъсадыны айтты.
Мирзакаримбай козюни къымып динълеген сонъ, баягъы вакъыт тынч турды.
Ниает, аркъасыны ястыкътан алды, тирсегини сандалгъа тиреди:

— Къадын миллетининъ акъылы къыскъа олгъаны эр кеске белли,— деп башлады о, насиятлы сёзюни.
— Сенинъ ананъны — Хушрайбибини де акъыллы десек догъру олмаз.
% Бир кере пара йиберсенъ, сонъ, арты кесильмез -эр афта истей берир.
Лезетли ашлар ашамакъ, татлы чайлар ичмек истер.
Сонъ, экинджи къат урба алмагъа бакъар...
Умумен айткъанда, кимерде даянмакъ керек олгъаныны унутыр ве къарарыны джояр.
Эгер меним дегенимни бильмек ве адам олмакъ истесенъ, къадын миллетининъ шикяетини ич бир вакъыт юрегинъе якъын алма!.

— Меним анам ойле къадын дегиль, — деди, мукъайтлыкънен Ёлчы.
— О, эмек севген, чалышкъан къадын.
Энди секиз ай кечти, даа бир капик истегени ёкъ.
Мен, дайы, анам, огълан ве къыз къардашчыкъларым, озьлерининъ ёкъсузлыкъларынен башкъа бир кимсени бездиргенлерини ич истемейим...

Бай, торунынынъ къайлы олмагъаныны эшитильтеген олып, сакъалынынъ тюклёрини пармакълары арасындан йиберип, девам этти:

— Акъча къазанмакъ кучь шей, лякин оны масраф этмеге бильмек даа кучь.
Асылда энъ эсасы шу.
Сабыр, озюне чекип тутмакь, аз-бучукъ къанаат этмек, — мына факъыр фукъаре адамны не къуртара!
Меним къапумда бинъ тюрлю зенааты, кечмиши, дини-иманы олмагъан адамлар чалыштылар.
Оларнынъ эписи, борджгъа чомдылар.
Бир ыргъат менде, аман-аман, докъуз йыл ишледи.
Ойле де, джарты, йыртыкъ чарыкъларыны ташлап къачты.
Йигирми кумюш борджы къалды.
Онъа, обир дюньяда да джевап бермек керек оладжакъ.
% Сен меним якъынсынъ, онынъчюн де, санъа акъыл огретем, энъсенъни ич бир вакъыт бордж тюбюне эгме.
Анъладынъмы?

Ёлчы дайысыны кусип динъледи.
О айтып битирген сонъ, истемей-истемей, башыны саллады ве бир шей айтмай отурмакъны девам этти.
Бай да нелердир тюшюнип, чокъ вакъыт индемей отурды.
Сонъ, джеблерини къармалады, беш кумюшлик кягъыт акъчаны чыкъарды, сандал устюне къойды.
Текаран даа тюшюнип-ташынгъан сонъ, учь кумюш даа чыкъарды.
Сонъ, бир кумюш даа ве эписини Ёлчынынъ огюне ташлады.

— Алты кумюш ёлла.
Учь кумюшини — озюнънинъ янынъда къалдыр, масрафкъа.
Ананъа да айттыр, бу акъчагъа богъдай алсын.
Омюр ве емек, та Адамнынъ вакъытындан, богъдай ве ун устюнде тура.
Адамнынъ къартбабасы биринджи кере ерни сюрип, богъдай сачкъан.
Бу — алланынъ бергиси, мубарек шей.
Богъдайдан чешит ашлар пиширмек мумкюн.
Оны чекип ун этип, лакъша, пите, хамыр аш, умумен айткъанда, отуз эки тюрлю емек пиширмек мумкюн.
Мына богъдай не демек.
Ананъ ёргъанына коре аягъыны узатсынъ, анълашыламы?

Ёлчы акъчаны алды ве индемей чыкъып кетти.

Мирзакаримбай ястыкъкъа таяна берип, тюшюнди:
«Ыргъат чалыштырмакъ не къадар яхшы шей.
Олар, эр кунь зенгинлигиме зенгинлик къошалар.
Ахретте де савап къазанам.
Чюнки хызметкярлар меним берген отьмегимни ашай...
Мен бермесем, олар не япар эдилер?
Бундан да башкъа, озь урлугъымызны-союнъны ишлетмек даа да файдалы.
Бир чанакъ ашкъа, бир чызмагъа ишлей-юреди.
Къувети сув киби бедава.
Эти сени, кемиги исе — озюнъки...»

Мирзакаримбайнынъ насиаты Ёлчыны пек раатсызлады.
«Докъуз кумюш алмакъчюн, докъсан тюрлю насиат динълемек керек олды.
Эгер мен къаттыджа олмасам, чалышып къазангъан акъчамдан капиклер аладжагъым корюлип тура», деп тюшюнди Ёлчы.

Ёлчынынъ юкъусы къачты, юкъламагъа истемеди.
Вакъытнынъ кеч олгъанына бакъмадан, сокъакъкъа чыкъты.

Бу маалледе Ёлчынынъ юрегинде яткъан эки адам бар эди.
Бириси — демирджилик япкъан Къаратай.
Экинджиси — аякъкъап ямагъан Шакир-ата.
Къаратайнен, о, демирджи дюкянында, байнынъ атларыны наллагъанда, арабасыны тамирлегенде таныш олды.
Шакир-атанен исе, чызмаларыны япамакъ ичюн аляатлар алгъанда таныш олгъан эди.
Къарт ич бир вакъыт ред этмез, оны озь огълу киби сая эди.
Ёлчы, Шакир-атагъа таба адымлады.

Пенджере ерине къоюлгъан джам, кягъытнен япыштырылгъан.
Талгъын ярыгъы чыкъкъан ишханенинъ янындан кечип, енгиль къапуны ачты:

— Селям-алейкум!
Ишинъиз къолай олсун, ата!

— Кир балам, кир, — деди аякъкъапчы, алышкъан арекетнен козлюгини азгъана котерип.
— Чокътан берли корюльмей эдинъ.

Шакир-ата ишханенинъ арт кошесинде, къалын, догъру кесильген кутюк устюнде отура эди.
О, алтмыш беш яшларында, эти кемиклерине япышкъан, бети ве манълайы ёлакъ-ёлакъ бурюшкен, сийрек, уфакъ сакъаллы.
Та он беш яшындан башлап шегирт олып ишледи, баягъы вакъыт устанынъ ярдымджысы олды, сонъ исе, озю уста олды.
О, бутюн кунь бою белини эгип отургъанындан, шимди бус-бутюн къамбырлашкъан эди.
Бу адамнынъ корюниши — онынъ бутюн вакъыт агъырлыкъ чеккенини, етишмемезлик ве агъыр эмекнен омюр кечиргенини косьтерип турмакъта эди.

Ишханеси — тарашлыкъ, алчакъ таванлы, индже-каркас диварлы.
Бутюн кошелери эски къайыш, резина, чул парчаларынен, туткъал къутулары ве башкъа сой абур-чубурнен толу.
Асылы тургъан балабан чыракънынъ тютюни-думаны, мында кирген адамнынъ бир кереден бурунуна урар эди.

Устанынъ шегирти — он дёрт яшларында Юлдаш, пенджере янында отура эди.
Бутюн къуветинен къалыпкъа тартылгъан кичкене меситни чекип, тегизлер эди.
(Шакир-ата бала аякъкъапынынъ буюк устасы эди).
Сонъ, оларны къара къурумнен къурумлай, сыйпай-сюрте, меситлер йылтырай, «озь-озьлерине» келип башлайлар.

Ишханенинъ огдеки кошесинде Шакир-атанынъ огьлу Тахирджан отура эди.
Ёлчынынъ эшиткенине коре, о, чоктан берли джигер хасталыгъынен хаста экен.
Эвеллери сагълам кевдели, дюльбер Тахирджан — шимди, тобан киби къуруп-къатып къалгъан.
Юзюнде бир къан буртюги биле ёкъ.
Акъыллы, къара козьлеринде энди эр шейнинъ биткени корьюле.
О, токътатмадан къатты ве къыскьа-къыскъа оксюре.
% Оксюрген сонъ, чокъ вакъыт озь-озюне келип оламай.
Бу вакъыт онынъ омузлары котериле, арыкъ куреклери исе, даа зияде тюртип чыкъалар.

Ёлчы бу адамны пек аджыр ве эр вакъыт оны чешит агъыр тюшюнджелерден къуртармакъ ичюн тырышыр эди.
Бу дефа да, онъа юрегини алыджы бир къач достлукъ сёзлери айтты.
Бу сёзлерни не ичюн айтылгъанынынъ манасыны анълагъан Тахирджан, болдургъан киби кулюмсиреди.
О, кунь девамында, бу сонъки вакъытларда, вазиети агъырлашкъан сайын, бойле сёзлерни чокъ эшитип башлагъан эди.

— Меним хасталыгъым яхшы олмагъан хасталыкъ, къардашым.
О мени, эр кунь сайын, ерге якъын чёктюре.
Манъа бир кунь енгиллик кетирмей.
Ич бир тюрлю илядж ярдымыны-шыфасыны бермей, зеэрге чевриле.
— Тахирджан оксюрди, козьлерини япты, кене де оксюрди, сонъ, зорнен озюне келип девам этти: — Яхшы олгьан хасталыкъ олса, онъа атта темиз сув биле ярдым эте, инсан яхшы ола!
Амма, иляджлардан меним къуветим даа зияде кесиле, даа да чаресиз олып къалам...

Шакир-ата огълуна муляимликнен бакъты ве:

— Ойле деме, балам.
Инанмамакъ ве эеджанланмакъ — бу шейтангъа къапылмакъ демектир.
Алла эр бир хасталыкъ ичюн илядж тюшюнип чыкъаргъан.
Лякин шимди, о шейлерни бильген экимлер азлар.
Эски заманларда Ибн-Син, Лукман-Хаким олгъанлар.
Олар эр бир хасталыкънынъ иляджыны бильгенлер.
Ибн-Син ичюн, меселя, эгер де хастанынъ гонъюли джанлы олса, бунъа о ете экен, хастаны тедавий эте экен.
Мен буларнынъ эписини эшиттим, балам, ве билем, китапларнынъ саифелеринде язылгъан шейлер.

— Я къана олар?— деп тюшкюнликнен сорады Тахирджан.

— Олар шимди ёкълар, балам, — деди Шакир ата ве терен кокюс кечирди.
— Э-э-х... балам, шимди эр шей бозулды, эписи къарама-къарышыкъ олды.
Экимлер де алдавджы олдылар.
Онынъчюн де, шимди шифалы окъувлар ве иляджлар файда бермейлер.
Энден сонъ, хасталыкътан къуртулмакъ ичюн ялынъыз аллагъа, алла тааля азретлерине ялвармакъ керек, балам...

— Алла манъа къаршы ачувыны чыкъаргъан, яхшылыгъыны исе, яшыра, — деди элини умютсиз къакъып Тахирджан.

Огълунынъ айткъанына разы олмагъан Шакир-ата, козюни азачыкъ котерип:

— Шейтан инанмамазлыгъына къанма, балам! — деди о къаттыджа.

Къартнынъ бурюшюк сызыкълы юзюнде яныкъ аляметлери сезильди.
Ишханени тынчлыкъ басты.
Ялыньыз шегирт огъланчыкънынъ янъы терини къалыпкъа тарттыргьанда буруныны чекебергени эшитиле эди.

Хаста адам хасталыкнынъ яхшы олмайджагъыны биле-турып кене де, бельки яхшы олурым деген умютни ич кесмей.
Яхшы олурым деп ишана.
Этрафтаки адамларнынъ талдасы оларгъа умютлерининъ сонъки учкъунларыны сёндюрмемеге ярдым эте.
Даа деми «меним хасталыгъым яхшы олмагъан хасталыкъ» деген Тахирджан, бираз вакъыт кечер-кечмез, кене де озюнинъ хасталыгъы акъкъында сёйлей башлады ве насыл иляджлар ярдым этип-этмегенини субетлешти...
Бунынъле о, озюнинъ даа кесильмеген умют ве хаяллары олгъаныны исбат этти.
Лякин бу яшына кельгендже бойле хасталыкъларны бильмеген, илядж, я да экимлернен иши олмагъан Ёлчы, насыл этип ярдым этеджегини бильмей эди.
Амма о, темиз чёль ве дагъ авасынынъ бойле хасталыкъкъа файдасы олгъаныны эшиткен эди.
Онынъчюн де шойле деди:

— Тахирджан-ака, чалттан баарь.
Дагъларгъа, чёллерге кетинъиз.
Темиз чёль ве дагъ авасы сизге энъ яхшы илядж олур.
Хамыр ичинден юнни тартып алгъан киби, ичинъизден бутюн хасталыкъны чекип-чыкъарыр.
Сонъ, бундан да гъайры, анда къумыс ичерсиз.
Чёль къумысы бу бус-бутюн башкъа къумыс.

— Догъру, пек догъру! — деп къайлы олды хаста.
— Дагъ ве чёль авасы, къумыс, баарь ешиллиги меним хасталыгъым ичюн энъ яхшы илядж.
Бу акъта манъа бир алим эким де айтты.
Лякин не япарсынъ?
Дагъларгъа, чёллерге кетмек ичюн пара керек.
Манъа анда бедава къумысны ве этни ким береджек?
Вазиетимизни исе, озюнъиз билесиз...
— Хаста кене оксюрмеге башлады, башыны бабасына таба саллап, козьлерини сюзип, ишханени косьтерди.

Ёлчы артыны кесмеди:

— Бир шейлер тюшюнип бакъмакъ керек...
Мына, Зия-ходжабай, сизнен бир мааллели.
Бундан гъайры, о сизинъ къомшунъыз, азбар къапуларынъыз ян-янаша, бири-биринe тийип тургъан киби, догърумы?
Онынъ Чимкент дагъ ве челлеринде пек чокъ къойы, аты бар.
Тюневин кичик огълу: «бизим о къадар атымыз, бу къадар къоюмыз, бильмем не къадар биемиз, тайымыз бар», — деп макътана берди.
Мен агъызымы ачып къалдым.
Анълайсызмы, о къадар къумыслары бар экен, ичип-ичип битиралмай экенлер!
— Ёлчы хастагъа таба айланып бакъты.
— Зия-ходжабайнынъ огъуллары анда ода экендер, мына, оларнен берабер баргъайдынъыз, къомшулар киби...

Тахир пек аджыныкълы кульди ве козьлерини юмып, башыны саллады:

— Сиз мында янъы адамсыз, Ёлчы къардашым.
Сиз мындаки адамларнынъ адетлерини ве къуйларыны даа билмейсиз,— деди.

— Я, ялварый бакъылса...

Бу вакъыткъа къадар индемей отургъан Шакир-ата лафкъа къошулды:

— Ёлчы, билесинъми, — деди о, ишинден козюни алмай, — Сафы Оллаярм деген бир шаирми, я да башкъасымы шойле деген:
«Зенгин-джариснинъ отьмегине къол узаткъанджек, ачтан ольмек хайырлыдыр!» — деген.
Сен бунынъ манасыны анълайсынъмы?
Мына, даа, сен атлар, къойлар дейсинъ.
Зияходжабай бутюн дагъларны, чёллерни къаплап алды...
Язда къумысыны да къоймагъа ери ёкъ дейсинъми?
Инанам.
Лякин бундан санъа ве манъа не файда?
Яхшы, мен факъырлыгъымдан байгъа барып ялварайым, баш эгейим.
О, динсизнинъ, хайырсызнынъ баласы къайлы олур, деп тюшюнесинъми?
Ёкъ.
Копектен бир кемик истеп ала билирсинъ, лякин ондан, къызгъанычтан бир къыл биле истеп аламазсынъ!
— Къарт бир дакъкъа токътагъан киби олды.
Агъызыны сувгъа толдурды, тикип отургъан чызмаларынынъ къонучына пускюрьди, о якъыны, бу якъыны сыйпап, тегизлеп кене девам этип — Мен факъырлашкъан сайын, Зияходжа къувана, Ёлчы-бай! — деди.

Ёлчы шашты:

— Онынъ сизге къаршы не ачувы ола биле?

— Ачувы ёкъ, лякин ярамай тюшюнджеси бар.
Онынъ азбары бизим азбарнен бирлеше.
Амма онъа азбары азлыкъ эте.
Меним азбарымны озюнинъ азбарына къошмакъны, бол-сал айланмакъны тюшюне.
Буны мен билем, о, чокътан бунъа азырлана.
Мен къоларымнен, тишлеримнен азбарымны къорчалайым.
Онынъчюн, бай текаран сувуды.
О, Тахирджаннынъ хасталыгъындан себеп, даа зияде ихтияджгъа къалгъанымызны корип, къулакъларыны, даа тиклеп башлады.
Арагъа адамлар биле къойды.
Меним фикиримни бильмеге истеди.
Бу шейлерден сонъ, озюнъ тюшюнип бакъ, балам, Тахирджаннынъ хасталыгъы агъырлашкъан сайын, онынъ къуванчы арта...
Тырнагъымнынъ уджу къадар еримни биле бермем!.. — Къарт башыны силькитип, бирден ойле бир къычырды ки, санки дерсинъ онынъ огюнде Зияходжабай тура эди.

Къартнынъ ве хастанынъ юрек яраларыны ачкъанына Ёлчы озюни къабаатлы таныды ве онынъ юрегинде бу къадар гъам, къаарь-къасвет ташыгъан, бели букюльген, энъсеси тёртип чыкъкъан къарткъа ве юзюнде аят нуры сёнип башлагъан, онынъ хаста огълуна сёзнен ярдым эталмайджагъыны Ёлчы анълады.
Лякин оларнынъ бу агъыр вазиетлерини корип, ярдым япмамакъны, Ёлчы, джинаетлик, гунах сайды.
Ёлчы оларнынъ вазиетлерини текаран да олса енъгиллештирмек ёлуны тюшюнип отургъанда, къапыны тасырдатмайып, узун бойлу, юзю бираз къайгъылы, башында та къашларына къадар басылгъан къазах къалпагъы олгъан, къыркъ беш яшларында бир адам кирди.

— Ишлер къолай кельсин, уста!— деди кирген адам.

— Киринъ, Икрам-молла.
Отурынъыз,— деди къарт мусафирге шадлыкьнен ве отурмагъа ер косьтерди.

Икрам-молла диваргъа таянып, тиз чёкип отурды.
Башындан къалпагъыны чыкъарды ве бир шей айтмай къолунда тутып, авада саллай берди.
Тахирджан Ёлчы тарафкъа бакъты ве яваштан:
«Болдурдым, къайтайым,» — деп еринден котерильди.
О, таякъкъа таянып, къачланып кеткен аякъларыны зар-зоруна къыбырдатып, къапугъа догърулды.
Хастаны даа шимдичик корьген олып, молла-Икрам, оны баштан аякъ козьден кечирди ве сувукълыкънен: «Сагълыгъынъ насыл?» деп сорады.
Бичаре яваштан, эшитилер-эшитильмез: «шукюр» деп, артына, мусафирге айланып бакъмай, къалтырагъан къолунен къапуны ачты ве чыкъты.

О, азгъана эскен ельден биле йыкъыла биледжек дереджеде фарыгъан эди.

Ёлчы молла-Икрамны бу маалледе корьмеген эди.
Онынъ устюндеки урбалары къаба шейден олса да, яхшы текильген, янъы ве къыйметли малдан эди.
Зенгин олгъаны корюнип тура.
Башкъа олгъан лафлардан Ёлчы: Икрам орталыкъта юрип, шей саткъан, алыш-веришчи олгъаныны не Шакир атагъа акъчасыны эвель ташлап, иш сымарлагъаныны анълады.

Шакир ата озюнинъ борджлу олгъаныны билип, онъа ве онынъ бала-чагъасына чокътан-чокъ яхшылыкълар тилеп, озюни ашагъы къойып, шимди ялынъыз он чифит месит берип оладжагъыны айтты.

Икрамбай делире язды:

— Мен сизге къыркъ чифит месит ичюн акъча бердимми?
Къыркъ!
Сизден шимди йигирми чифит сорайым.
Эгер мумкюн олып эписини берсенъиз де, эсаплашсакъ, даа яхшы олур эди.
Лякин олмагъан шейни талап этмек агъыр шей.
— Алыш-веришчи, Шакир атанынъ янында тизилип яткъан, янъы чыгъырыкътан чыкъкъан киби ялтырагъан меситлерни косьтерип,— не къадар азыры бар, беринъ, — деди.
Къарт татлы тильнен, кене де, ялварып башлады:

— Рахметли бабанънен пек якъын дост эдим.
Онынъ хатыры ичюн урьмет эт, огълум.
Сен, аллагъа шукюр, алыш-веришчи адамлардансынъ.
Эгер, дертлеримни айтсам, оны бир китапкъа сыгъдырмакънынъ чареси олмаз.
Хаста огълум, келин ве учьде торун.
Эписи меним энъсемде.
Ярын базар куню.
Манъа он чифитини къалдырсанъ, сатып, чайнап турар эдик.
Ач-чыплакъ торунчыкъларымнынъ эшкъына, ялварам, яп, яп бу эйликни, он кунь, я да бир афтагъа даа мулет беринъ.

— Эр кеснинъ озь тюшюнджеси, иши бар, баба!
Ашамакъ-ичмек ичюн тек сиз раатсызланмайсыз, — деди сувукъкъанлыкънен, Икрам.

Ёлчы бир шей айтмай, башыны асып отурды.
Алыш-веришчининъ къабалыгъы, сувукъкъанлыгъы оны пек ачувландырды.
О, сийрек къара мыйыгъыны пармагъынынъ уджларынен чимчиклеп, олгъан лафны динълеп, тюшюнди:
«Бунъа сёз тесир этмез.
Бойле адамнынъ богъазына таре этип япышаджакъсынъ, тышкъа алып чыкъаджакъсынъ, чамыргъа басып булгъалайджакъсынъ.
Лякин къарткъа бундан не файда?
Къувет молла Икрамда — эр кес онынъ тарафында олур, чюнки онда — пара.
Амма факъыр къартны ким къорчалар, онынъ тарафыны ким тутap!..»

Къарт, алыш-веришчини йымшатмагъа тырышып:

— Мен чокъ алыш-веришчинен иш корьдим.
Ич бирисини бир капикке алдамадым.
Олардан манъа бир шей къалмаса да, менден оларгъа къала тургъан...
Мен ялынъыз сувнен кечинмеге къайылым...
Бинъ кере къайылым!
Лякин башкъасынынъ бир чёпюни биле алмам...
Келеджек афта мытлакъа алырсыз.
Мытлакъа.

Икрамбай мыскъылнен кульди:

— Бу лакъырдыларнынъ кереклиги ёкъ.
Бу заманда кимсе-кимсенинъ акъкъыны ашап олмаз.
Айды, беринъ, энди манъа вакъыт.
% Юкъум да кельди, козьлерим япыла.
Ярын сабадан койге кетмек керек.

Шакир-ата кене озюнинъ «къолы къыскъалыгъындан», вазиети агъыр олгъанындан, даа ялварып башлады.
О, ялынъыз озюнинъ агъыр кечинишине дегиль де, башкъа абур-чубурнен огърашкъанларнынъ эписининъ вазиети агъыр олгъанына шикяетленди.
Базарлар фабрика малларынен толу.
Озю ясап-тикип саткъан адамларнынъ шейлери пек уджузгъа кете.
Энди чокъусы усталар алетлерини топлайлар — фелякетке къалалар.
Лякин онынъ шикяетлери Икрамны ятыштырмады, аксине даа зияде озюнден чыкъарды.

Ёлчы даянып оламады, алыш-веришчиге ачувлы-ачувлы бакъты да, шай деди:

— Къартнынъ сёзлеринден таш биле ирир эди!
Сиз йигирми чифит меситни алырсыз, лякин бутюн бир аиле къазаныны сувнен къайнатаджакъ.
Текаран намус да олмакъ керек.
Иштен къуруп-къатып къалгъан къартнынь кокюсине бизинъизни санчыманъыз.

Икрам Ёлчы тарафкъа айланып биле бакъмады.

— Мен озюмкини истейим.
Башкъасынынъ портманетине къолумны узатмайым, — деди о сувукълыкнен.

Шакир ата турды.
Къатланып къалгъан белини, тизлерини уфкъалай берип, меситлерни саймагъа башлады.
Икрамнынъ огюне оларны чифит-чифит къойып, къарылгъан сеснен сёйледи:

— Ал, огълум, акъкъынъны чабикче ал...

Алыш-веришчи турды, созулды, эснеди.
Сонъ, месиглерни сайып, беш чифитини кенаргъа ташлады.

— Барсын бу беш чифит сизге къалсын.
Джанынъыз агъырмасын, баба.

Къартнынъ дудакълары къалтырадылар.

— Эписини ал.
— Борджумнен не къадар эвельдже эсаплашсам, о къадар яхшы.
Борджларынен эсаплашкъан, къуртулгъан адамнынъ джаны агъырырмы?
Къуванмакъ керек.

— Биз бир ерли адаммыз, уста.
Биз бири-биримизге даа керек олурмыз.
Экинджи афтагъа къадар кене де он беш чифит азырланъ.
Эгер, истесенъиз, мен сизге тери де кетире билем.
Яхшы, бу акъта сонъ лакъырды этермиз.
Алла ишинъизни онъ кетирсин.

Он беш чифит меситни алып, алыш-веришчи чыкьып кетти.

Къарт озюни сакин ве тендюрист косьтермеге тырышса да, онынъ асабийлешкени корюлип тура эди.
О, янында тургъан алетлерини тапалмай, онынъ куртюклю къолу, къалып къыдыргъанда, бир къач керелер туткъалгъа батты.
Текаран къартал бурнуна ошагъан бурнунынъ тешиклери устюнде тер буртюклери ялтырай эди.

Шегирт баланынъ энди козьлери юмулып башласа да, къартнынъ бу вазиетини корип, онынъ гонълюни къырмагъа истемегенинден, кене де бир меситнинъ къонучларыны даа къалыпкъа тарттырып, тегизлемеге башлады.

Ишханеде сувукъ зияделешти.
Кягъытнен къапалгъан пенджерени, индже къапуны ель шыблай эди.

Ёлчыгъа кетмеге энди чокътан вакъыт олса да, о, шимди, къартны бу алда ташламакъ истемеди.
% Тюшкюн ве яныгъы арткъан къартнынъ гонъюлини алмакъчюн, Ёлчы сорады:

— Ярын базаргъамы, баба?

— Эгер де биз киби адамлар чаршенбе куню базаргъа чыкъмасалар, бир шейлер сатмасалар, оларнынъ къоллары бутюн афта бою багъланып къалалар, — деди Шакир ата.
— Ишлеримиз бираз бозулса да, бир-де бир чаре тапармыз.

— Насыл чарелер тападжакъсыз?
Бу акъмакъ эр шейни бозду да я,— деди Ёлчы.

Къарт бир къайыш парчасынынъ уджуны тюкрюгинен джибитти, текаран сусты ве сонъ анълатып:

— Къалгъан беш чифит меситни сатармыз, йип, туткъал, лак ве башкъа кереклеримизнинъ бир къысмыны алырмыз, догърумы?
Эвде бир парча тери бар.
Лякин подошва ёкъ.
Амма бунынъ тюбюнден чыкъармыз.
Насыл дейсинъми?
Былтыр мен озюме эки чифит месит тиккен эдим.
Токъумаджы — къушакъсыз, явлукъсыз, бардакъчылар — бардакъсыз, аякъкъапчы— аякъкъапсыз дегенлерини эшиттинъми?
Мен меситлерими байрамда учь кунь кийдим де, чыкъарып сакъладым.
Ана, оларны сатармыз да, подошва алырмыз.
Ана, ишимиз догърулып кетер.
Лякин къазанда не къайнатырмыз, оны даа бильмейим, огълум.
Биз пиляв ашамаймыз.
Бизге маш, я да тюй, я да туруп олса — еткен.
Бизим къазанымызнынъ бир афта къайнамасы ичюн чокъ акъчынынь кереклиги де екъ.

Шакир ата агъыр кокюс кечирди, сонъ, бирден тутулгъан аягъына япышты ве уфулдап, оны уфкъаламагъа башлады.

— Баба, къазанынъыз къайнамасы ичюн бельки сизге акъча беририм, — Ёлчы токъталды...
— Чокъ дегиль, учь кумюш.

Къарт башыны кенаргъа анландырды, козлюгининъ устюнден Ёлчыгъа бакъты.
Онынъ козьлеринде буюк мемнюниетлик, факъырнынъ факъыргъа олгъан мераметлиги корюле эди.

— Сагъ ол, огълум!
Алла санъа юз йыл омюр берсин, торунлар, торунларынънынъ да торунларыны корьмеге, осьтюрмеге къысмет этсин.
Сен манъа акъча берме.
Манълай теринъни тёкип къазандынъ — озюнъ масраф эт.
Амма, меним ичюн сенинъ сёзлеринъ алтындан да къыйметли.
Чюнки сен, меним йыкъылгъан, тюшкюн гонълюмни котердинъ, къавийлештирдинъ.
— Шакир ата юмругъуны коксюне урды.
— Бу къарт омюринде нидже шейлер корьди, нелер чекти!
Бугуньки не, кучьлюкми?
Бир шей дегиль!
Бу беяз баш чокъ шей корип кечирди ве даа чокъ шейлер корер.
Меним бутюн истегим Тахирджанны къуртармакъ.
— Шакир ата козлюгини чыкъарды, козь яшларыны сильди, сонъ, кене де ишини девам эттирди.
Къартнынъ джаныны агъырттырырым деп, Ёлчы зорламады.

— Керек олса, сорарсыз, мен тапарым.
Яхшымы? — деди.

— Эгер де, пек буюк керек чыкъып къалса, о вакъыт иш башкъа, — деди Шакир ата, йигитни бир даа тешеккюрлеп, онъа бахт ве эйлик тиледи.

Ёлчы сокъакъкъа чыкъты.
Кучлю ель къулакъларында вызылдады, бетине сюйри инлерини, къар данелерини урды.
Къаранлыкта, ёл ичинде обаланып къалгъан кутюклepe абынып-сюрюнип, тайып-йыкъылып, Ёлчы, ыргъат эвине кетти.
