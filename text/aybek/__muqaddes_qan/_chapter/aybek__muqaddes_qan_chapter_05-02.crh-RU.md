### 2

Гульнар азбар къапучыкъны тюртти, азбаргъа кирди.
Юзю ап-акъ, дудакълары къалтырай эдилер.
О, фереджесини софадаки кийиз парчасы устюне атты, софанынъ дирегине таянды ве бир къач вакъыт шашмалап далып къалды.

Онынъ анасы Гульсумбиби — арыкъча, сакин, яшлары къыркъкъа кирген къадын, софада нелердир ямай эди.
Гульнаргъа котерилип назик ве шайлылыкънен бакъты:

— Бир шейден къоркътынъмы, ёкъса? — деди де, кене ишинен мешгъуль олды.
Анасынынъ суалинден Гульнарнынъ козю ачылды.
Дудакъларыны зар-зоруна къыбырдатып:

— Ёкъ... — деди.

— Башынъ агъырамы, ёкъса?

— Ёкъ...
Не ичюн сорай бересиз?

Гульнар шимди ялынъыз озь дуйгъуларынен къалмагъа истей эди...
О, таянгъан дирегинден зар-зоруна кевдесини чекти ве къаранлыкъ эвге кирип кетти.

Гульсумбиби мына, энди бир къач айлардан берли, Гульнарнынъ нелердир арзулап, яныкълап юргенини сезе.
Гульсумбиби эписини озьлерининъ факъырлыкъларына къалдыра, йыкъа эди.
Къызнынъ киймеге бир шейи ёкъ.
Дегиль ки даа халылар, сюзанелер, я да джиез шейлери.
Аркъадашларындан утанадыр деп тюшюне эди.
Башкъалары бу яшларында ойнап-кулип, шенъленип юрьгенде о, байнынъ ишинден белини букип чалыша: чамашыр юва, сыгъырларны отлата, балаларыны бакъа.
Я бельки онынъ бир хасталыгъы бардыр, бир ери агъырадыр? — деп эеджанланыр эди анасы.
— Алладан гъайры бизни къорчалайджакъ кимсе ёкъ, барсын о, меним бирден-бир къыйметли хазинемни къазадан-хатадан сакъласын.

Бу сефер исе, Гулсумбиби, бутюн къабаатны акъайына къалдырды:

— Баба олмай, оль!
Эки лафынынъ биринде: «къадын устюне олса да, топрагъы олгъан байгъа беририм» — дей.
Ниетинъ къурусын.
Къызымны атешке якъмакъ истейсинъми?
Къызым акъыллы, анълагъан бала, бабасынынъ бойле бедаат ниети олгъаныны дуйып, онъа джаны агъырса керек.
Онъа ынджынадыр.
Озю де ыргъат юре, лякин къоморозлана.
Не къадар къуда къайтарды?
Бириси фукъаре экен, экинджиси эснаф экен, учюнджиси — арабаджы... ёл къапыджы... экен.
Бир дюльбер йигитнинъ анасы къатнай-къатнай босагъамызны таптап-эзди!
Гонълюм шу йигитке йыкъыла, инана.
Йигитнинъ къолунда зенаат дегиль — чичек!
Бойдакъ.
Эв-азбары бар.
Я санъа даа не керек?
Энди кене башкъа маначыкъ тапкъан:
«Къызымнынъ такъдири меним къолумда дегиль, меним байымнынъ-бабамнынь къолунда, о озю онъа акъай тапар ве эвлендирир!».. дей.
— Оль сен!
Санъа баба олмакъ дегиль, ольмек керек!
Ят, эр вакъыт ят олып къалыр.
Меним къызым бахтлы олурмы, ёкъса, янып-якъылып куль олурмы, къурып къалырмы — Мирзакаримбай ичюн эписи бир.
О бизге ят.
Ят да олып къалыр!»

Гульнар, кичкене пенджеречиги олгъан, къаранлыкъ, дым-сылакъ одагъа кирди.
Эвнинъ ичинде олгъаны-оладжагъы эски кийиз, рафта бир къач дане джарты пиала, эски сандыкъ, диварнынъ чукъурында басмадан эки ёргъан.
О, аякъларыны сандалгъа сокъты ве кийиз устюне созулды.
Даа бир дакъкъа эвель, дост-аркъадаш къызындан къайткъанда, къаранлыкъ, тар аралыкъ бою кельгенде, ёлны яхшы корьмек ичюн, фереджесини юзюнден омузына котерип атып келе яткъанда, Ёлчынен къапа-къаршы расткелишти.
Къыз къалтырады, чабик-чабик фереджесини япты.
Лякин Ёлчы оны корип къалды.
Ёлчынынъ дюльбер, кенъ юзюнде, откюр, джанлы, терен маналы козьлеринде, насылдыр сыджакъ, самимий тебессюм япмакъта эди.
Гульнар тая-тая чамурны ёгъурды, эвге таба адымларыны чабиклештирди.
Азбар къапу янында озь-озюне, кельмек ичюн о токъталды.
Лякин озюнинъ эеджаныны сакълап оламай.

Гульнар Ёлчыны пек севди.
Онынъ адыны эшиткенде юреги чабик ве къатты урып башлай эди.
Бу севги къызнынъ гонълюне яз вакъыты, Ёлчы койден кельген куньлери эди.
О, яз вакътында Ёлчыгъа узакътан, якъындан, тереклер арасындан бакъып севда олгъан эди.
Биринджи куньлери Гульнар онынънен не олып кечкенини анъламады.
Лякин юрегинде эеджан эр кунь арта ве бу куньге къадар севги акъкъында ялынъыз масаллардан бильген олса, шимди онынъ не олгъаныны озю дуя башлады.
Нуринисанынъ тоюндан сонъ, Ёлчынен бир кере биле корюшмеди.
Ана-бабасындан, яман козьлерден къоркъа эди.
«Фелянчанынъ къызы — фелянчанынъ севгилиси олгъан» — деселер, мен не япарым?
Адамларнынъ козьлерине насыл бакъарым? — деп тюшюне эди.
Яш бир къызнынъ устюне ифтира атмакъ бир шей дегиль.
Лякин экинджи тарафтан башкъа бир хавф онынъ козю алдында дешетнен джанлана эди:
«Бай бабам фалан адамны ляйыкъ корьдим, фалан вакъытта никяхкъа, фалан вакъытта тойгъа азырланынъыз! — десе, о не япар?
Бу эр кунь ола биле.
Чюнки бабам байнынъ сёзюнден чыкъмаз», деген фикир къызнынъ гонълюни парчалай, юрегини тельчелей эди.

Гульнар бойле ойлар ичинде къалгъанда, азбардан Ярматнынъ сеси эшитильди.
Сонъ, къой сеси чыкъты.
Къыз, котерилип пенджереден бакъты: бабасынынъ, балабан, семиз бир къойны дут терегине багълагъаныны корьди.
Онынъ халаты белине къадар чамурлангъан, атта юзюнде ве сакъалында да чамур бар эди.

— Къызынъ къайда? — деп багъырды Ярмат Гульсумбибиге.

Гульнар чабикликнен еринден турды, калошларыны аякъларына сокъып, азбаргъа чыкъты.

— Сув бер! — деди Ярмат.

Гульнар бардакъкъа сув толдурып бабасына узатты.

— Озюнъ тёк! — деди Ярмат, ве софанынъ кенарындаки агъачкъа отурды, чамурлы чызмалы аякъларыны узатты ве шикяетленмеге башлады:

— Ах, олеяздым, къызым!
Бир къойны айдамакъ, баш белясы экен!
Энъ гуняхкяр адамгъа биле, къара куньде, Алла бу къадар азап чектирмез.
Эки адым кете, «таре» этип, чамурлы ёлнынъ ортасында аякъларынен мыкъланып къала.
Не къадар чекишсенъ чекиш — еринден кочмей.
Бойнундан тутып чексенъ — ог ве арт аякъларына тиреле, арттан, къуйругъындан итесенъ — кене де.
Я сен онынъ къуйругъыны корьдинъми?
Бир бучукъ пудтан зияде ягъы чыкъар!
Кемиклерине къадар ягъ саргъан!
Ярын, авджылар бир кейф чатарлар!

— Бутюн омрюнъиз бою, бойле, — деди, Гульсумбиби, мыскъыллап.
— Сиз чекишесиз, башкъасы сефасыны сюре!

Ярмат айланып, сытыкъ чырайнен къадынына бакъты ве серт-серт къычырды:

— Не!?
Башкъа айтмагъа шей тапмадынъмы?!
Сен къойнынъ къач кумюшке алынгъаныны сорагъайдынь.
Байдан онынъ башы-аягъыны, джигер ве къурсакъ-ичеклерини истеп ал, дегейдинъ.
Ярын, бельки, нарын да ашармыз.
Сен буны тюшюнмединъми, э?!

— Эбет бизге, къалгъан-пускъандан гъайры не береджеклер? — деди Гульнар, анасына бакъып.
Гульсумбиби къызынен разы киби, козюни къыпты.

Къызнынъ лафкъа къошулувы Ярматны даа зияде ачувландырды.
Де къызына, де къадынына чырайыны сытып, чызмаларыны юва берди.
Сонъ, эль-бетини ювмагьа башлады.
Чай ичкен сонъ, къызына ве къадынына эв ичине кирип отурмакъ керек олгъаныны, шимди Ёлчыны чагъырып, куньнинъ ярыгъында экевлешип, къойны сойып-тымар этип алмакъ керек олгъаныны бильдирди.

Гульнар, бирден джанланды ве бабасынынъ тарафыны тутып:

— Догъру, баба!
Эр шей эртедже битсе яхшы олур.
Къаранлыкъта олгъан иш белли.
Хакимбайвачча да сизге раатлыкъ бермез, — деди.

Ярмат текаран йымшады.
Пычакъны алып бермелерини истеди, кутюкни, эт къоймакъ ичюн, бутюн чанакъ-чёльмеклерни ювмаларыны буюрды.
Гульнар бир ань ичинде эписини азырлап къойды.
Сонъ, ода ичине кирди ве пенджере огюнде тиз чёкюп отурды: о, мындан Ёлчыны коре биле эди...
