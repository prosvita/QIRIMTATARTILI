### 2

Сабалыкь емегинден сонъ, Тантибайвачча тильки тонуна сарынып, сокъакъкъа чыкъты.
О, базар тарафкъа таба текаран адымлады, сонъ, бугунь Мирзакаримбайнынъ тюкяны ишлемегенини, джума куню олгъаныны хатырлап, Салимбайваччаны корейим деген фикирнен, байгъа таба айланды.

Мирзакаримбаннынъ мааллесинде, онъа къаршы, къайдандыр Алимхан элли башы келип чыкъты.
Олар бири-бирлерини эвельден де яхшы бильгенлеринден, селямлаштылар.
Элли башы онынъ къулагъына нелердир пысырдады.

— Байвачча, ялварам, сизни бир дакъкъа токътатмагъа изин беринъиз.
Пек индже бир иш бар, — деди.

О, Тантининъ элине япышты ве эвине алып кетти.

Тантибайвачча юксек ве тик мердивенлерден болохонагъа котерильмеге истемеди.
Ойле экен, Алимхан мукъайтлыкъны сакълап, къапуны япты ве олар, устю ве кенарлары япыкъ къаранлыкъ кечит ичинде токъталдылар.

— Мен сизни динълейим, Алимхан ака.

Элли башы байваччанынъ омузыны тюртип, лафыны чабиклештирди:

— Биз, сизнинъ сайгъылы къайнатанъызгъа Ярматнынъ къызыны бермек истей эдик, сиз, бельким, бундан хабердардырсынъыз?

Танти, эбет деген киби, башыны саллады.

— Эр шей азыр эди.
Эки-учь куньден той япмакъны тюшюне эдик.
Лякин, тюневин къыз бирден гъайып олды.
Бильмейим, коккеми котерилип-учып кетти, ергеми кирди!
Эгер, бай ата буны эшитсе, джаны пек агъырыр.

— Я алла, бу насыл шей?
Къыз озюнинъ эвинден гъайып олдымы?
Тевбе!
Ярамагъан иш, Алимхан ата.

Элли башы субетлешкен адамдан козюни алмай, девам этти:

— Мына бойле, Мирисхакъ къардашым, бу экимизнинъ арасында къалсын.
Лякин сиз, манъа ярдым этмеге борджлусыз.
Къыз къайда олса-олсун, оны тапмакъ керек.
Сизнинъдже, насыл, бу сырнынъ анахтары кимде ола биле?

Тантибайваччанынъ чырайы денъишти, омузларыны сыкъып, козьлерини котермей, бир шей анъламагъан киби, сёйледи:

— Мен эрен-эвлиялыммы?
Мен къайдан билейим?
Онынъ къайда олгъаныны бильмек кучь.
Эгер онынъ бир севген адамы олгъан олса, бельки, келишикли бир вакъытта, онынънен узакъ бир шеэрге къачкъандыр.
Шимдики вакъытларда, бутюн къызлар сербестлер.
Эвельки тербиели ве сёз туткъан къызларны шимди къайдан алырсынъ!...

Элли башы Тантибайваччанынъ омузларына кене тийди.

— Меним базы бир шекленген шейлерим бар.
Олар акъкъында ялынъыз сизге айтырым, — тюшюнджели-тюшюнджели айтмагъа башлады.
— Сиз, пек яхшы билесиз, Салимбайвачча бу ишке къаршы чыкъты.
Себеби белли эди.
Бай, огъулларына зенгинликии васиет этмеге ред этти.
Мен онъа байнынъ бу къарарыны айткъан сонъ, о, ачувланды.
«Бабам, деди о, ич бир вакъыт о къызгъа эвленемез».
Мына корерсиз!
Эр шейни тюшюнип-ташынып, сонъ, мен нетиджеге кельдим...
Бельки бу, бош шекленювлердир, налет шейтан...

Тантибайвачча къатийликнен бу шейге къаршы чыкъты:

— Салимбайваччадан бир къыл къадар биле шекленменъиз!
Онынъ гонълю темиз.
Догъру, бабасы оларгъа васиет къалдырувны ред эткенде, о яшлыгъына барып, бираз къычырыкълады.
Лякин мен оны къандырдым, о бир тюрлю джан агъырсы къалдырмады.
Байваччада ич бир шей ёкъ...
Айды, мен кеттим.
Лякин сиз, Алимхан ака, бутюн чарелерни къыдырынъ.
Мен де ярдым этерим.
Къартнынъ юрегини къырмакъ олмаз.
Яхшы олып чыкъмады...
Алла къолай кетирсин! 

Тантибайвачча къолларыны коксюне къойып сагълыкълашты ве джойылып кетти.

Къайнатасынынъ эвине барып, догъру Салимнииъ одасына кирди.
Онда ялынъыз Нуриниса бар эди.
О, энъиштеси ичюн сандал янына ёргъан тёшеди, сандал янына тиз чёкип отурды ве бабасынынъ эвленеджегине, агъаларынынъ исе, бир акъылгъа ятмагъан табиатлары устюнде шикяетленмеге башлады.
Тантибайвачча оны мында раатсызланмамасыны тенбилеп, эвге къайтмасыны теклиф этти.
Нуриниса ич бир шей эшитмеген олып, секирип турды, сандал устюнде тургъан бир томалакъ шейни алды ве ичине инелер санчыкълап башлады.

Тантибайвачча айретте къалды:

— Бу не?

— Бу!
— Нуриниса ачувнен кульди ве ишини больмей анълатты:
— Бу, Гульнарнынъ башы.
Бойле де мен оны ольдюрерим!
Онынъ джаны ве башы таш киби — не къадар санчыкълайым, кене бир шей олмай.
Огъланчыкъны йибердим, бар, сора, Гульнар хастамы, ёкъса, баштакиси киби сагъ-селяметми? дедим.
Сиз не дерсиз?
Байгъа акъайгъа чыкъкъанына къуванып, бир якъын достуна кезмеге кеткен!...
Я онынъ досту-аркъадашы ким ола биле?
О да ойле бир къулдыр, эбет!

— Барсын шенъленсин!
Бу яхшы, — деп мыдырданды Тантибайвачча, кулювини зар-зоруна тутып.
— Нуриниса, сенинъ этненъден не файда?
Биревлер бильселер... яхшы олмаз.
Салим къайда?
Чагъырса оны мында...

Нуриниса этне эткен шейлерни джебине сакълады, лянетлер ягъдырып, чыкъмакъ ичюн къапугъа догърулгъанда, Салимнен къаршы-къаршыгъа раст кельдилер.
Энъиштесини корьген сонъ, къардашыны чабик-чабик озгъарып, къапыны япты, пенджереден азбар тарафкъа бакъты ве ялынъыз бундан сонъ, сандал янына отурды.
Оны бир шейлер раатсызлагъаны бесе-белли эди.

— Джесюрдже тутынъыз озюнъизни — деп тенбиледи оны Тантибайвачча.
— Бойле ашыкъчанлыкънынъ неге кереклиги бар?
Сиз озюнъизнинъ корюнишинъизнен бу сырны ачар ве озюнъизни къолгъа берирсиз.
Иш яхшы башлады.
Бойле де сонъуна къадар алып бармакъ керек.
Бунынъ ичюн де, биринджиден, джесюрлик керек!
Атта, шимдиден, сизни базы кимселер шекленелер...

Салимбайвачча ап-акъ кесильди.
Дудакълары къалтырадылар.
Козьлеринде къоркъунч пейда олды.

— Ким шеклене?

— Алимхан, элли башы…

Салимбайваччанынъ нефеси тыкъылды.
Башыны эки къолу арасына алып, тынч турды.

— О, ялынъыз шеклене.
Къоркъманъ, Салим.
Шекленмек — бу бир, лякин якъасындан шарт этип тутмакъ — бу башкъа деп, Танти Салимнинъ гонълюни алды.

Тантибайвачча Салимге Алимханнен сийрекче корюшмеге тырышмакъ кереклигини, лякин корюнюльген такъдирде, джесюр олмакъ, олып кечкен шей ичюн озюнинъ янып-якъылгъаныны косьтермек керек олгъаныны айтты.

Салимбайвачча озюни къолгъа алмагъа тырышса да, буны япалмай, де къапугъа, де пенджереге бакъып, пысырдай эди.

— Мен бутюн меселени, мында, бу ерде, ачылыр деп къоркъкъан эдим.
Лякин биз ишни хайырлы саатта башладыкъ.
Къыз ялынъыз озю эди.
Чевре этраф къаранлыкъ, тынчлыкъ.
Сизинъ адамлар да йигитлер экенлер.
Бойле сойлары, мердивенсиз, коктен йылдыз алырлар, не сес, не шамата, мен шашып къалдым...
Эниште, энди энъ буюк телюке артта къалды.
Мен бабамдан интикъамымны алдым.
Барсын энди озю-озюне ачувлансын, къарт пушт.
Бизим истегенимизни япмады, мына онъа, мен де косьтердим, джезаладым...
— Салимбайвачча бираз сакинленди, бир нефес алды ве эништесине айланды:

— Эниште, энди чабикче олып онынъ сесини тындырмакъ, я да, бир ерлерге алып кетмек керек, — деди.

Тантибайвачча чокъ тюшюнди, мыйыгъыны бура берди...
Сонъ, дерсинъ, озь-озюнен лакъырды эткен киби, яваштан:

— Оны тип-тирилей коммек керек.
Эгер ойле олмаса, о илле, озюни мейдангъа чыкъарыр, — деди.

— Буны ич бир тюрлю япмакъ мумкюн дегиль! — деп сесленди Салимбайвачча.

Танти бир шей айтмай, къайнына дикъкъатнен бакътыда:

— Салимджан, сиз билесиз — бу пек кучь.
Сизинъчюн, эльбетте, мен буны япарым.
Бунынънен берабер мен де сизинъ огюнъизде шарт къоймагъа борджлум...

— Я о насыл шарт? — деп сескенди Салимбайвачча.

— Меним шартым бойле, — деди сертче, талап эткен киби, Тантибайвачча.
— Энден сонъ, бутюн вакъыт, сиз меннен бирге арекет этеджексинъиз, эгер де мен сизге бир-де бир мураджаатнен кельсем, сиз манъа ред этемейджексиз...
Яхшымы? — Тантибайвачча Салимге къолуны узатты.

Салим эр шейни анълады.
Эр шей онъа белли олды.
Бу дакъкъадан сонъ, о эништесининъ бутюн талапларыны эда этмек, хусусан, пара истегенде къайтармамакъ керек олгъаныны тюшюнип тапты.
Эгер о бойле япмаса, онынъ джинаетлиги ачыладжакъ ве маскъара оладжакъ.
Къардан къуртуладжакъ олып, сагъанакълап ягъгъан ягъмур тюбюнде къалды.
Лякин энди, башкъа ёл ёкъ, бурчанламакъ, пешман этмек кеч эди.
Байвачча узатылгъан къолны тутып сыкъты, ве:

— Сиз манъа тек эниште дегильсиз де, достум ве буюк агъамсыз, — деп йиберди.

Тантибайвачча магърур ве мемнюн бир вазиет алды.
Дудакълары арасына папиросыны къыстырды ве Ярмат озю шамата котермегенджек сесини чыкъармамасыны сёйледи.

О, сокъакъ бою гъает мемнюн адымлай эди.
Чюнки, буюк енъишке малик олдым деп, эсаплады.
Салимбайвачча энди онынъ къулу.
Бундан да буюк енъиш ола билеми?
Салим онынъ къапкъанына озю келип тюштю.
О биримси куню акъшам Салимбайвачча Тантиге кельди ве бабасынынъ устюне шикяетленмеге башлады.
Бабасы, дегиль оларгъа зенгинликлерини васиет этсин, атта, чешит тюрлю сёгюнчлернен сёгюнген ве башкъа тюрлю джезалайджагъыны да айткъаныны бильдирди.
Тантибайвачча мусафирге шарапны тёке берди.
Онынъ ачувына, сархошлыкъ да къошулды.
Салим бабасындан ачувыны аладжагъыны бильдирди.
Бойле бир келишикли арада, Тантибайвачча, сархош адам киби, сархошлыкътан файдаланып, Гульнарны хырсызламакъ ве сакъламакъны теклиф этти.
Энди къарарына кельген Салимбайвачча, къаиль олды.
Бойлеликнен, тюневин акъшам, Тантибайваччанынъ ишанчлы эки адамы ве озю, Салимбайвачча, ич бир шаматасыз, къолайлыкънен, къызны эвлеринден алып къачтылар-хырсызладылар...

«Танти бундан не джойды?»— деп озь-озюнен лакъырды эте Тантибайвачча.
— Бир шей де!
Ялынъыз къазанды.
Ярын, о бириси куню, мен къайнымдан он бинъ алырым...
Вексельге имза этер — иш битти.
Онынъ имзасы — пешин пара».

Танти озюнинъ ишининъ яхшы чыкъкъанына къуванып, сокъакъ бою кете берди.

Апансыздан, бекленильмеден, огде джарты кийингей, къамбур бир адамгъа сюрюнди.
«Ярмат!?» Байваччанынь юрегининъ къайсыдыр бир кошесинде недир къыбырданды, чимчиди.
Онынъ бетини кормесе де, дердини, яныгъыны, чеккен анзарыны юрюшинден, энъсесинден сезди.
Истер-истемез козьлерини кенаргъа алды.
«Эр кестен зияде мына бу факъыргъа къыйын.
Эвлядынъ козюнъ алдында ольсе, агъларсынъ, такъмакъларсынъ, лякин топракънынъ кокреги залым, агълай-агълай бир кунь ола, токътарсынъ, унуырсынъ.
Лякин бу гъарипнинъ бирден-бир къызы ёкъ олды, гъайып олды!
Эм, ич бир вакъыт, ольдюми, ёкъса, сагъмы, бильмейджек.
Джеэннем азабы, бойле яшайыштан бинъ кере енгиль.
О, осал адам дегиль, байнынъ садыкъ ыргъаты-хызметчиси.
Бойле адамларны, энди, чокъ расткетирмезсинъ..»— деп тюшюнди.

Танти Ярматнынъ къамбурайгъан аракъасына бакъты.
«Я шимди, Ярматнынъ къолундан тутып, къызынынъ огюне кетирсенъ де, сёйлесенъ:
«Ал къызынъны.
Лякин топракъ устюнде, бу акъкъында, тек сен, кокте исе, — тек алла бильмек керек!
Кетинъиз!..» десенъ...
Бу акъикъатен буюк инсаниетлик олур эди.
Догърумы?»
Бирден Тантининъ козю огюнде, тюшюнде дегиль де, эсинде, шатырдагъан къягъыт пейда олды.
Узун, кягъытта исе, Салимбайваччанынъ имзасы.
Байваччанынъ юрегиндеки бу инсаниетлик учкъуны шу арада зенгинлик харабесининъ далгъасына богъулды.
Танти къайнынынъ аркъасыны эгерлемек ичюн, къыз къурбан кетмек керек.
Бундан да гъайры, Танти Гульнарны хырсызламагъа теклиф эткенде, онда даа башкъа фикир де бар эди: безгенге къадар, озю кьызнен «эгленеджек» эди...»
Ярматнынъ артындан адымлай берип:
«О мельун къартнен олмакътан, онъа меннен олмакъ даа яхшы...» — деп ойлана эди.

Севаплы ишлернинъ къапусы, чокъ дейлер.
Бу сефер олмаса башкъа вакъыт о къапуны ачармыз, севап къазанырмыз...
Меселя, джами ичюн халы бере билем...
Бойле япкъанда, даа да яхшы олур.
Халкъ ичинде адым да кетер...»

Танти кулип йиберди.
Онъа, буны тюшюнип чыкъаргъан къурназлыгъы пек акъыллы олгъан киби кельди.
О, адымыны чабиклештирип, Ярматны озып кечти, онынъ селямына джевап биле къайтармады.

Чорсугъа кельген сонъ, чайханаларнынъ бирине кирди.
Бираз эгленди.
Чилим ичти.
Эвге къайтмагъа истемеди.
Бир къач дакъкъалар тюшюнип отурды, сонъ, озюнинъ якъын досту вагонджы Джандаргъа кетти.

Джандар Тантини даа япылып битмеген, балабан мусафирханелернинъ биринде, эрлер тарафында къабул этти.
Джандар юксек бойлу, кескин ве киргин козлю, сакъалы киби къара юзьлю.
О, сонъки модаларгъа табынып кийине эди.
Танти Джандарнен бир йыл огюне таныш олды.
Ондан берли олар эр афта компанияларда берабер ола эдилер.

Даа якъынларгъа къадар, Джандар, байларнынъ къолу астында, анда-мында, чапып юре эди.
Зенгин адам дегиль эди.
Лякин сонъки эки йыл ичинде зенгинлик топлап, котерилип кетти.
% Джандар котере отьмек алыш-вериши япа эди, яни, вагонларнен иш коре эди, онынъчюн де онынъ лагъабы вагонджы къалгъан эди.
Дженк вакътында отьмекке олгъан ихтиядж арта берди, фиятлары котериле берди.
Бунынъ эсабына исе, Джандар зенгинлеше берди.
Ишнинъ инджеликлерини бильген якъын аркъадашлары, оны озь аралары, «дженкявер бай» деп чагъыра эдилер.
Бу сонъки эки йыл ичинде Джандар шеэр кенарында буюктен-буюк багълар-багъчалар саиби олды.
Шеэрнинъ ичинде ве тышында балабан эвлер япты.
Даа якъынларда джарты иштанларынен юрген огъуллары, энди бейлер-бейи киби кийинип, шеэр ичинде, «шейтан арабаларында» — аякъмашналарда уча эдилер.
Рус чиновниклерининъ ичинде баягъы танышлары олды.
Онынънен, энди, бутюн байлар биле лакъырды этмеге, достлашмагъа къаршы дегиль эдилер.
Онынъ эвинде эр кунь бир къой союла эди.
Онынъчюн де, эвинден, имамлар, ишанлар, улемалар чибинлер киби эксик олмай эдилер.
Диний агъалар исе, оны «яхшы мусульман» деп, макътай эдилер.
Озь мааллесинде мектеп ичюн, о он ралеге пара берген.
Онынъчюн де, оны, «миллет ве ватан хадими» деп адландыргъанлар.
Лякин о, Джандар, чешит сой бозукъ ишлерде де, эр кесни озып кечкен эди.
Онынъ эвинде олып кечкен эгленджелерни айтып битиралмай эдилер.
Эвинде, секретарлар ве приказчиклер деп ад берип, бир къач байваччалар да тута эди.

Тантибайвачча тонуны чыкъарды.
Сандалнынъ тёгерегине тёшельген атлас ёргъанларнынъ бирининъ устюне отурды.
Янаша одадан, устюнде чокъ ве чешит сой зияфет олгъан табакъны Джандар озю чыкъарды.
Темиз къаймакънен басылып пиширильген пителерден бир-экисини болип ташлады ве сонъ, бир савут къазы догърады.
Тантининъ кельгенине къувангъаныны айтып, онъа бугунь бир къач достлары келеджегини, оюн ве йырларнен эглендже оладжагъыны бильдирди.

— Бугунь сен менде оладжакъсынъ.
Бу ерде Джамшид эгленджесини япамыз.
Мына, энди бир чокъ керелер, чалларнен-имамлар, ишанлар, бильмем даа кимлернен эгленджелер яптым.
Лякин энди бездим.
Эписи бездирдилер.
Шариат бир сачны къыркъ къысымгъа боле экен, дейлер.
Бу догъругъа ошай, достум.
Бир олмайджакъ шей акъкъында къавиль этмеге башларлар, бутюн куньге етер.
Эгер де къулакъ асмасанъ, къоразлар киби, бири-биринен талашаджакълар.
Къарышмагъа, айырмагъа, достлаштырмагъа меджбур оласынъ, энди пек бездим...

— Сенинъчюн бу осал дегиль, акъыл-фикир топларсынъ, — деп кульди, Тантибайвачча.
— Чалттан озюнъде дженкявер хораз олып, оларны бастырырсынъ, биринджи «чёкючтен», къайсы улема олса-олсун, къачырырсынъ.

— Ёкъ, ёкъ — Джандар-вагонджы чырайыны сытып.
Оларнынъ лакъырдысындан мийинъе бир «элиф» биле кирмей.
Догърусыны айткъанда, мен озюм, эльхам дулилля мусулманым, лякин оларнынъ лакъырдыларыны ичте бегенмейим.
Сонъ, озь-озюмден сорайым: я бойле экенде, оларны озюмде топлап, не ичюн шамата къопартам?
Бир кесек зияфет...
Не ичюн?
Шунынъ ичюн ки, о бош богъазлар — истеселер, — адамны ташнен котеклете билелер, истеселер, — адамны кок юзюне котере билелер.
Меним эвиме кирерлер, тузумны яларлар, азбар къапумдан ялтырагъан халатларда чыкъарлар, бундан сонъ, ич бир къычыравукъ манъа къаршы агъзыны ачып оламаз.
Сен озюнъ билесинъ, иллесиз адам тапмакъ пек кучь.
Эр кесте бир къусур ола.
Бу акъта айтмагъа биле тюшмей!
Билесинъми не?
Гедже мусафирлерни озгъарырмыз ве озюмиз шеэрге джаярмыз.
Энъ яхшы къадынларны илиштирирмиз ве озюмизнинъ кейфимизге, экимиз, эгленирмиз...
Къолунъны бер, арслан!

Тантибайвачча теклифни къабул этти.
Лякин шу анде акълына Гульнар тюштю.
Бу гуль киби къызнен Джандарны не ичюн севиндирмейджек?
Джандар бай ондан ич бир шей аямай.
Бундан да гъайры, сонъ вакъытларда, онынъ джеплери баягъы бошагъан эдилер.
Бабасынынъ къалдыргъан зенгинлигинден учьте бири къалдымы-къалмадымы.
Лякин эвельки киби геджелери ресторанларда, я да, «джильвели» къадынларны фаэтонларда эгленмеге алып кетмек ичюн онъа Джандар кибилернен дост олмакъ, оларнынъ айткъанларына къаиль олмакъ керек эди.
Амма, бугунь, байваччанынъ озь тюшюнджеси бар эди.
Асыл да о, Джандаргъа эвельден тюшюнип-ташынып кельди.
Джандар насыл яшагъаныны айтып вакъыт кечиргенде, Танти Гульнар акъкъында тюшюне эди.
«Джандар бойле сийрек бахшышкъа къуваныр», - деп тюшюнди байвачча.
— О, манъа  къызны тирилей коммеге дегиль, атта, керек олса, бир кимсенинъ агъзыны ягъламагъа да ярдым этер.»
Бойле шейлерни тюшюнген Танти, Джандарны да бу ишке къошмагъа къарар берди.
О, чиний пиаладан бир ютум чай ичти де, танышына бакъты:

— Биз шеэрге кетмемиз, Джандар.
Акъшам мен сени бир ерге алып бармагъа истейим.
Мына: къайда сен кейф чатарсынъ!

— Агъзынъа бал сени, достум, догърумы? — деп Джандар-вагонджы мемнюниетликнен кульди.

— Догъру.
Ойле ер — копек байласанъ отурмаз.
Лякин анда бир къыз бар, дюльберлер-дюльбери!

— Къыз дединъми?— деп сорады Джандар,— я мында кетирсек не олур?
Я да башкъа ерге?
Бир он яш даа яшараджакъ экенмиз де! — деп Джандар эеджанланды.

— Шимди оны еринден къыбырдатмакъ пек кучь иш.
Бираз вакъыттан сонъ, бельки енгильдже олур...

— Яхшы!
Зенгин сарайларда, йипек ёргъанлар ве йышмакъ халылар устюнде биз аз кейфленмедик!
Копек яшамайджакъ киби ерде къызнен лакъырды этмек, бу да, озюне коре, пек аджайип адисе.
Мирисхакъ, сенинъ ичюн дегиль тек зенгинликни, атта юрекни биле къурбан кетирмек аз.
Къыз дейсинъми, э...?
Айды, ог чалдырып бирер дане патлатайыкъ...

Джандар ельаякълыкънен еринден секирип, шкафнынъ янына барды, бир шише коньяк алды...

Бу арада мусафирлер кирдилер.
Вагонджы оларнен селямлашмаздан эвель, эписине бирер стакан коньяк тёкти.
Эписи токъундурды ве аякъ устюнде ичтилер.
