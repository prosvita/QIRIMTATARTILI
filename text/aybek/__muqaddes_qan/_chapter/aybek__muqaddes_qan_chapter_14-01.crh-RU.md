## XIV

### 1

Гульнар, эвлеринде учь кунь сорав, сёгюв азабы тюбюнде инълеген сонъ, Мирзакаримбайгъа эвлендирильгенине бир ай олды.
Бай эвининъ не зенгинлиги, не дюльберлиги ве не де корюльмеген дереджеде донатылгъаны, яш къадынны къанаатлендирмеди.
Бу эвдеки адамлар да, шейлер де онъа душман, ят олып корюле.
Онынъ козю огюнде Ёлчынен тек бир кунь ве бир гедже вакъыт кечирген къаранлыкъ, басыкъ аранчыкъ, Шакъасымнынъ фукъаре-тарашлыкъ ве атта пенджереси олмагъан одачыгъы, онъа байлар сарайындан да яхшы корюльди.
Анда Ёлчынен кечирген саатлери, онынъ энъ зевкълы, энъ бахтлы, энъ ярыкъ саатлар эди.

Гульнар, хаялында, йигитнен ичте де айрылмагъан эди.
Кимерде бир о, онынънен хаялында лакъырды эте, онынъ кенъ ве кьуветли коксюне башыны эге.
Кимерде бир, онынъ сачларыны сыйпагъандай келе, усанмадан, Гульнарнынъ юзюне бакъып отура, дерсин, сёзнен айтмакъ мумкюн олмагъан шейни, озюнинъ бакъышынен айтмакъ истей...

Гульнарчюн бутюн бахт ве къуванч Ёлчынынъ къардашы Унсин эди.
Мазаллы, кой баласы киби саде, ачыкъ гонъюлли, он алты яшларында, къараджа юзьлю, козьлери бала козьлери киби, шенъ ве дюльбер.
Юзь сымасынен, сесинен, атта базы арекетлеринен о, Гульнаргъа Ёлчыны анъдыра эди.

Хаким ве Салим байваччаларнынъ къадынлары — Турсунай ве Шарафатханлар, — Унсинни къулгъа чевирдилер.
Къыз, оларнынъ балаларыны бакъа, чамашыр юва, одаларнынъ ичини джыйыштыра, чешит тюрлю хызметлерни япа.
Гульнар, джан-юректен онъа ярдым этмеге истей эди.
О, Унсинни озюне сыкъ-сыкъ чагъыра ве озюнде чокъ вакъыт тутмагъа тырыша эди.
Оларнынъ койлери акъкъында, эвлери, анасы акъкъында сорай, Ёлчы акъкъында айтылгъан шейлерни, дюньясыны унутып динълей эди.

Унсин Гульнардан агъасыны сыкъ-сыкъ сорай эди:

— Агъам не ичюн корюльмей?
Дайым оны къайда ёллады?

Яш къадын эр вакъыт, бойле лаф чыкъкъанда, лафны бозмагъа, башкъа лафкъа чевирмеге, озь-озюни тутмагъа тырыша эди.
Кимерде, Унсинге, ачыкътан-ачыкъ, эписини айтмагъа истей эди, лякин къызны раатсызламагъа ве яныкълар ичинде къалдырмагъа истемей эди.

Акъшам эди.
Балабан-балабан, япалакъ-япалакъ къар ягъа, кобелеклер киби, бувлангъан-терлеген джамларгъа уруна эди.
Азбарда беяз йымшакъ къар устюнде юварланып-обаланып балалар ойнамакъта эдилер.
Гульнар ве Унсин дост, апте къардаш киби, сандал башында отурып, лакъырды эте эдилер.

Бирден къапы ачылды ве секиз яшларында бир огъланчыкъ, сувукътан къызаргъан пармакъларыны уфюре берип, Унсинге къычырды:

— Сизни Ёлчы агъам чагъыра!
Анда, эрлер тарафында.

Гульнар абдырады, Унсиннен берабер секирип турды, дерсин, Ёлчы оларнынъ экисиниде чагъыра.
Онынъ юзю денъишти, шашмалады, козьлеринде агъыр гъам-къасвет асыл олды, бутюн вуджудынен, индже яш пытакъ киби къалтырады.

Унсиннинъ онъа бакъкъаныны корьген Гульнар, бир шей япмай, къайтып, кене де ерине отурды ве эшитилир-эшитильмез:

— Барынъыз... чабикче!
Агъанъыз беклей...— деди.

Шу хатырлангъан геджеде, Ёлчы Гульнарнынъ бир озюни Шакъасымнынъ эвинде къалдырып, Къаратайгъа кеткен эди.
Къаратайнен берабер бир арабаджыгъа бардылар, агъыр олса да, онынъле келиштилер.
Бундан сонъ, Гульнаргъа фередже, папич, даа башкъа сыджакъ кийимлер алып, арабанен, яры гедже маалинде Парпиходжанынъ эвине тараф кельмеге къарар берди.

Саат онларгъа якъын, Ёлчы Шакъасымнынъ эвине, Гульнарны ташлап кеткен ерине, къайтты.
Къаранлыкъ эвчикнинъ къапучыгъындан бакъып:

— Гульнар!
Гульнар! — деп чагъырды.

Джевап берильмеди.
Йигит эеджанланды, Шакъасымны чагъырып:

— Не олды?
Гульнар къайда? — деп яваштан сорады.

Шакъасым Ёлчынынъ огюнде не айтаджагъыны бильмей, къабаатлы киби, дерсин, бутюн вуджудунен экиге къатлангъан киби, башыны ашагъы асып турды.
Сонъ, терен нефес алып, бутюн олгъан шейни айтты.
Ёлчы бираз вакъыт къапугъа таянып отурды, сонъ, дерсин, кимнидир сёгген, къоркъузгъан олып, сыкъылгъан юмрукъларыны котерди ве сокъакъкъа атылды.

О куньлери Ёлчы ялынъыз ачув ве интикъам ичинде къалды.
Душманларындан интикъам алмакъ ичюн, башында бинъ-бир тюрлю джесюране планлар доланды.
Лякин Къаратай онынъ тюшюнджелерини ред этти.
Къаратай, элли башы бу ишке полицияны да джельп эткенини ве Ёлчыны къыдыргъанларыны, шимди Гульнарны къуртармагъа, акъкъыны алмагъа вакъыт келишмегенини айтты.
Ёлчы тишлерини сыкъа берип, агъыргъан юрегинен Къаратайнынъ айткъанынен разы олды.
О, бир айдан зияде Мирзакаримбайнынъ эвине бармай, шеэрде доланып юрьди.
Тек бугунь, къардашынен корюшмеге къарар берди.


Бекленильмеден агъасыны корьген Унсин, чапа-чапа, эркеклер тарафына кетти: Ёлчы къардашыны къучакълады.
О, сечильгендай денъишкен: азгъан, юзю джиддийлешкен.
Къашлары арасында терен сызыкъ, манълайында ёлакълар пейда олгъан...
Унсин агъасынынъ коксюне атылып:

— Сиз не ичюн корюльмейсиз, жшитильмейсиз, агъа? — деп сорамагъа башлады.
Сизге не олды?
Сиз хасталандынъызмы?
Мен пек сагъындым.
Эр гедже сизни тюшюмде корем...

Ёлчы, къардашыны ыргъатлар эвине алып кирди.
Кийизнинъ бир уджунда отурдылар.

— Унсин, бу эвде насыл яшайсынъ?
Шимдилик мында отурып-турарсынъмы?

Унсин агъасына шашып бакъты:

— Я сиз?

— Мен мындан омюрлик кетем! — деди, кедерли йигит.

— Ойле олса, менде къалмайым, агъа...
— Унсин тютюне-тютюне, сол къолундаки, анасындан къалгъан кумюш билезликни айландырды.
— Агъыр иштен къача, деп беллеменъ.
Мен иштен къоркъмайым.
Истемейим.

— Не ичюн?

Унсин агъасына самимий ве гъамлы козьлеринен бакъты.

— Эгер мындакилернинъ эписи яхшы олгъан олса, сиз мындан кетер эдинъизми?
Олар сизнинъ джанынъызны агъырттылар, гъалиба, агъа, гизлеменъиз.
— Унсин терен нефес алды.
— Догъру, Гульнар-апам яхшы, инсаниетли.
Мен чаларгъангъа къадар онъа хызмет этмеге истер эдим.
О мени, озь тувгъан къардашы киби сезе.
Ойле яхшы къадынлар ола экен!
Къучакълай, яш бала киби, гонълюнъи ала.
Лякин, кене де, къалмам.
Амма, Гульнар апамны... мен оны унутмам...

Гульнар Унсинни севеджегине Ёлчы ичте шекленмей эди.
Къардашы онынъчюн буюк бир къуванч оладжагъына эмин эди.
Севгилисини ялынъыз къалдырмагъа истемей, о, шимдилик Унсинни мында къалдырмагъа къарар берди.
Бундан да гъайры, оны ерлештирмеге бир къолайлы ер де даа тапылмады.

— Не ичюн къалмакъ истемейсинъ?
Меним кеткеним ичюнми?

Унсин башыны асты:

— Мен къоркъам...

— Кимден?— деп элесленди Ёлчы.

Къызнынъ юзю утанувдан къызарды.

— Салим акадан, — деди къыз, башыны котермей.
— Бир озюм къалгъанда, манъа окътала...
Ярамай шейлер айта...

Ёлчы тишлерини сыкъты.
Турды.
Къардашына турмагъа ярдым этти.
Къардашынынъ башыны, омузуны шайлы сыйпап:

— Бар ичери, джайышын, тувгъаным.
Чагъыргъанда чыкъарсынъ.
Мындан бугунь кетермиз.
Яныкъланма, — деди.

О, агъыр-агъыр адымларнен къапудан ёлгъа чыкъты, ве токътады.
Къар кене ягъа эди.
Сокъакълар, ёллар, тереклер, диварлар ап-акъ.
Къар данелери къашларгъа, кирпиклерге илинип къала, янакьлардан тайып-тайып, кучюк тамчыларнен тюше эдилер.
Ёлчы буны абайламай, минарелернинъ биринде къар тюбюнде къалгъан турнанынъ ювасына бакъып къалгъан эди.
Гонълю бозулды.
Булутлы къыш акъшамы тыныкъ ве тюшкюн.
Осалджа кийинген адамлар, сувукътан башларыны омузлары ичине итеп, къалтырай-къалтырай эвлерине ашыкъалар.
Мына, Барат, сипирткиджи.
Анълашылаки, сипирткилерини сатамады, омузучдаки юкнен, белине къыстырылгъан бош базар торбасынен келе ята.
Ана, узун бойлу бир тиленджи...
О, Баратнынъ къапусы огюнде отура ве бутюн къуветинен сесленип, бир локъма отьмек истей...

Аралыкънынъ сонъунда Салимбайвачча корюльди.
Къара, юн чекменине яхшыджа сарынып, бир къолунен башы устюнде зонтигини тутып, кенаргъа бакъмай келе.
Ёлчынынъ янындан кечеркен, онъа душманджа бакъты:

— Къайда джоюлдынъ?
Ялварырлар беллейсинъми?

— Байвачча!— деп къычырды онъа Ёлчы.

Салим токъталды.
Зонтигини джыйды ве агъаргъан юзюни Ёлчыгъа чевирди.

— Къычырма, акъмакъ!
Меним къулакъларым бар... деп Ёлчы тарафкъа айланды. 

Ёлчы байваччагъа якъынлашты ве:

— Сен озюнъ акъмакъсынъ!
Козьлеринъи фырландырма!
Токъта, ашыкъма,— деп къолуна япышты.

Салимнинъ козьлеринде ачув учкъунлары учтылар.
Бу не демек ола?!
Къайсыдыр бир ыргъат, онынъ устюне къычыра.
Онъа «сен» дей.
Байвачча элини котерди, лякин Ёлчы онынъ къолуны тутты, къайырды, элинден зонтик тюштю... 
— Эдепсиз!
Корчаламагъа кимсеси олмагъан яш къызгъа тикленген козьлеринъи ойып алырым!

Салимбайвачча ачувнен джекирди:

— Къолумны йибер!
Сенинъ къардашынъ ким?
Падишанынъ къызымы?
Алтын олса да...
Йибер, дейим!..
Меним тузым-отьмегимден къутургъан, копек!

Йигит джакъларыны сыкъты, бутюн къуветини топлап, байваччанынъ кокрегине юмругъыны тюшюрди.
Салим бир къач адым кенаргъа атылып кетти, къар ичине юварланды.
Ёлчы етип кельди ве чызмасынынъ бурунынен янбашына саллаштырды.
Шу арада азбар къапудан Ярмат чапып чыкъты.
Йигитни баш этеджек олып къычырды:

— Эй, Ёлчы!
Акъылынъы чылдырдынъмы не?
Масхара!
— Кетип тургъан адамлардан бир къачы чапып кельдилер.
Эписи топлашып, йигитни кенаргъа чектилер, эр кес озю бильгени киби, насиатламагъа башлады.
Байвачча исе, къалтырап, кокюсини тутып турды.
О, чокъ сёгюнчлер ягъдырсада, Ёлчынынъ янына кельмеге къоркъты, джесарет эталмады.
Ярмат онынъ чекменини къакъты, сонъ, къолтугъына кирип, эвге алып кетмеге ашыкъты.
Бу вакъыт байвачча:

— Унутма!
Эгерде мен сенинъ манълайынъны къуршуннен тешмесем, мен де байвачча дегилим! — деп, артына айланып къычырды.

— Чангильдеме!— деди сертликнен Ёлчы.
Бар, алып-чыкъ демир аткъычынъны!

Адамлар арасында кульки чыкъты.
Сылавджы Къадыр йигитнинъ омузундан таптап:

— Мукъайт ол, огълум.
Шимди кимнинъ вакъыты — оларнынъки.
Байларнынъки.
Оларчюн адам атып ольдюрмек бир шей дегиль.
Паранен къутурдылар.
Олар инсан дегиллер — йыланлар!
Къаракъуртлар!
Йыландан догъгъан сойлары.
Оларчюн факъыр бир шей дегиль.
— О, топлангъан адамларгъа чевирилип: — Догъру айтаммы? — деди.

Четтен-чевреден:

— Догъру-догъру — деген сеслер эшитильди.

— Олар бизни даа не къадар богъаджакълар, баба? — деди Ёлчы юмругъыны сыкъып.

— Мына, мен де ойле дейим, не къадар даа? — деп суальнен джевабланды къарт.
Халкъ яваш-яваш даркъамагъа башлады.
