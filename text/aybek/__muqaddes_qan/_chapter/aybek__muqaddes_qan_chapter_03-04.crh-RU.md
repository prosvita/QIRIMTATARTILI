### 4

Ёлчы эрте уянды.
Ири къар данелери хызметкяр-ыргъат эвининь кичкене пенджересине ура ве онынъ парланыкъ джамындан ичериге учып кирелер.
Ёлчынынъ тюбюндеки кийиз дымлангъан, сылакъ ве сасый эди.

Ёлчы еринден турды, эски индже халатыны омузлары устюне ташлады, энди башкъа ыргъатлар кийип парлагъан джарты чызмаларгъа аякъларыны сокъты, бель явлугъыны багълады ве ат ахырларына кетти.
О, атларнынъ тюплерини темизледи, ашлавларыны козьден кечирди, азбаргъа чыкъты ве пичен догърамагъа башлады.
Ярмат кельди.
Бай арабаны эки кунь эвде къалмасыны эмир эткен, тойгъа керек олур деген, Ярматнынъ айткъанына коре.
Арабагъа екильген атны эгерлеп, Ярмат оны, араба къапыларгъа таба алып кетти.
Сонъ, артына айланды, Ёлчыны чагъырды:

— Бай атанынъ къадынынынъ манъа буюргъан аджеле ве муим иши бар эди, лякин меним зарур ишим олгъанындан оларгъа сенинъ мында олгъанынъны айткъан эдим.
Оларгъа кир!
Утанма!

Ёлчы Мирзакаримбайнынъ ичерики эвининъ азбарына кирип, къапунынъ алкъаларыны тасырдатты.
Ичериден чапып чыкъкъан балагъа: «буюк анамны чагъыр!» деди.
Чалттан устюне паалы, къара къадифеден дюльбер тоны, башында юн шалы олгъаны алда, яваш-яваш къапычыкъкъа Лутфиниса якъынлашты.

— Сагъ-селяметсизми, Ёлчыбай?

— Алейкум селям, ана.
Тоюнъыз мубарек олсун!
Мени чагъыргъан экенсиз.
Шаймы?

— Эбет,— Лутфиниса сесини даа пек явашлатты, — арабаны юк.
Якъынларда, бир ерде, нефеси шыфалы окъугъан бир адам бар экен, Нуриниса о адамгъа барып окъунып кельмеге истей.
Лякин бакъ, агъзынъдан бир лаф чыкъмасын.
Дайынъ базаргъа кеткен арада барып кельмек керек. 
— Яхшы, яхшы.

Ёлчы ахыргъа кетмекчюн айланайым дегенде, Лутфиниса оны кене токътатты.

— Ашыкъма, мында кель!
Арабаны арттаки сокъакъкъа айда.
Нуриниса анда озю барыр...
Къолум-къомшулар корип яманламасынлар.
Олар ичюн яхшы да, яман да — бир.
Анъладынъмы?

— Яхшы, анам, шимди эр шейни азырларым.

Ёлчы фаэтонны чыкъарды ве бельгиленген ерде Нуринисаны беклеп турды:
«Бу Нуринисанынъ къургъан тузагъы дегиль экенми?» деп, тюшюне башлады, Ёлчы.
Нефеси шуфалы-окъумыш адамгъа кетмек, ялынъыз маначыкъ...
Къыз, гъалиба, менимле корюшмеге истей...
О, джесюр ве айнеджи...
Эр шей ола биле...
Я барып да бирден:
«Мен сени севем!
Бабам-анам мени зорнен зенгин байваччагъа берелер.
Манъа сенден башкъа кимсе керекмей..» десе, о вакъыт мен не япарым?
Насыл джевап беририм?».

Ёлчы озюнинъ тюшюнджелерине эм инана, эм инанмай.
Хаялында, оларнынъ къачкъанлары чешит тюрлю ренклерде, манзараларда корюне.
Лякин о сувукъ, титис кокке, ерге тюшкен къар япалакъларына бакъа, терен кокюс кечире.

Мына къаршыдаки аралыкътан, вишне тюс йипек фереджеге бюрюнген алда, чабик-чабик адымлап Нуриниса чыкъты, этрафкъа айланып бакъты, ич кимсени корьмеген сонъ, фереджесини ачмаздан Ёлчыгъа якъынлашты.

— Ёлчы-ака, сиз къайда гъайып олып кеттинъиз, чёльде аля даа иш битмедими?

— Ыргъатнынъ не вакъыт иши биткен?
Ихтияр бизде дегиль, истегенде ишлемеге, истегенде кезмеге...— деди Ёлчы.

— Бекленильмеген вакъытта тоюм чыкъты...
Келип етишкенинъизге пек къувандым... — деди де, Нуриниса яваштан кулип, этрафкъа бакъты.

— Мининъ фаэтонгъа, — деди, тельбевлерни къолгъа алып Ёлчы.

— Токътанъ, мени озгъарып кетеджек къадын чыкъаджакъ.

Нуриниса фаэтонгъа отурды ве шикяетленмеге башлады:

— Керекмегенде, пахыл киби, къар да ягъа.
Бойле авада окъунмагъа бармакъ шейми!
Анамнынъ тюшюнип чыкъаргъан шейи.
Онъа тек бойле фал олсун...
Сыджакъ ерде отурып тургъанда бу не керек эди...
Айды шу... нефеси шыфалыны...

Ёлчы даа якъында башындан келип кечкен ойларны хатырлап, кулип йиберди.

— Не ичюн кулесиз? — деп, Нуриниса шубеленип сорады.

Ёлчы бир къач вакъыт не айтаджагъыны бильмей турды, сонъ:

— Къулакъ асманъ, ич бир себепсиз.
Дюньяда эр шейден чокъ не бар?
Козьяшынен кулькю.
Йигитке агъламакъ айып.
Мына, онынъ ичюн де, кулем.
Хатрыма бир ал тюштю.

Нуриниса оны озюндже анълады.

— Билем, шу... кечкен геджени хатырладынъыз...
Энди, кулесиз.
Кульсенъиз, куле беринъ да-а...

— Ёкъ.
Ойле беллеменъ!

Эски ве йыртыкъ фередже япынгъан бир къадын, абына-сюрюне, оларгъа якъынлашмакъта эди:

— Бу къар да, меним калошларым да, къуругъайдылар.
Зар-зоруна етип кельдим.
Нури-ай, сиз бугунь бардакънынъ тюбюни тилинъизнен ялагъангъа ошай.
Онынъ ичюн де бойле къар ягъды, — деди Нуринисаны озгъарып алып кетеджек къадын.

— Ёкъ, Хайри ала, асыл яламадым, — деп кульди Нуриниса.
— Фаэтонынъыз пек йымшакъ экен, э?
Шалиден ёргъан устюне отургъан киби.
Гонъюльни охшай, — деп мыдырданды о Нуринисанынъ янына ерлеше берип.

Хадраны ве Ахун-гузарны кечтилер.
Хайри аланынъ косьтергенине бинаэн, Ёлчы фаэтонны тар бир аралыкъкъа айдады, йыкъылаяткъан эвчикнинъ салынып къалгъан къапучыгъы огюнде токътады.
Къадынлар къапу артында джоюлып кеттилер.

Эвлернинъ тёпелеринде, тереклернинъ пытакълары устюнде къар баягъы къалынлашкъан.
Кене де шиддетли ягъмакъта эди.
Беш-он адым авлакъта балалар ойнайлар.

Урбалары эски, бирисининъ аягъында джарты калош, дигерининъ аягъында исе бурунлары ашалгъан, тешик папичлер.
Чорап ерине, ичлеринден табан парчалары корюнелер.
Лякин юзьлери къуванчлы, эсджанлы: биринджи къар аралыкънынъ юзюни бус-бутюн денъиштирди ве оларгъа янъы оюнлар кетирди.
Аралыкъта сес-шамата, кулькю.
Балаларнынъ бир къысмы экиге болюнип къар топач ойнайлар.
О бир кенарда, бир къач бала, озьлерининъ бойларындан юксек, томалакъ къар обасыны тыгъырлаталар.
Огъланчыкълар, дакъкъа сайын, ушюген къолларыны агъызларына къапалар, къолтукълары тюбюне сокъалар...

Ёлчы балаларнынъ ойнагъанларыны меракънен бакъа эди.
Ярым саат алдын, Нуринисаны беклеп тургъанда башында долангъан хаяллардан, эеджандан зерре къадар шей биле къалмады.
Энди онъа эр шей белли.
Даа якъынларда онынъ бойнуна асылып, къулакъларына сыджакъ севги сёзлери пышылдагъан къыз, башкъасына акъайгъа чыкъа, озюнинъ къуванчыны биле ондан гизлемеди.
Ёлчы онынъ эр бир сёзюнде, сесинде кулькюсинде, эм такъдирден разылыгъыны сезди.
Онынъ бу арекетлери Ёлчынынъ менлигине тийди.
Лякин къызнынъ севгисине баштадан шубеленгенинден шимди озь гонълюни алды, Мирзакаримбайнынъ эвинде озюнинъ вазиетини козь огюне кетирди ве сонъу бойле олып чыкъкъаныны табий шей деп сайды.
Ёлчы кене де балаларгъа бакъты ве озюнинъ балалыгъыны, койдеки аркъадашларыны хатырлады.
О да якъында, кичкене, атешдай бир бала эди.
О да, башкъа кой балалары киби яшлыкътан чалышмагъа башлады.
Амма оюнларгъа да вакъыт тапар эди.
Хусусан къыш вакъытларында...
Лякин, бойле тар, басыкъ аралыкъта дегиль, кенъ-бол мейданларда.
Анда бузларнен къаплы олгъан юксек байыр бар эди, олар андан чана тая, йыкъыла-юварлана эдилер...

Башкъасына атылгъан къар топачы Ёлчынынъ башына тийди ве тахиесини азгъана къыйыштырды.
Балалар кулюштилер.
Ёлчы де юректен кульди.
Ачыкъ гонъюлли, саде йигит олгъаныны корип, балалар онъа якъынлашып башладылар.
Эписининъ козю атта ве фаэтонджыда, оларнынъ козьлеринде: фаэтонгъа минип, «пошт-пошт!» деп атны чаптырып, шеэрни айланып чыкъсалар, эр кесни айретте къалдырсалар... деген фикирлерни окъумакъ мумкюн эди.
Базылары аткъа тийип бакъаджакъ ола, базылары исе, фаэтонгъа тийип: «неден ясалгъап экен?» — деген киби бири-бирлерине бакъалар.

Фаэтон янында лакъырды къызышып кетти: Ёлчыгъа бири-бири артындан суаллер ягъды:

— Къач кумюшке алдынъыз? — деп сорады бир атикче бала.

— Саибинден сорамакъ керек, мен къайдан билем? — деп кулип джевап берди Ёлчы.

— Фаэтон озюнинъки олса, бойле кийинмез эди,— деди балалардан бириси, баладжа, дос-догърудан

— Мына, мындан, бу ерден Шайхантавургъа не къадар вакъытта бармакъ мумкюн?.. — деп дигери джиддийликнен сорады.

— Козь ачып-юмгъанджек.

— Я бизим багъгъа къадар? — деп айтып йиберди балаларнынъ бириси.

— Багъынъызнынъ къайда олгъаныны бу адам къайдан бильсин, — деп балалар шакъылдап кулюштилер, оларнен берабер Ёлчы де, бутюн вуджудыны сильким кульди.

Къадын баштакиси киби, къарны ве папичлерини лянетлеп-къаргъап Нуринисанен берабер моллакъайнынъ эвинден чыкъты.
Нуриниса отурмаздан эвель, фаэтонда, аякъ устюнде, къошма-къошма алтын билезликлер такъылы билеклерини фередже тюбюнден чыкъарды, къолларынен сербестче фереджесини тюзетти.
Бу арада къадын сёйленди:

— Мен сизге эйиликтен къачмадым, энди сиз де манъа, Нури-ай бир эйилик япынъ, ананъыздан манъа дёрт метр къадар басма алып беринъ.
Лякин ялварам, унутманъ...
Шаравар тикип киерим.
Киевнен узакъ омюрлер тилейим, сизге.

— Яхшы дедим де!
Ишандыргъан сонъ, бинъ кере даа айта бермек не керек!— деди сертийип, Нуриниса.

— Бу йигитке де, Алла, яхшы бир келин берсин,— деп девам этти Ёлчыны косьтерип къадын.

— Тойларында мен хызметчи олайым... — деп кульди Нуриниса.

Ёлчы бу сёзлерни эшитмеген олды.
Къадынлар отургъанынен узун тасмалы къамчысыны котерип саллады.

— Но -о! — деп атны айдады.

Ельнен къарышып къар япалакълары онынъ бетине кескин уралар.
Къулакъларында артта — аралыкъта къалгъан балачыкъларнынъ сеслери янгъырады:

Ёлчы къайтып кельген сонъ, атны туварды, ат ахырына алып кетти ве сонъ, хызметкяр-ыргъат эвине кирди.
Джамы парлангъан пенджереден авлакъча кошеге тыкъылды.
Эвнинъ диварларындан -дым сасыгъы, сувукъ ве куф къокъусы ура.
Азбарда бинълернен къар япалакъларындан кобелечиклер учалар.
Ель сызгъырып башлады.
Тышарыда къаргъа ве къышкъа къувангъан къаргъалар къаркъылдап башладылар...

Нуриниса исе анасынынъ одасына кирди, нефеси шифалы адамнынъ берген бир чим-чим чайыны, бир къач шекер парчасыны джебинден чыкъарды, оны келиннен киев биринджи геджеси яткъанда киеджек индже беяз кольмегининъ янына къойды.
Бунъа молланынъ «шыфалы» нефеси тийген.
Сонъ, анълашылмагъан арифлернен къаралангъан кягъыт парчасыны киевнен келин «омюрбилля бир-бирлерини сёнмейджек севгинен севеджеклери» дуасыны — эписини топлап, бир явлукъкъа сарып-чырмап, озюне белли олгъан ерге сакълады.
Буны битирген сонъ, Нуриниса, ода ичинде юрмеге башлады.
Не япаджагъыны бильмей, тойгъа тикильген ёргъанларны, ястыкъларны козьден кечирди.
Докъуз къадифе ве докъуз йипек ёргъанларнынъ обасы тап тавангъа тие.
Онынъ къаршысында, къар киби, бем-беяз ястыкъларнынъ обасы...
Тюневин киев тарафындан ёлланылгъан-алынгъан бахшышларны корьгенде, энъ мутебер къадынларнынъ биле козьлери куньджюликтен яндылар...
Олар акъкъында лаф энди бутюн Ташкентке дагъылса керек.
Бойле нам кетер деп аслыда, Нуринисанынъ акълына кельген эдими?
Олар эписи сандыкъкъа толдурылгъанлар.
Оларнынъ бир даа къарыштырып чыкъмагъа Нуринисанынъ истеги ёкъ эди.
Факъат Нуриниса, ялынъыз узун зынджырлы, къапагъында зумруд янъгъан уфакъ, лякин пек дюльбер саатчыкъны алды, эр бир тарафыны айландырып бакъты.
Оны къуту-къуту чешит тюрлю алтын, кумюш, зумруд шейлери олса да сааты ёкъ эди.
Саат алмакъ исе не анасынынъ ве не де озюнинъ акълына биле кельмеген эди.

Сонъ, зынджырыны бойнуна такъып, саатны исе къулагъына якъынлаштырды.
«Чыкъ-чыкъ», «чыкъ» деген мусавий давуш эшитильди.
Лякин, джаиль адамгъа китап насыл бир шей айтмаса, саат да Нуринисагъа бир шей айтмады.
Тюневин бир-де-бир кимседен сорап огренмеге истесе де, сонъ, бу фикирден, вазгечти.
«Дюльбер донатылгъан эвде акъайымнен экимиз къалырмыз, шакъа-хората арасында, о озю огретир!» деп тюшюнди.

Хаялларгъа, умютлерге къапылгъан, истегине наиль олгъан Нуриниса, ашыкъкъан, ынтылгъан бахтынен корюшмеге арада къалгъан бир кунюни насыл этип кечирмекни бильмез эди.
Лякин анасы ве келинлеринен бир ерде олгъанында, о, бу дуйгъуларыны сакълар эди: юзю аджыныкълы, козьлери сёнюк, дерсинъ керчектен де, баба-ана эвинден айрылгъаны оны бугунь бахт ве къуванчтан кечкенини косьтере эди.
Нуринисаны якъындан бильген къадынлар ве келинлери бунынъ эписи япма олгъаныны анълар, лякин енгиль фикирли Лютфиниса къызына бакъып, янып-якъыла ве кельген мусафирлерге яныгъыны такъмакълай эди.

Къапуны мукъайтлыкънен ачып, сандалгъа къоймакъ ичюн элинде курек толусы, къорнен, одагъа яш бир къызчыкъ кирди.
Бу Ярматнынъ къызы, Гульнар эди.
Беяз юзлю, назик, узун бойлу къыз...
Яшына бакъкъанда, бою юксек, лякин кевдесине мунасип, балалар киби кулюмсиреген, тёс-тёгерекче беяз юзю, къалемнен сызылгъан киби индже къашлары, узун, сыкъ кирпиклери арасында янгъан ири козьлери бар эди.
Бу козьлерде догърулыкъ, алидженаплыкъ, мераметлик, гонъюльнинъ баарь тазелиги ве темизлиги ве шайлылыкъ янар эди.
Лякин Гульнарнынъ урбалары ыргъат къызларнынъ урабалары киби эди: башында къызыл, энди чокътан агъаргъан явлукъ, устюнде индже, эски, кыскъа камзол, камзолнынъ тюбюнде — агъаргъан, энди бинъ кере ювулып-ямалгъан сатин антер, уфачыкъ-назик аякъларда къаба, чокътан кийилип юрюльген аякъкъаплар...

— Джанынъыз сыкъыламы, Нури-апа? — деп сорады, курекнинъ къоруны сандалгъа тёкеркен Гульнар.

— Юрегимни къан бийлеген киби ола.
Болдурдым мен, — деди, разы олмагъан киби джевап берип, Нуриниса.
— Сабадан берли бир озюм отурам.
Сен де бу эвге башынъны сокъмадынъ.
Чай ичмедим, агъзыма бир буртюк шей алмадым.

— Сиз бир якъларгъа кетип, даа шимдичик кельдинъиз.
Алдамагъа не керек?— деди кулимсиреп Гульнар.

— Эр шейге бурунунъы сокъып, динъленип юресинъ, индемез, — деп джекирди Нуриниса — тез ол, эль-бетимни ювмагъа сыджакъ сув кетир!

— Сув азыр, шимдичик кетиририм,— къоркъмай, лякин итаатнен сёйледи Гульнар.
— Не япаджакъсынъ, Нури-апа, танъ аткъанындан берли ерге чёккеним ёкъ.
Эвлер къадынларнен толу, эр кеске чай берип етиштирмек керек.
Сонъ, емек къоймакъ, балаларны ашатып-ичирмек.
Биринджи азбардаки эвлерни джыйыштырдым.
Буюк ана шай деди...

— Бабам эвдеми?

— Ёкъ.
Ялынъыз Ёлчыбай акам ыргъатлар эвинде.
Гульнар утанып кулюмсиреди.
— Башта мен бильмедим, сонъ корьдим.
Чапа-чапа мында кельдим.
Къапугъа урып башымы парлая яздым.

— Энъкъаз, гъалиба, корюндинъ, — деп дудакъларыны къыйыштырды Нуриниса.
— Сен яш олсанъ да айнеджисинъ.

Гульнар айткъанына бинъ пешман олды.
Меселени ятыштырмакъ ичюн, сёйлемеге меджбур олды:

— Эгер энъкъаз япкъан олсам, олейим, татачыгъым!
Мына бакъынъ, билесизми бу насыл олды?..
Гульнар сандалнынъ огюне тиз чёкти ве девам этти:

— Бутюн одаларны джыйыштырып чыкътым, азбаргъа ёргъанларны чыкъардым, къакътым.
Сонъ, кене де азбарда бутюн савутларны ювдым.
Ве апансыздан, кечеяткъанда, ыргъатлар эвининъ пенджересинден бакътым, Ёлчыбай аканы корьдим.
Сонъ бирден азбар къапучыкъкъа чаптым.
Мына бойле энъкъаз!
Не ичюн бу энъкъаз ола?

Нуриниса сынамакъ макъсадынен: — Эвель корьген эдинъми? — деп сорады.

— Узакътан бир кереми, эки кереми корьген эдим.

— Бегендинъми?

— Бойле лафларнынъ не кереклиги бар? — деп Гульнар къызарып, чабик-чабик, чыкъып кетти.

Нуриниса кене де ялынъыз къалды.
Онынъ хаялында, бир кереден сыджакъ яз куню, багъчада Ёлчынен олып кечкен къыскъа корюшювлери джанланды.
Бундан сонъ, кузь геджеси олып кечкен корюшювни, къоркъунчлы ве татлы дакъкъаларны хатырлады.
Онынъ дудакълары къалтырадылар, юреги ойле дукюльдеди ки, дерсинъ о дакъкъалар мына шимдичик олып кечтилер.
Сонъ, онынъ юрегини къоркъунч къаплады.
Насыл олды да, озюни сакълады?
Кимнинъ темизлиги, кимнинъ намусы, кимнинъ акълы, кимнинъ сабыры, кимнинъ озь-озюни тутувы оны, о заман айыплыкътан, масхаралыкътан къуртарды?
Эгер йигит де онынъ киби енгиллик ве сабырсызлыкъ косьтерген олса, о бугунь бойле тойны корип олур эдими?
Ёкъ.
О, я озюни ольдюрмек керек олур эди, я да хызметкяр йигитнен берабер бу ерлерден къачып, фукъареликте бир тилим отьмек къыдырып юрер эди.
Бутюн тувгъанларындан, ана-бабасындан, агъа-къардашларындан марум къалыр эди.

Акълына фукъарелик, ёкъсузлыкъ кельгенде, Нуриниса сескенип йиберди.
Озюне къуванып шай тюшюнди:
«О яхшы, темиз, намуслы йигит.
Онынъ бир эксиклиги бар — фукъарелик.
Ах, о не ичюн байвачча дегиль экен!..»

* * *

Той, зенгин, шаматалы, юксек дереджеде кечти.
Бойле тойлар пек сийрек ола.
Акъшам къаранлыкълашмаздан эвель Мирзакаримбайнынъ эвине кеткен аралыкънынъ башында киевнинъ кельгенини хабер этип, дёрт карнайнынъ ве дёрт сурнайнынъ сеси янгъырады.
Адетинен, энъ айтувлу байвачча киевлерни эки чифт музыкант озгъарып келе тургъан: эки карнайлы ве эки де сурнайлы.
А мында — беш чифт!

Бутюн маалле аякъкъа турды.
Эвлернинъ тёпесинде, аралыкънынъ эр эки тарафында да, башларына абдалден-дал япылгъан фереджелернен къадынлар ве къызлар пейда олдылар.
Бир-эки дакъкъадан сонъ, бутюн эвлернинъ устлери сейирджилернен толгъан эдилер.
Атта бутюн вакъыт, аякъларыны сандалгъа сокъып, отурып кечиргеи къартлар биле, эвлерининъ устюлерине чыкъмагъа аллары олмагъандан къыйыш-къунгъур диварларгъа тырмашып, «ханнынъ тоюна» ошагъан тойны корьмеге истер эдилер.

Тойларда адет олгъаны киби аралыкъта эр эки тарафтан «куреш» башлады: бирилери келиннинъ мааллесинден, дигерлери исе, киевнинъ мааллесинден.
Балалар юмручыкъларыны сыкъа берип, бири-бирлерине атыла, бири-бирлерини къаргъа булгъалайлар.
% Оларны корьген осьмюрлер де авучларына тюкюрип, бири-бирлерине бакъмагъа башлагъанда, къартлар ортагъа тюштю ве котеклешювни токътаттылар.
Тынчлыкъ сакъланды.

Яхшы кийинген байваччалар, энъ айтувлы алыш-веришчилернинъ огъуллары, киевни ортагъа алып, балабан араба къапудан, азбарнынъ эркеклер ичюн айырылгъан тарафына ёнедилер.
Мында, энди тынчлыкъ баскъан эвде, имам никях къылмагъа башлады.
Сонъ, киевнинъ башына къанфет, богъдай, алтын, кумюш ве башкъа шейлер септилер.
Ниает киевни ве яшларны мусафирлер ичюн къыйметли джиезлернен донатылгъан эвлерге теклиф эттилер.

Никях къыйылгъан сонъ, Нуринисаны кене де къадынлар тарафына алып кеттилер.
Келинни, онынъ озю киби зенгин байларнынъ къадынлары къаршылап алдылар.
Онынъ устюнде эскидже тикильген, узун ве кенъ йипек антер (анасы онъа бойле тантаналы куньде «модалы антер» киймеге ясакъ этти), башында орьнекленген балабан йипек явлукъ, аякъларында йипек киби йымшакъ меситлер.
Нуринисанынъ коксю къуванчтан котерильген, лякин о, бу сонъки куньлери япкъаны киби, озюни тюшюнджели ве яныкълыджа косьтермеге тырыша эди.
Базы къызлар никях вакътында онынъ ашыкъкъаныны эслеп кулюшселер де, шакъагъа чевирип:

— Мен къайдан билейим?
Урьметли имамны ачувландырмамакъ ичюн, экинджи кере сорагъанджек, мен айта къойдым...
Учюнджи кере сорайджагъыны къайдан билейим?

Киевни сыйлав адетинен тез битти.
Киев, эр тарафы алтыннен тикильген узун ве кенъ халаты, башында балабан беяз чалма, онынъ тёпесинде алтын таджы олгъаны алда, зенгин байларнынъ огъулларынен берабер, карнай ве сурнайларнынъ давушы астында, азбар къапуларындан чыкъты ве аралыкъ бою, сербестликнен, озь тарафына ёнельди.
Ичерики одалар кене де сес-шаматанен толдылар.
Энди келинни озгъарув вакъты да якъынлашты.

Лутфиниса башта яныкълап ах-вахнен Нуринисаны назарланмасын деп, тютетмекни теклиф этти.

Нуриниса тильки терисинден енгиль тончугъуны кийип, алтын сувлу къадифеден агъыр фереджеге кийинип азбаргъа чыкъкъанда, бутюн къадынлар, байнынъ буюк азбары ичине тёкюльдилер.
Мирзакаримбай къызына бахт сеадет истеп, окъуды.
Эеджандан байнынъ сеси къалтырай эди, дерсинъ о, сёзлерини энъкъаз соза, лякин къадынлар, келиннинъ сабырсызлыгъыны дуялар, байнынъ къоллары сакъалына япышкъанынен, олар бир аньде Нуринисаны сарып алдылар ве онынъ башы устюне кенъ, паалы шербентини яптылар.
Келин кетмеге энди азыр эди.
Йырджылар дарелерини шамарладылар.
«Яр, Яр!» деп йырламагъа башладылар.
Йыргъа башкъа къадынлар да къошулдылар.
Бу къалабалыкъ-шамата вакътында байнен къадыны арасында чыкъкъан къавгъаны кимсе анълап етиштирамады.

Лутфиниса къызны келинлеринен берабер фаэтонда кетмесини теклиф этти:

Халкъ ичинде: «Бу ким? — ...A-а бу фаланчанынъ къызы даа!» — деселер не ярамайлыгъы бар? — деди Лутфиниса.

Бай исе къаттылыкънен:

— Эр кес киби, арабада кетсин! — деп айкъырды.

— Вай!
Алиходжабайдан бизим не эксиклигимиз бар? — деп къычырыкъламагъа башлады Лутфиниса.
— О къызны эки атлы фаэтонда йиберди!

— Етер! — деп джекирди Мирзакаримбай къадынынынъ устюне.
Къопайлыкъ ич кимсени яхшылыкъкъа алып бармады.
Мен, эски адетлеримизден ред этмекни керекли танымайым.
Шимди, вакъыт ойле.
Халкъ чешит шей айтмагъа башлар.
Байлар къутурдылар, дерлер.
Насыл ола да, сен буны анъламайсынъ, акъмакъ!

Той керваны еди арабадан ибарет эди.
Оларда келин ве онынъ анасындан башкъа, тувгъанлары ве зенгин кишилерининъ къадынлары ерлештилер.
Фукъаре сойлары, тойларда ве дженазелерде ашап-тоймагъа алышкъан башкъа къадынлар исе, къаранлыкъта абына-сурюне, джаяв кеттилер.
Энъ огден кеткен, устюнде келин ве келиннинъ анасы, Хаким ве Салимбайваччанынъ къадынлары олгъан арабаны Ёлчы айдай эди.
О, атнынъ аякъ алышына коре, эгерде саллана-саллана, шашкъынлыкънен куле, озь-озюнен сёйлене:
«Омюр мына насыл шей экен.
Биринджи кере манъа озь севгисини ачкъан къызны, озюм башкъасынынъ къолуна алып-кетип теслим этеджегим!».

Таш тизильген кенъ ёлгъа чыкъкъан сонъ, чешит тюрлю шакъалар япмагъа севген Ярмат, атына къамчыны саллады ве огде кеткен арабаны озып кечмек истеди.
Ёлчы, санки буны беклер киби, атыны къамчынен къоркъузды ве тельбевлерни бошады.
Эписи арабаларнынъ атлары чапа башладылар.
Ёллар арабанынъ тасырдысы ве чынгъылдысынен, арабаджыларнынъ сеслеринен, къадынларнынъ «яр, яр» йырларынен инъледи.

Ёлчы къызышкъан сонъ, атына бир къамчы даа урды, ат ойле бир пертавламагъа башлады ки, атта шлейкаларыны узеязды.
Бу арада, той ёлуны йипнен кескен яшларны эследи ве атыны зар-зорнен токътатып келиннинъ анасына айланды:

— Буюк ана, балаларны къувандырсанъ,— деди.

Ёлны кескенлер къычыра эдилер:

— Къызгъанманъыз, чокъча, чокъча беринъиз!

— Пара бермегенджек йибермемиз!

Лутфиниса арабанынъ кошесинден эки тахие алды, онъа беш кумюшликни къошты ве Ёлчыгъа узатты.

Бахшышкъа къувангъан балалар самимийликнен:

— Той артындан, той япынъыз, ала! — деп къычырдылар.

Бираз кеткен сонъ, караванны бир даа токътаттылар.
Чайханадан бир сюрю еткен яш чапып чыкъты ве бель багъларыны чабик-чабик бири-бирлерине къурап, ёлны кестилер.

% Арттан Ярмат ачувланып Ёлчыгъа къычырды:
— Бунъа даа насыл шакъа дейлер!
Басып, ёгъурып кечип кетмейсинъми!

— Тойнынъ аджайиплиги де бунда!— деп ачувнен джевапланды Ёлчы.

— Къана, ана, джумертлилигинъизни косьтеринъ! — деди Ёлчы.
Лутфиниса кене эки такъие ве он кумюш акъча даа алып узатты.

Киевнинъ мааллесинде де йигитлер эки ерде той арабаларыны токътатаджакъ олдылар, лякин кечиктилер, меселе шамата-гюрюльтинен битти.

Ниает, той арабалары келеджек ерлерине келип чыкътылар.
Арабаджылар къадынларгъа тюшмеге ярдым этип, келиннинъ джиезлерини ташымагъа башладылар.

Киев азбарынынъ ортасында балабан атеш янъмакъта эди.
Келин, къадынларнынъ озгъарувынен, азбаргъа киргенинен, атеш башында оюнлар, йырлар башлады.
Ташкентнинъ энъ метин йырджылары шенъ, джанлы той йырыны:
«Алмаларынъа, нарларынъа шан-шурет!
Багъ-бостанларгъа шан-шурет!» — деп йырлайлар.
Атешнинъ ялыны ве учкъунлары кокке котериле, йырджы-оюнджы къызлар атеш этрафында джильвеленелер.

Нуриниса башы устюнде япылгъан балабан йипек шербенти тюбюнде, озь мааллесининъ яш къадынларынен отурмакъта.
О, йырларны эеджаннен динълей, ара-сырада козь къыйыгъынен ойнагъанларгъа да бакъа.
Эгер де киевнинъ мааллесиндеки яшлар, адет олгъаны киби, келиннинъ табиатыны бильмеге истегенлерини пек мукъайтлыкънен япмагъан олсалар, о, бельки, озюнинъ нишанлысынен оладжакъ корюшювни де унутыр эди.
Огълан балачыкъларнынъ бойлары бир къарыш олгъанына бакъмадан олар оны, пек чимчий эдилер.
Къадынлар арасындан бойле бир балачыкъ сокъулып кирди де, келинни чимчип къачты.
Нуриниса агърысындан тишлерини сыкъты ве къычырып йибермей, «ах»— деди.
Онынъ бахтына, шашмалап, балалар башкъаларыны чимчип къачкъан вакъытлары да ола эди...

Атеш башында оюнлар тап яры геджеге якъын битти.
Бундан сонъ, келинни балабан оданынъ тёшельген кошесине отурттылар.
Къадынлар мында экиге болюндилер: адетиндже, келиннинъ тарафдашлары къапыда, босагъа янында таба, киевнинъ тарафдашлары исе, беяз чаршафнен кесильген кошеде, тёрьге кечип отурдылар.
Эр эки тарафтан курешке азырландылар.
% Адет олгъаны киби, эр эки тарафтан да, огге «батырлар» чыкътылар.
Келин тарафтан, белине къушагъыны багълап, алчакъча бойлу, кутюк киби, томалакъ, Нуринисанынъ танышы олмагъан къадын чыкъты, киев тарафтан исе къуда, эркек мучели, узун бойлу сакъалынынъ уджунда бир топчыкъ сийрек сачлар олгъан, мазаллы къартий чыкъты.
% «Батырлар» енълерини чермеди ве бири-бирлерине япыштылар.
Оларгъа ярдымгъа башкъалары да етишип кельдилер.
Эр кес озь «батырнынъ» къушагъына-этегине, енълерине япыша.
Эр бири озюнинъ тарафына тарта, чеке.
Эгер де бир де бирисининъ къолу къутулса, эписи йыкъылып, бири-бирлерининъ усьтьлерине обаланаджакълар.
Бойлеликнен, оданынъ ичи шамата — кулькю, чешит сеслернен толды.
Эр эки тарафта чеккелешип болдургъан ве озь къуветлерини косьтерген сонъ, келиннинъ тарафдашлары, киевнинъ урьметине, азгъана озьлерининъ курешлерини эксильтти ве киевнинъ тарафы оларны бир къач адым алдгъа тарттылар.
Бу арада къуданынъ ишмарынен къадынларнынъ башы устюне, бутюн оданы къаплап алгъан киби, балабан чарфаш яптылар.
Беяз чаршафнен къаплангъан кошеден къадифе халатлы киев чыкъты.
Къуда оны чабикликнен келин япынып тургъан шербенти тюбюне сокъты.
Киев Нуринисанынъ онъ къолуна япышты, бутюн кучюнен кевдесини сыкъты.
Зорнен оны ерден котерип алды ве сонъ, эр адымында сюрюне-сюрюне (анълашылгъанына коре юк онынъ арджы дегиль эди) кошеде, чаршаф артында гъайып олып кетти.
Йипек ве къадифе чаршаф ортюльген тёшек устюне яваштан ташлады, сонъ, озю де, онынъ янында, эркеклер отургъан киби, аякъларыны хачлап отурды.

Нуриниса утангъан киби олып юзюни чевирди, башыны ашагъы асты, бетини шалынен къапатты, юреги исе, сыкъ-сыкъ дюкюльдей эди.
Киев де, бильмем утангъанындан, бильмем кимседен бир ишмар беклеген киби, индемей отурды.
Нуриниса, гуя озь-озюнен лаф эткен киби, «пек сыджакъ!» деп йиберди.

Киев оны бир къолунен къучакълады, экинджи къолунен башындан шалыны котерди ве муляимликнен:— Сиз, джаным, мемнюнсизми? — деп сорады.

Нуриниса козьлерини сюзип, джильвели-джильвели кулюмсиреди, ве юзюни онъа чевирди.
Бир дакъкъа къадар о, сары сийрек тюклю сакъаллы нишанлысынынъ юзюне бакъып къалды, сонъ, башыны яваш салындырды ве терен кокюс кечирди.

Эвде шамата бираз эксильди.
Болдургъан къадынлар тынчландылар.
Япыладжакъ шейлерни япып, сырасына къойып, озь ишлеринен огъраша эдилер.
«Сач сыйпав», «кузгюге бакъмакъ», ве даа башкъа шейлер тап танъгъа къадар етти.

Экинджи куню, шаматалы-гюрюльтюли саба емегинден сонъ, кене де шенъленюв башланды.
Ичерики азбар ичинде оюнджылар ве йырджылар тёгерек алып, ойнамагъа, йырламагъа башладылар.
Эркеклер тарафында исе, киевнинъ достлары, таныш-билишлери эглене эдилер.
Яшлар исе, къадынлар азбарынынъ къапуларынынъ тешиклеринден бакъалар, базы юзсюз байваччалар исе, атта къапуны аралыкъ этип башларыны сокъалар.
Базылары, къолларындаки шытырдавукъ кягъыт акъчаларны косьтерип, ишмар этип, озьлери тарафкъа къызларны чагъыралар.
Къартанайлар исе, оларны къува, сёгелер.
Уйледен сонъ, акъшамки сакъаллы къартанай келинни «селямгъа» алып чыкъты.
Нуриниса кунешнинъ шавлесинден алтын сувларынен балкъылдагъан къыйметли банорас паранджада.
Юзю къат-къат шал явлукъларнен яры япыкъча.
О, босагъа янында токъталды, азгъана башыны эгильтти.
Эписи одалардан ве софалардан къадынлар азбар ичине чыкътылар.
Сакъаллы къуданай онъ къолуны яваштан Нуринисанынъ башы устюне ташлады ве эркек сесинен соза берип къычырды:
«Ассалям, ассалям!
Мухаммад Мустафагъа селям!
Биби-Фатимеге селям!
Азиз эрен-эвлияларгъа селям!
Къайнана, къайнаталарынъа селям.
Агъа-къардашларынъа селям!..»

Къарт къайната хаста олгъанындан, азбарнынъ эркеклер болюгинден баба ерине киевнинъ буюк агъасы чыкъты.
О, чевре этрафкъа бакъмай, чабик адымларнен адымлады.
Эркеклерге бакъмагъа акълары олмагъан къадынлар, адетиндже башларыны кенаргъа чевирди, явлугъы олгъанлары явлукънен, олмагъанлары исе, къолларынен юзьлерини яптылар.
О, яп-янъы шытырдагъан кягъыт акъчаны келиннинъ башы тёпесине къойды да, кене де, эркеклер болюмине таба чыкъып кетти.
Сакъаллы къуданай кягъыт акъчаны эеджаннен джебине къойды, сонъ Нуринисанынъ юзюни ачты.
Къадынлар бирден Нуринисанынъ юзю япылгъан явлукъны талап-алдылар.
Олар, бойле явлукълар бахт кетиргенине ишана эдилер.
Къайнанасы исе, Нуринисанынъ башына конфет ве уфакъ акъчалар септи.
Балалар ве яшлар оларны джыйыштыргъан арада, къайнана Нуринисаны эвге алып кирди.

Келиннинъ джиезлерини эр кес корьсин деп, азбар ичинде ве софаларда яйдыргъан эдилер.
Оларны корьген мусафирлер айретте къалдылар.
Одалар ичинде исе аш-сув бериле.
Савут сайын, савут кетириле.
Сонъу ёкъ...
Акъшам устю Лутфиниса Нуринисанен сагълыкълашмакъ ичюн онъа кирди.
Къартий къызынынъ чырайындан, бир кереден, онынъ пек шенъ-къуванчлы олмагъаныны анълады.

— Не олды, къызчыгъым?
Сен къувангъангъа ошамайсынъ? — деп сорады анасы.

— Аначыгъым, сиз ич де де раатсыз олманъ, мен азгъана болдурдым, — деп джевап берди Нуриниса.

Лутфиниса бир сыра насиатларыны даа гизлиден къызынынъ къулагъына айтып, къапугъа догърулды ве бир къач вакъыттан, мында берабер кельген къадынларнен ёлгъа чыкъты.
Къудаларнынъ сый ве муамелелеринен мемнюн олса да, гонълю къырыкъ, къуванчсыз эди.
