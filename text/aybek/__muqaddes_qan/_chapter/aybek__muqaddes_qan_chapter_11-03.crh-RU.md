### 3

Гульнар учь кунь джеэннем азабында чекишти.
Анасындан бу хаберни эшиткенден берли, онынъ агъламагъан бир куню биле ёкъ эди.
Чырайы къачты.
Янды-якъылды.
Эгер де къыз башкъасыны севмеген олса, эгер де бу ал эвельден, апансыздан парчалангъан булутнынъ бир кесечиги киби, бир ань онынъ хаялына кельген олса, шимди анасынынъ айткъан къара хабери оны олюм дереджесине кетирмез эди.
Онъа ошагъан даа пек чокъ факъыр-фукъаре къызларынынъ башларына, хусусан дюльбер сойларынынъ башларына, кельген бойле аллар, меним башыма да алланынъ язысыдыр, олюм зарурий шей олгъаны киби, не япайым, Мирзакаримбайгъа къадын оладжагъымда зарурий шейдир дер эди.
Бу афаткъа, бу дешетке деф олунмаз адиседир деп, баш эгер ве шимди онъа о къадар агъыр олмаз эди.
Бабасынынъ залымлыгъына да, бельки козь юмып олур эди.
Лякин къыз бутюн къальбинен, юрегинен, бутюн гонъюль ве барлыгъынен дюльбер ве къуветли, саде ве мераметли Ёлчыны севди.
Онынъ ичюн де къызаргъан ве чылпыкъ козлю, эчки сакъаллы, къалтыравукъ къарт онынъ хаялына кельгенде, гонълюнде, янгъын киби нефрет фышкъыра эди.

Гульнар не япсын?
О юрек яраларыны кимге айтсын?!
Бу белянынъ астындан чыкъмакънынъ чареси ёкъ.
Эвде эр шей онъа ят.
Бабасы да.
Атта, анасы да.
Ана ве бабасынынъ изини олмадан азбар къапудан биле чыкъмагъа акъкъы ёкъ эди.
Кимге сыгъынсын?
Анасынамы?
Я козь яшларыны акъызып, оны къандырмагъа чекишкен, такъдирге баш эгмесини теклиф эткен, анасы да, я!
Бабасы?
Онынъ акъкъында не айтмакъ мумкюн?
О, байнынъ истегини, къызы ичюн, къадыны ве озю ичюн — бутюн аилеси ичюн, буюк бахт ве энъ юксек алидженаплыкъ, деп беллей.

Ярмат сонъки куньлерде бус-бутюн башкъа олды.
Юрюшини биле денъиштирди.
О, къолларыны бельбагъына кыстырып, бодене юрюшинен кирип кельди.
О, башта бойле дегиль эди.
Энди байдан-киевинден эвине къайтаркен, эвде эр вакъыт къадынынен яваш, ишмарнен лакъырды этип башлады.
Энди эвде, баштаки киби, серт къычырувлар ерине, муляйим сёзленюв, козьлерде мераметлилик ве джыллылыкъ сезиле эди.
Къолунда, сыкъ-сыкъ, бутюн омрю бою ич бир дефа корюнмеген чытырдагъан кягъыт паралар корюне эди.
Къызынынъ козьяшлары оны аз раатсызлай.
О, буны, акъайгъа берильген къызларнынъ эписининъ башына келип-кечкен шей, деп сая эди.

Гульсумбиби, башта, къызынен берабер агълап юрди.
Сонъ, такъдирнинъ язгъанына коре, курешнинъ файдасыз олгъаныны анълап, башына кельген белянен разы олды.
Ана юреги шимди де азаплар ичинде.
Лякин о, энди бутюн къуветини къызынынъ козьяшларыны токътатмакь, оны къандырмакъ, юрегининъ агърысыны ятыштырмакъ ичюн бере.
О, къызынынъ гонълюни алмакъ ичюн, эшанларнынъ къадынларындан эшиткен «китап» сёзлерини де айта эди.
«Бу дюньяда чекишкен ве эзильген къадынларны, къыямет къопкъанда, пейгъамберимизнинъ къызы Фатимебиби озю дженнетке алып кетеджек» — дей эди.

Гульнар бутюн вакъыт Ёлчы акъкъында тюшюне ве оны сабырсызлыкънен беклей эди.
Лякин о, ёкъ.
Кеткенине бир афтадан зияде олды.
Эгер о кельген олса, бир шейлер этип, хабер этер эди.
Лякин кимерде бир Гульнар сезеклене:
«Бельки къайткъандыр, къайдан билейим?
О да, меним киби, бир бичаре, бельки бир кошеде пысып ятып къалгъандыр?» — деп хаяллана эди.
Ёлчы!
Онынънен бир ань корюшсе де, онынъ кокрегине башыны эгсе де, юрегининъ насыл ургъаныны эшитсе де!
Бу къапкъандан чыкъмакънынъ чаресини сораса да!
Лякин о къайда?
Буни насыл бильмели?
Эвде онынъ адыны биле анъмакъ мумкюн дегиль.
Тек бабасынынъ янында дегиль.
Атта, анасынынъ янында да.
Энди анасы ичюн де о, «башкъасынынъ малы» сайыла, Ёлчы исе, «башкъа бир киши».

Къыскъа къыш куню Гульнаргъа сонъсуз корюнди.
Лякин акъшам да онъа бир шей кетирмеди.
Пенджереден, чыплакъ тереклернинъ пытакъларынынъ уджларында къонаяткъан кунешнинъ шавлеси титрегени, къомшу эвлернинъ тёпелеринде ачыкъ-сувукъ къыш авасында оджакъларнынъ бурулып кеткен мавы тюс тютюни корюле эди.
Лякин къызнынъ хаялында, тек бир шей тура эди:
«Ёлчы къайда?
Мен буны насыл билейим?»

Беклемеден Гульнарнынъ къулагъына яваш бир пысырды эшитильди.
Къыз динъленип, пысырды чыкъкъан тарафкъа бакъты.
Сандал башында отургъан Гульсумбиби аджыныкълы-аджыныкълы шикяетлене эди.
«Меним бахытсыз такъдирим.
Къапыма карнай-сурнайларыны чалдырып, достлары ве аркъадашларынен берабер киевим келир, деп ишана эдим.
Мен онынъ башына къушларнынъ къанатларындан тадж кийдирир эдим, деп тютюне эдим.
Лякин булар, коресинъми, бир къарт къадынны алып кеткен киби, дёрт-беш къадын, имам, софу келип, адети узре окъулгъан шейни окъып, сонъ, меним бирден-бир къызымны, тойсыз-йырсыз, оюнсыз-къуванчсыз алып кетеджеклер.
Мен исе, агъызыма сув алгъан киби, агъызымны къапатып, янып-куйип къаладжагъым.

Гульнарнынъ юреги чапаланды.
О, якъын куньлерде той оладжагъыны, эркеклернинъ энди анълашкъанларыны ве бабасы анасыны тенби эткенини анълады.

Гульнар пенджереден чекильди, сонъ, оджакъ башында, янъычыкъ тынгъан анасынынъ янына, аякъларыны къатлап отурды ве онъа сыгъына берип, таянды.
Дерсин, бунынънен о, бутюн яныгъыны анълатмакъ истей эди.

— Ана, бабама ялварсанъ, ашыкъмасын, — деп ялварды Гульнар.
— Бирден-бир къызынынъ истегине де къулакъ ассын.
Фукъареликте олса да, сизнен, бир къач вакъыт даа яшайым.
Айрылмакъ истемейим.
Башта, бу арангъа ошагъан эвчигимизни севмей эдим... лякин шимди...
Шимди бу арангъа ошагъан эски эвчигимиз манъа байларнынъ сарайларындан бинъ кере яхшы корюле!..

— Ах, меним балам, бабанъ меним сёзлериме текаран да олса, къулакъ асса!...
Келе, кельген сайын янъы-янъы хаберлер кетире: элли башы ойле айткъан, элли башы бойле айткъан...
Рабби яраббим...
Ольгейдим де, къуртулгъайдым!
— Гульсумбиби тынды, къызына бакъты, терен нефес алды: — Бакъ кузгюге.
Учь кунь ичинде хаста яткъан киби денъиштинъ.
% Озь-озюнъе ошамайсынъ, балам.
Бойле бахтсызлыкъ тек сенинъ башынъда дегиль.
Бирилери яшларгъа чыкъалар, дигерлери... башкъаларына.
Алла, анълашыла, сенинъ йылдызынъы онъа догьурткъан.
Не япаджакъсынъ, чаремиз ёкъ...

— Йылдызым ольгейди, анам.
Янмаздан эвель, сёнди о.
Башыма афат олып тюшти...
Ана, сиз мени, озюнъизден беш-алты кунь даа айырмасанъ...
Бу меним сонъки арзум, истегим... — деди Гульнар.

Ана ве бала чокъ агъладылар.
Оджакътаки атеш, яваш-яваш, кульнен къапланмакъта эди.
