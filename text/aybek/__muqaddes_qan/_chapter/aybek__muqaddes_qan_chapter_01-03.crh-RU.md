### 3

Мусафирлер аджайип усталыкънен пиширильген къавурма этни буюк мадденен ашап, онынъ устюнден бирер чанакъ «къабул» шорбасынынъ сувундан ичип, агъыр-агъыр, пышнай-пышнай нефес ала эдилер.
Ярмат азбарнынъ ичини яхшы сувлагъан сонъ, мусафирлер тапчан устюне, къарагъач тюбюне, талдагъа авуштылар.
% Олар, халынынъ устюне тёшельген къырмызы тюс йипек ёргъанларгъа ясланып, пуф ястыкъларгъа таянып, чай ичип кейфлене эдилер.
Сыджакънынъ ве ягълы ашларнынъ енгиллешмеси ичюн, оларнынъ къоллары пиалалардан, чайниктен бошамай эди.
Къурсакъларынынъ токълугъындан, куньнинъ сыджакълыгъындан себеп, энъ агъыр вазиетке къалгъан мусафирлер семиз къурсакълы сойлары эдилер.
Семиз мусафирлернинъ ичинде ойлелеринден эки адам бар эди.
Бири якъында зенгин бай олгъан, пек семирген, памукъ заводынынъ саиби Джамалбай, экинджиси баба-дедесинден «бай къалгъан», мал туткъан буюк бай Султанбек эди.
Олар тапчаннынъ эки тарафында, бири-бирлерине къапа-къаршы яткъан, бири-бирлерининъ семизликлерини достча кулип-шакъа этип, вакъыт кечирелер.
Мусафирлернинъ чокъусы орта яшларда — отуз-къыркънынъ арасындаки адамлар эди.
Олар кескин чайны иче берип, алыш-вериш акъкъында, къадынлар акъкъында, банк операциялары акъкъында мушавере этер эдилер.
Мушаверенинъ меркези нокътасы ташкентли белли бир байнынъ хасислиги, саранлыгъы акъкъында къулакъларны тындыргъан дереджеде айтылгъан лятифелерден ибарет эди.
Бу ерде топлангъанлар исе, озьлерини алидженап ве пек джумерт адамлар, эфсаневий «танти» ве «Хатамтой»лар деп беллер эдилер.

Азбарнынъ ичери тарафындан Мирзакаримбай чыкъты.
Мусафирлерге:

— Джанынъыз сыкъылмаймы?
Мемнюнсизми? — деп тапчаннынъ бир четине отурды.
Къартны урьмет этип, мусафирлер аякъларына джыйылып-къатлап отураджакъ олдылар.

— Сербест, истегенинъиз киби, джайылып отурынъыз.
Яз вакътында, сыджакъта, шеэрден авлакъта сербест джайылып ятмакъ энъ яхшы раатлыкътыр, — деди бай.

Лафлар бири-бирини тутмадылар: къарт кельгенинен, онынъ огюнде къадынлар акъкъында лаф кетмеди.
Анавы бай акъкъындаки айтылгъан лятифелер де кесильди, битти.
Султанбек пышылдай-пышылдай юкъусырап башлады.

— Молла Абдушукур, — деди Мирзакаримбай мусафирлерден бирине мураджаат этип, — алемде не хаберлер бар, сёйлечи.
Чокътан берли сизнен субетлешмеге сыра кельмеди...

Абдушукур — арыкъча, отуз беш яшларында, козьлюклю, къуру, этсиз ве къараджа юзлю, козь къапакълары азгъана салынгъан, уфакъ мыйыкълары ойле бир усталыкънен бурулгъан ки, дерсин мыйыгъыны уджлары бурунынынъ тешиклерине кирип кетеджек кибилер.
Устюнде къыскъа камзол, моданынъ сонъки къылыкъларынен кийинген.

Ташкент тюбюнде «Аския» деген ерде бабасынынъ бир парча ери бар эди.
Бутюн аилеси бу ерге помидор, согъан, редиска, къапыста, морков ве башкъа зарзаватлар сача эдилер.
Бабасы мумкюн олгъан дереджеде базаргъа малны эр кестен эвель чыкъармагъа ве паалыджа сатмагъа тырышар эди.
Абдушукур бу ёлдан кетмеди.
Маалледеки мектепни битирип, медресеге кирди.
Бутюн вакъыт мухтаджлыкънен яшаса, окъуса да дёрт йылны кечирди.
Сонъ, медресе илимлерине юреги ятмай башлады.
Чюнки имам олмакъ оны къызыштырмады.
Эм де медресе хадимлернен узлашып олмады.
Тасилини битирмей медреседен кетти.
Тасиль ичюн Истанбул я да Мысыргъа кетюв арзусы, пара ёкълугъындан, амельге кечирильмеди.
Бир къач вакъыт бош юрьди.
Сонь, «иш чевирмеге бильген» дайысынынъ ярдымынен, ниает, бир байгъа язув-сызув ишине кирди ве онынънен Токъмакъ шеэрине кетти.
Анда бир татар алыш-веришчисининъ янына авушып Къазангъа кетти.
Къазанда учь йыл яшады, татар алыш-веришчилери арасында айланып-юрип, алыш-веришчилернинъ огъулларынен таныш олды, оларнен багъланды, газета ве журналлар окъумагъа алышты.
Ташкентке къайткъан сонъ, о озюни энъ «козю ачыкъ» ве «янъы фикирли» мусульманлардан эсаплап, «янъы усулда» мектеплер ачылмасына тешвикъат юрсетип башлады.
Шаирлик истидатындан бус-бутюн марум олгъанына бакъмадан, о «миллетни уятмакъ» ичюн зайыф, фикри олмагъан, бир шейге ошамагъан шиирлер язды.
Татар руханийлеринден Мусабегиевни ве Ризаиддин Фахритдинлерни буюк алимлер деп, биле эди.
Тюрк эдипи Ахмед Мидхатны екяне илим ве фен заты деп танып, онъа теменна этер эди.
Русча окъумагъа яхшы бильмесе де, сёйлемеге кемалатлы эди.
О, буны балалыкъ чагъында бабасынен янъы шеэрде зарзават сатып юргенде огренген эди.
Абдушукурны базылары «къанунджы» — адвокат, базылары исе, «алласыз» деп билир эдилер.
Бугунь де-бугунь о Джамалбайнынъ приказчиги, досту ве сырдашы.
Тюневин о озь байынен берабер арабагъа минип, бу ерге мусафир кельди.
О, папирос къутусынынъ устюне «Роза» деп язылгъан къутуны алды, серник чертмезден эвель Мирзакаримбайны къанаатлендирмеге тырышты.

— Тахсир, алемде чокъ шей бар...
Ер юзюнде олгъан вакъиаларнынъ эписини газеталар язып туралар, — деди ве энъ сонъки хаберлернен эски хаберлерни къарыштырып, бираз малюмат берди.
О, Балканларда олгъан дженк акъкъында сёйлемеге башлагъанда, дженк хаберини динълемеге севген Мирзакаримбай онынъ сёзюни бирден кести:

— Къайсы падишалыкъ, къайсы падишалыкънен дженк эте?

Бу зенгин адамнынъ бойле джиддий вакъиалардан хабери олмагъанына Абдушукур ичинден яныкъланса да, онъа дуйдурмай, эвелькиси киби, лакъырдысыны девам эттирди.
Бу урушларда къайсы девлетлер иштирак эткенлерини ве дженкнинъ акъибетини бильдирди.

— Болгъар ве Юнан девлетлери дейсизми?
Не къадар кучь адлары бар экен! — деп бир алыш-веришчи сёзге къошулды.

Абдушукур девам этип:

— Бутюн мусульманлыкънынъ халифы Султан азретлери бу урушта ялынъыз эдилер, аскерлери дармадагъын этильдилер.
Мусульманларнынъ бирликсизлиги, бири-бирлерининъ алларындан хаберлери олмагъан нетиджесинде мусульманлыкъ буюк фаджиа огюнде къалды, ислямнынъ эмиети тюштю...
Хусусан биз, Туркистан мусульманлары гъафлетте къалдыкъ.
Эгер биз, мусульманлар, озюмизни басып тургъан эммалыкътан азат этмесек, бу батакълыкътан илерилев ёлуна чыкъмасакъ, башкъа мусульман мемлекетлеринен бирлешип, юртумызны къавийлештирмесек, якъын вакъытларда мусульманларнынъ мукъаддес ерлерини, бизни динсизлер басып алырлар.
Азиз Мекке ве Мединени де топ атешине тутмагъа чекинмезлер.

— Бир шейни эвельден, къарарнен чезмек догъру олмаз, Абдушукур,— деди салмакълыкънен Мирзакаримбай.
— Эр бир иш Алланынъ ирадесинен япыла.

«Бурнундан тутып тартсанъ йыкъыладжакъ», киби къуветсиз, ничар сатуванджы Абдухаликбай деген киши сёз къатты:

— Сиз акънен къараны айыргъан адамсыз, Абдушукур.
Бир шейни асыл акъылдан чыкъармакъ Каабеге ич бир кяфирнинъ адымы якъынлашамаз, иншалла, дегиль ки, даа оны кяфирлер запт этип алсынлар, дегиль ки, даа, топ атешине тутсунлар!
Не ичюн десенъиз, эр бир мусульмангъа малюм ки, Мухаммад-Али-Селимимизнинъ къабристаны шу ерде.
Ондан да гъайры, анда даа нидже азиз-эвлиялар ятмакъталар.
О ерни Алланынъ озю сакълай-къорчалай.
Мен бир адий адамым, лякин акъылгъа яткъан шейни сёйлейим.

— Алланынъ эвине кяфирнинъ топу тюшерми?! — деп сёзге къарышты, чиний савутлар алыш-веришини япкъан Таджыханбайвачча.
Кечкен йыл эмджем аджылыкътан кельди.
Онынъ айткъанына бакъкъанда, пейгъамберлеримизнинъ къабирлери устюнден атта гогерджинлер биле учып кечмеге джесарет этмез, эмиш.
Учып келир экенлер де, сонъ, теменна берип, кенардан учып кетер экенлер, эмиш.

— Алланынъ къудретлилигине ве инсаниетлилигине шек къалдырмакъ, пек буюк айып демектир, — деп мыдырданды Мирзакаримбай.

Къалын этли дудакъларыны яваш-яваш къыбырдатып, Султанбек сёзге башлады:

— Догърусыны сёйлейджек олсанъ, шимди бизим заманда, чокъ тюрлю шейлер айталар.
Лякин ич бирисининъ манасы ёкъ, ич биринде лезет, дам ёкъ.
Эписи бош лафлар.
О лафлардан адамнынъ тап башы айлана.
Бильмейим, бельким энди ахыр-заман якъынлашкъандыр, бельким эджуз-меджузлар кельгендирлер? — деп, Султанбек этрафтакилерге бир козь ташлады.
Сонъ, бурнунынъ тешиклерини темизлей бере, зар-зоруна нефес алып, фышнай-фышнай, сёзюни девам эттирди:
— Чешит сой молокосослар-пезевенклер пейда олдылар, Абдушукур оларны яхшы таный, — мыскъыллайыджы кулюмсирювнен о Абдушукурге таба бакъты.
— Олар эр адымда олмайджакъ насиатларнен эр ерге, эр ишке бурун сокъалар.
Якъынларда достларымнен отургъанда, тойлар акъкъында лаф ачылды.
% Бу йыл, хысмет олса, огълума суннет той япаджагъымны айттым да оларнынъ фикирлерини бильмек истедим.
Яхшы фикирлер айттылар.
Лякин бизим мааллемизде бир тентек бар, о да бутюн вакъыт газета окъуп юре...
О не деди, эшиттинъизми?
«Султанбек ака, сиз шериатнынъ косьтергени киби «мевлюд тою» япынъ, бутюн халкъкъа ибрет олсун.
Мен исе, айтувлы ве зенгин Султанбек огълума суннет тоюны «мевлюд-тою»нен берабер япты, деп газетагъа язарым».
«Я, къардашым, о той насыл той?» — деп сорайым.
О манъа:
«Йигирми-отуз адам чагъырынъ, пейгъамберимиз догъгъанда окъулгъан мевлюдни окъутынъ, иште сизге «мевлюд-тою», бу, шериатча той сайылыр...»
Меним устюмден къайнагъан сув тёкюльген киби олды.
«Мен дженазе ашы бермейим, той япам, огълумнынъ суннет тоюны япам, дейим.
Учь бие, йигирми бир дане къой соям, карнай-сурнайнен чалдырып, учь кунь аш-сув берем.
Баба-деделер афталарнен зияфет бергенлер!»
Я асыл бу тентенклер бир кимсенинъ япаджакъ тоюна не къарышалар, бурунларыны не сокъалар?
Газетаны окъуда да юр.
Мен балабан той япсам, огълумнынъ тоюны япам, озь парамны сарф этем.
Менде де истек ве арзу-авеслик бар.
Эгер де шериатымыз мевлюд тоюны къабул эткен олса, не ичюн бизим ильмий адамларымыз бир шей демейлер?
Медресе азбарына аякъ басмагъан бу тентек, шериатнынъ къанунларыны къайдан бильген?
Мен шуна да шашам, бизим базы бир байларымыз, алыш-веришнен огърашкъан салмакълы адамларымыз, бойлелерине инана ве оларнен иш туталар.
Мен айретте къалам.
Мына Азимходжанынъ огълу Турсунбайвачча янъы мектеп ачмакъ ичюн арекет эте.
Тюневин келип, манъа да тешвикъат япа.
«Бир огълум къарыханда — башлангъыч мектепте окъуй, бир огълумны Хадрада рус мектебинде окъутам.
Манъа ете!» — деп кестим.
Султанбек бойле узундан-узун нутукътан сонъ, болдургъан киби, озюни ястыкъкъа даа агъырлыкънен ташлап, къып-къызыл къалын бойнундан ве таблагъа ошагъан юзюнден терини силип башлады.

— Хадрадаки мектеп бизим балаларымыз ичюн етерлик, даа насыл мектеп керек экен? — деп, алыш-веришчилерден бири Султанбекке къошулды.

Янъы тойлар, ильмий адамлар, шериат ве мектеплер акъкъында чокъ шейлер айтмакъ ичюн Абдушукурнынъ тили къашынып тургъанда, сёзге Хакимбайвачча къошулды.

О янъы мектеплерге къаршы бир шей айтмады.
Лякин янъы мектеплерде «урьметли къуран» ве башкъа диний окъувларгъа чокъча вакъыт айырылмасыны теклиф этти.
Тойлар акъкъында шойле деди:
— Шериатта керекли-керексиз чокъ масраф япмакъ косьтерильмеген.
Амма, тойлар акъкъында улемаларымыз бир шей айтмагъандже, яшларнынъ лафларына бакъмакъ, итибар этмек олмаз.
Халкънынъ бабасы, шериатнынъ бекчилери, ялынъыз улемлеримиздир.
Яшларымыз «янъы фикир», «эски фикир» деген лафларыны ташлап улемлеримизнен берабер, къолма-къол ишлемелери, улемалар огюнде эдеплерини сакъламакъ кереклер.
Улемалардан гъайры башкъаларына шериат ишлерине къарышмакъ — шериатнен халкънынъ арасыны бозмакъ, разысызлыкъ догъурмакъ демектир.
Бунынъ сонъу, эльбет де, яхшы дегиль.
Улемаларгъа ич бир вакъыт илишменъиз, тиль къайтарманъыз, Абдушукур!

Абдушукур бир шейлер айтмагъа азырланып тургъан олса да, Хакимбайваччадан сонъ, сусмакъны лязим корьди.
Факъат Хакимбайваччагъа бакъып кулюмсиреди, ве онынъле разы олгъаныны бильдирген киби олды.

Бир дакъкъалыкъ тынчлыкъны Салимбайвачча бозды.

— Улемаларымызнынъ да айыбы пек чокъ, — деди о, агъасына бакъып.
— Чешит-ярамай шейлерни ёкъ этеджеклери ерине, оларны корьмей кечелер, устюни орьтелер.
Той-джыйынларда керекли-керексиз масрафларнынъ огюни алмайлар, аксине, озьлери той-тойдан юрьмеге, йипек халатларны ельпирете берип кейфленмеге севелер.
«Байдар тойларгъа сарф эткен параларыны алыш-веришке масраф этсинлер, театр ишлерине берсинлер», — дей яшларымыз.
Бу догъру фикир!
Улемаларымыз окъугъан адамларны эм «кяфир» деп эсаплайлар, бу джаилликтен башкъа шей дегильдир.

Мусафирлер онынъ лафларына буюк эмиет бермеселер де, итибар япмасалар да, Мирзакаримбай огълунынъ айткъанларына разы олмай, къашларыны сытып, башыны ашагъы аскъаныны эр кес сезди.

— Къардашымыз Салим, — деди Хакимбайвачча, — агъзына не кельсе, оны айта йибере.
Онынъ да аркъадашлары шу газета окъуп юрген тентеклерденлер...

Салим индемеди, саатынынъ алтын зынджырчыгъыны пармакъларынен келиши гузель сыйпап, баштаки, отургъаны киби, отура берди.

Чай сатыджы Садриддинбайвачча Абдушукургъа айланып:
— Асыл да театр дегени не шу?
Циркми? — деп сорады.

— Ёкъ, бу бус-бутюн башкъа шей, Садриддин ака!
Сиз бир кере оны барып корьсениз, сиз онынъ эр кес ичюн акъикъий бир мектеп олгъаныны анъларсыз, — деди, Абдушукур.

— Мен театрни корьдим, — уфулдап, пышылдап сёзге киришти памукъчы Джамалбай.
— Абдушукур къызыштыргъан эди, барсам-барайым дедим...
Сиз оны мектеп дейсиз, Абдушукур, о насыл ола да мектеп ола, э?
Оджа къайда?
Талебе къайда?
Мен корьген театримде бир джаиль, яланаякъ, факъыр баланынъ ёллар ичинде шашмалап юргенини косьтердилер...
Мына эписи шу...
Бутюн театри.

— Мектеп дегиль, унер-ибрет косьтерильген ер, — деп кимдир сесленди.

— Манъа коре о ич бир шей дегиль, — деп девам этти Джамалбай.
— Догърусыны айтсам, цирк бинъ къат меракълыдыр.
% Оларда меним ичюн о къадар зевкълы шейлер бар эди, Абдушукурнынъ оюныны да сейир эттим.
Энъ аджайип ери шу олды ки, мен оны бир кереден танымай къалдым.
Устюне бир ошаметли халат кийген, сакъалы узун, бильмейим, имаммы, ёкъса, эшанмы олып чыкъкъан.
Сесинден де танымадым.
— Сесинъизни тап бойле денъиштирмекни сиз къайдан огрендинъиз, Абдушукур?
Дерсин, бам-башкъа адам.
Лякин догърусыны айтаджакъ олсам, циркте ат оюны эписинден сейирли.
Оларнынъ ойнагъанларыны сонъунаджек бакъкъангъа къадар бездим -тюкендим.
Бош лаф.
Да билетине беш кумюш бердим.
Бир кере корьдим, энди бир даа, елькемни корьгенде корейим.

Джамалбай, чевре-этрафкъа — эр кеске бир бакъып «хахх-хаха»лап кульди. 
— Эвельден байрам куньлери Комир сарайда «Чадирхаял» деген эгленджелер ола эди.
Онъа ошап, энди адыны башкъа къойсалар керек.
Сагъ олгъан Алланынъ къулу, омрюнде чешит шейлерни коре-бере экен... — деди Мирзакаримбай, манълайыны къашып.
— Бизим театр даа яш — янъы.
Исдидатлы, уста оюнджылар даа ёкъ, — деп айтып башлады Абдушукур.
— Медениети юксек мемлекетлерде театр белли ерде тура.
О мемлекетлерде театрге буюк къыймет кесиле, эмиш.
Якъынларда бир рус адвокатынен лакъырды эттим.
Москва, Петербург театрлери акъкъында айткъанда, меним агъзым ачылып къалды...

— Москвагъа, Петербургкъа чокъ керелер бардым.
Бир дефа биле о театрлерге бармадым, корьмедим, — деди отургъан мусафирлерден бири.

— О ерлер башкъа, Петербург акъ падишахнынъ пайтахты.
Анда не къадар аджайип шейлер олса, ярашыр, — деди Хакимбайвачча.

— Падишах озю де театрге бара экенми? — деп Абдушукурден кимдир сорады.

— Эльбетте, эльбетте бара.

Отургъан мусафирлерден учь-беш данеси:

— А, ха! — деген давушнен озьлерининъ эеджанларыны бильдирдилер.

Абдушукур тюшюнде биле корьмеген театрлерини макътамагъа башлайджакъ олып азырлангъан арада, Ярмат дастарханны кетирип, нарын азыр олгъаныны бильдирди.
Мусафирлер ерлеринден турып, керилип, къатлап отурувдан къатып къалгъан аякъ ве къолларыны язып, кими къол ювмагъа, кими къайдадыр, озь ишинен айланды.