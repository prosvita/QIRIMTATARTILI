## VII

### 1

Нуринисанынъ азбарындаки киразлар чечекленгенлер.
Оларнынъ беяз чечеклери, кунеш нурундан йылтырай, тереклер арасында уча ве авагъа аджайип къуокъу сачалар.
Сыджакъ ава сархошландырыджы къокъунен толу.
Оларнынъ беяз тюс къайнавында бинълернен балкъурт ве баарь къушчыкълары йырлай ве вызылдай эдилер.
Турналар чокътан учып кельдилер: къайдадыр, къомшунынъ эви тёпесинден, бала йырчыгъы эшитильди:

Турналар кельди, яз олды.
Юреклер къуванчнен толды.

Нуриниса, киразлар тюбюнде къоюлгъан, пармакълыкълары мавы боянен боялангъан, буюк агъач краватта, къалын ёргъанлар устюнде, беяз йымшакъ ястыкъларгъа таяна берип, янбашлап, ятмакъта эди.
Къаршысында, он адым авлакъта, Гульнар чамашыр юва.
Ишини токътатмай, де йырлап ола, де Нуринисанен лакъырды эте.
О, бугунь эр кунькинден гузель.
Баарь онынъ гюзеллигине гюзеллик, шенълигине шенълик къоша!..
Енълери чермельген, беяз, назик, билеклер кунеш нурундан йылтырай, орюльген къара сачлары яна, узун, сыкъ кирпиклери ойнайлар...

Кимерде оларнынъ янына Нуринисанынъ къайнанасы келе.
Гульнарны макътай-макътай бир ола:

— Сенинъ устюнъе чувалларнен алтын-кумюш тёкюльсе де, Гульнар, азлыкъ этер.
Алла санъа омрюнъде бахт, сеадет, хайырлы яшайыш берсин.
Санъа иш, акъыл ве ырыз огреткен ана-бабанъ, бинъ кере сагъ олсун...

Нуриниса къайнанасынынъ сёзлеринден озюне бир агъырлыкъ дуйды ве дудакъларыны къыйыштырды:

— Эр кеснинъ огюне сепильген алтын-кумюш, ёкъ олсун...
— О — тозмы ёкъса?! — деп сёйленди.

— Вай, Нуриниса, — деди къайнанасы, къашларыны котерип, — эвель заманларда шойле айта эдилер: «къызгъа алтын тахт дегиль, пармакъ къадар бахт тиле» — дегенлер, эшитмеген эдинъми?
Бельки, Гульнаргъа да бахт кулер.
Келин олып, яхшы бир эвге кирер, иште санъа алтын-кумюш, — деди къайнана.

— Къуда ала, пек макътаманъ, бурнумы котеририм, иш япмам, чамашыр ювмам, — деп шакъа этти Гульнар.
Сонъ, бираз джиддийликнен, «мен киби бир ыргъат къызына да бир фукъаре йигити тапылыр, акъыллы ве яхшы адам олса, етер», — дей эди Гульнар.

Нуринисанынъ не лакъырды этмеге ве не де къыбырдамагъа истеги ёкъ эди.
Ёлчынен олгъан лакъырдыдан сонъ, къайда башыны урмакъны бильмей эди.
Бутюн умюди кесильди.
Онъа, энди эписи бир.
— О, чешит тюрлю айнеджиликлер тюшюнип чыкъарыр эди.
Эр сефер, хатрына Ёлчы кельгенде, юреги ачув ве джан агърувынен яна эди.
Бабасынынъ къолу астында юрген бир ыргъат оны назар-итибаргъа алмай, айткъанларыны динълемей, истеклерини ерине кетирмей!
Ким о?
Неге бу къадар башыны котере, ярамазлыкъ япа?
«Яхшы, мен къыз олгъанымда, манъа тиймеге къоркъты...
Я шимди онъа къоркъмагъа не бар?
Ёкъ, мында башкъа шей бар.
Мен эписини билирим, эписини мейдангъа чыкъарырым!»

Нуриниса яткъан еринден турды, тенбельдже тюшти, къолларынен янбашларынынъ устюнден, белинден тутып, башыны тёпеге котерди, керильди.
Мусафирликте олгъан келин киби, азбар ичинде чапкъалап, одур-будур иш япып юрген къайнанасы огюнде, энъкъастан, киразлар тюбюнде, яваш-яваш юрмеге башлады.
О, бутюн корюнишинен:
«Чыдасанъ— чыда, чыдамасанъ— санъа кенъ сокъакъ?
Анам мени ишлемек ичюн догъурмады.
Сен мени кимнен тенъештиресинъ?
Гульнар — башкъа.
Мен — башкъа!» деген киби фырланып юрьди.
Балабан азбарнынъ багъчасыны айланып чыкъты, Гульнарнынъ янында токътады, аджыгъан киби олып сорады:

— Болдурдынъмы?

— Ёкъ.
Мен бундан да чокъча ювгъан вакътым ола эди.

— Мына, эништенъ кельсе...

— Я не вакъыт келеджек?

— Энди чокътан кельмек керек эди...
О кельгени киби, мен озюме хызметчи ве ыргъат тутаджагъым.

— Эбет, сизге хызметчи керек, — деп къаиль олды Гульнар.

Нуриниса бир къолунен кираз терегининъ пытагъыны тутып, Гульнаргъа бираз бакъып турды да, джиддийликнен?

— Ыргъатлыкъкъа Ёлчыбайны алмакъ истейим.
О, сыналгъан адам.
Сен бунъа не дейсинъ?— деди о.

Гульнар башыны котерди, бир ань Нуринисагъа бакъты ве сонъ, кене де башыны ашагъы, чамашыр ювгъан савутына эгильтти.
Къыз бир шей айтмады, лякин Нуриниса, бу индемемезликте не сакълангъаныны дуйды.
Гульнар ап-акъ олды.
Дудакълары къалтырадылар.

— Неге индемейсинъ?
Ёлчыбай бизге кельсе, ярамай олурмы?
О, озь къардашым.
Байваччанъдан онъа чокъ-чокъ акъча алып беририм.
Койдеки алам эшитсе, къуваныр.
Ёлчыны, эльбет де, алырым.
Озю де къанат ачып-учып келир...

Гульнар къалтыргъан дудакъларынен: «яхшы...» деди де, чамашыр джайылгъан йипке догъру айланды...

Нуриниса кульди, башыны саллап, онынъ артындан бакъып къалды...

Акъшам Гульнар озьлерининъ эвлерине башыны ашагъы асып, агъыр тюшюнджелернен къайтты.
Бутюн дюнья онъа къаранлыкъ корюнди.
О, Нуринисанынъ адетини биле эди: эгер де о бир шей истесе, оны мытлакъ япа эди.
Ёлда кеткенде онынъ башында чешит хаялларнен берабер, шубе де догъды:
«Не ичюн Нуриниса эркеклернинъ ишине бурнуны сокъа?
Хызметкярларны акъайы тапсын.
Ёлчыдан башкъа кимсе ёкъмы?
Не ичюн Нуриниса койде унутылып къалгъан аласы ве Ёлчы ичюн къайгъыра?
Бу не вакъыттан берли?
Ёкъ, мында иш башкъа...
Нуриниса тап къыз олгъанда белли эди.
Кимерде ойле шейлер айта эди ки, атта, динълемеси айып..»

Эгер Ёлчы Нуринисанынъ эвине кетсе, о вакъыт о не япар?
О, бу суальге джевап бералмай, ялынъыз юреги яна эди.
Ёлчы эбедий гъайып олгъан, узакъ мемлекетлерге кеткен киби дуюлыр эди.

Къыз болдургъан, эзильген алда эвге етти.
Анасы, саба эрте, байнынъ шеэр четиндеки багъына кетеджеклерини айтты.
Лякин Гульнар, бу янъылыкъны пек сувукъ къабул этти.

Ярматнынъ аилеси эр йыл бир-эки ай эвельси, Мирзакаримбайнынъ шеэр янындаки багъчаларына коче, олар кельгенге къадар багъчанынъ бутюн ишлерини япып битирер эди.
Баба ве анасынен берабер Гульнар да анда ишлей эди.

Акъшам эзанына бираз вакъыт даа къалгъанда, Ярмат кельди.
О, ярын башкъа ишлернен огърашаджагъыны, шеэр кенарындаки багъчагъа ялынъыз акъшам устю кетеджегини, оларны исе, ярын, Ёлчы алып кетеджегини айтты.
Бу сёзлерни эшиткен сонъ, Гульнарнынъ юрегини къаплагъан яныкъ чезильмеге башлады.
О, тёшекке кирди, бутюн кунь ишлеп-юрип болдургъанына бакъмадан, козьлерини юмалмады — танъ вакътыны бекледи.

Араба, чёль ёлунда.
Ярматнынъ абыр-чубуры аз олгъаны ичюн, арабанынъ ог тарафы бош эди.
Гульнар ве анасы арабанынъ алдына гузель ерлешип отурдылар.

Ёлчы, севген къызыны алып кеткенине къуванып, атыны къызышып айдай ве насылдыр бир йырны яваштан йырлай эди.

Фереджесине бурюнген Гульнар этрафтаки гюзелликни косьтерип, къалтырагъан сеснен анасына бир шейлер айта эди.
Лякин Ёлчыгъа сёз къатмай, сёз къатмагъа да мана ёкъ.
Тюневин Нуринисанен олгъан лакъырды онынъ юрегининъ устюн де аля да агъыр таш киби басып турса да, олар акъкъында тюшюнмемеге тырышар эди.

Кунеш козь къамаштыргъан дереджеде къыздырды.
Ава темиз.
Тёпеде мавы, ачыкъ кок.
Этрафта, къайда бакъсанъ-бакъ, байрамдаки киби, орталыкъ ешиллик, багъчалар чечек ачкъанлар.
Алма, шефтали ве урюк тереклери, узакътан бакъкъанда, дерсинъ балабан-балабан чечек топларына ошайлар.
Чёльде, койлюлер, де анда, де мында арыкъ, болдургъан огюзлерини таякънен шыбалап, ер сюрелер.
Ёлнынъ кенарында, яш бир йигит кетменинен ерни йымшата, тегизлей.
Вакъыт-вакъыт токътала, янъгъыравукъ сеснен йырлап йибере.
Онъа багъчадаки къушлар да къошулалар.
Тап узакъта, байырлар тюбюнде, чобан-бала бир озю юрмекте...

Олар арабаны байнынъ эвинден текаран авлакъта бошаттылар.
Байнынъ эв азбары алчакъ диварнен сарылып алынгъан.
Азбарнынъ ортасында эр тарафы ачыкъ чалаш.
Гульнар ве анасы шу дакъкъасы орталыкъны сипирип, кетирген шейлерини о чалаш ичине ерлештирмеге башладылар.

Эр шейни бир сырасына къойгъан сонъ, Гульсумбиби Гульнаргъа чай къайнатмасыны буюрды.
Диварнынъ янындаки уфакъ арычыкъта сув ёкъ эди.
Гульнар, фередже ерине анасынынъ япынджасыны башына япты, къопкъаны алды ве буюк арыкъкъа сувгъа кетти.
О, былтыр кеткен сокъачыкънен кетти.
Этрафта тап-тазе баарь ешиллиги, узакъта — мавы дагълар, — балалыкътан таныш ерлер...

Гульнар бирден токътады: арыкъ ялысында Ёлчыны корьди...
О, янъчыкъ ювунгъан, юзюни бель явлугъынен сюртмекте эди.

Къыз: барайыммы, ёкъса, къайтайыммы, деп бираз ойланды ве сонъ, огге кете берди.
Ёлчы кенаргъа чекильди ве:

— Гульнар, къопкъаны мына шу ерде къалдырынъыз, сувны мен озюм алып барырым, — деди.

Гульнар утанып, юзюни ондан чевирди:

— Сагъ олунъ, мен сув ташып алыштым.
Сиз де болдургъан олсанъыз керек...— деп джевап берди.

— Болдурдым?
Ёкъ, Гульнар,— деди Ёлчы кулип, — манъа болдурмакъ айып.
Хусусан, бугунь, сизни кочирип кельген кунюм...

— Чин юректенми, ёкъса, юрек алмакъ ичюн бир шей айтмакъ истединъизми? — деп яваштан шенъликнен сорады Гульнар.

— Инанынъыз манъа, Гульнар, сёзлерим темиз къальптен.

Гульнар арыкътан буланыкъча сувны толдурып алды ве къопкъаны арыкънынъ кенарына къойды да:

— Инанам, — деди Гульнар.
— Сиз эр вакъыт чин юректен сёйлейсиз, Ёлчы-ака.
Лякин... сиз яхшы ишлегенинъиз ичюн башкъалары сизни алып кетерлер деп, къоркъам...

% — Не дейсиз, анъламадым, Гульнар?
— Ёлчы этрафкъа козь ташлап, къызгъа таба эки-учь адым атты.

Гульнар башыны япкъан япанджанынъ бир уджуны тюзеткен олып, бир козюнен Ёлчыгъа бакъты:

— Айтайыймы?..
Нуриниса апте, Ёлчыны биз аламыз, бизде ишлейджек, деди.
Догърумы?
Бизден кетесизми?— деди ичини чекип Гульнар.

— Э-э.. аля даа ойлеми?
Нуриниса аптенъиз тюшюни сувгъа айтсын, зынджырнен багълап чектирселерде, башкъа бир якъкъа кетмем.
Догъру, манъа бу ерде де тынчлыкъ ёкъ.
Башкъа бир яхшы ерде тапмакъ мумкюн.
Лякин мен истемейим...— деди йигит.

— Не ичюн?
Эр кес озюне тынч ве енгиль ерни къыдыра. — Гульнар козь къыйыгъындан Ёлчыгъа бакъты ве:
— Нуриниса аптеде яхшы да — деди.

— Озюм билем,— деди Ёлчы ве бираз тынчланды, сонъ,— сизге догърусыны айтсам, джанынъыз агъырмазмы? — деп сорады.

— Я не ичюн джаным агъыраджакъ?
Айтынъ, бельки де къуванырым, ким биле... — деди татлы тильнен Гульнар.

— Сизге бакъып-бакъып тоялмайым, сизни ташлап кеталмайым, Гульнар!

Гульнарнынъ юреги сыкъ-сыкъ урып башлады.
О, башындан-юзюнден япынджаны котерип атты ве Ёлчыгъа таба адымлагъаныны озю биле дуймай къалды.
Къызнынъ узун ве сыкъ кирпиклеринде саба чыкъы киби козьяш ялтырады, дудакълары къалтырады:

— Керчекми?
Керчекми?

— Керчек, Гульнар, сиз манъа инанмайсызмы?

— Мен... къайдам?
— Къыз бир ань козьлерини ашагъы эгильтти, сонъ, Ёлчыгъа къуванчнен бакъты:— Ёкъ, инанам...
Озюмден зияде, сизге инанам.
Сиз, гонълю темиз, акъикъатны севген йигитсиз... билем.

Ёлчы къалтырагъан къолларынен Гульнарнынъ сачларыны назик-назик сыйпады.
Экиси де, бири-бирлерини севгенлерини анълап, самимийликнен, козьлерини бири-бирлерине тикип къалдылар.
