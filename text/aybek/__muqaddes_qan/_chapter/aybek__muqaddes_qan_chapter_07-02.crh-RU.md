### 2

Гульнарны сынавдан кечирген сонъ, Нуринисада ич шек-шубе къалмады.
О, эр къызнынъ, эр къадыннынъ фаалиетини, ахлягъыны ольчегенде, озюне бакъып пай биче эди.
Ёлчынен Гульнар арасында гизли сыр бар деп нетиджеге кельди ве ойланды:
«Ёлчынынъ башыны айландыргъан, меним арзуларымнынъ ёлуны кескен, ялынъыз Гульнар.
Ялынъыз бу ыргъат къызы.
Лякин о, вакътындан эвель къувана.
Бу не демек!
Мен о арсыз ыргъат къызынынъ козьлерини чокълап чыкъарырым!
Онъа севгинен огърашмакъ тюшеми!..»

Нуриниса чокъ тюшюнип отурмады.
Учь куньден сонъ тувгъанларына чапты.
«Мен эр шейни Гульсумбибиге айтырым, севгинен насыл огърашмакъ керек олгъаныны, сен о вакъыт корерсинъ, билирсинъ!» — деп тюшюнди.
Лякин Ярматнынъ аилеси шеэр янындаки багъчалыкъкъа кочип кеткенини анълагъан сонъ, пек тарсыкъты, амма, фикрини кери алмады, бу гизли «сырны» анасына айтты, меселени чаталлаштырмагъа къарар берди.

Адет олгъаны киби, зияфеттен сонъ, анасы иле берабер ялынъыз къалып, пысырдашып башладылар.
Лутфиниса, эр вакъыттакиси киби, ахылдап-охылдап келинлери устюнден шикяетленмеге башлады.
Сонъки вакъытларда аиледе ве тувгъанларында корюнген бутюн оладжакъ-олмайджакъ шейлерни, ынджынувларны, яныкъларны къызы огюне чыкъарып тёкти.

Нуриниса яшлыкътан берли бойле фитнелерни, чайнамаларны динълемеге севгенинден, анасынынъ айткъанларыны буюк бир мемнюетликнен динъледи.
О, анасынен берабер де кульди, де ачувланды, де анасына бир шейлер огретти.

Ниает, Лутфиниса токътады.
О вакъыт, «фитне ве чайнакълав» китабыны Нуриниса ачты ве гъайретнен окъумагъа башлады.
Хусусан, Гульнар акъкъында айтмагъа башлагъанда, сесини денъиштирди, бир гизлилик косьтермеге тырышты.
Тапкъан ашыны къызгъангъан къаргъадай, чевре этрафкъа бакъып, козьлерини агъартып сёйледи:

— Языкъ ки, Гульсум апте, ёкъ.
Онъа базы бир шейлер айтмакъ керек эди.
Сиз мында отурасыз, анай, лякин сизнинъ къабыргъанъыз янында нелер япылгъаныны бильмейсиз!

— Э-э... — деп Лутфиниса даа буюк меракънен къызына якъынлашты, къулакъларыны тикледи.

— Гульнар, тамамы иле бозулгъан экен де, я!.. — деди Нуриниса.

— Не дейсинъ, не дейсинъ? — деди Лутфиниса, козьлерини акъайтып, дудакъларыны ялай берип, даа зияде къызына тикленип бакъты.

Кене де, демин ки киби, гизли ве маналы сеснен:
— Гульнар бозулгъан, — деди Нуриниса.
— Ёлчынен экиси мына бойле экен — деп, эки пармагъыны бири-бирине ыргъакълап-илиштирип анасынынъ козьлерине якъынлаштырды.
Сонъ, кене девам этти:
— Экиси бири-бирине ашыкъ олгъанлар...
Манъа къалса, айыплыкъ Ёлчыда дегиль де, шейтанчыкъта — Гульнарда...
Эгер къыз озю къучагъыны ачса, йигит къаршы кетерми!
Бакъса сен онынъ шейтанлыгъына!

— Вай!
Гебергейди! — деди Лутфиниса дудакъларыны тишлеп, башына саллап.
О, къызынынъ сёзлерине о къадар инанды, атта онынъ кимден, къайдан эшиткенини биле сорамады.
Ель шыбалап алевленген атеш киби алевленди.
— Ах, сени маскъара!
Я барып да догъурса?! — деп башыны саллай-саллай сёйледи.

Нуриниса, иш тап бойле теренге тюшер деп тюшюнмесе де, индемеди.
Нефеси нефесине етмеген Лутфиниса:

— Барем догъурмагъайды.
Амма да къыз экен!
Маскъара быралкъы!
Бойле бакъкъанда акъыллы, тербиели ве намуслы корюне.
Бакъ сен онъа! — деп мырылдады.

— Анай, мына бойлелерининъ чокъусы бозукъ чыкъа, оларнынъ кокюслеринде шейтанлар отуралар, — деди Нуриниса.

— Догъру айтасынъ, къызым, догъру, — деп ашыкъты Лутфиниса.
— Мына, сен, джевиз чувалы киби шаматалысынъ.
Аптенъ де шакъаджы ве шенъ эди.
Аллагъа шукюр, экинъизтде кягъыткъа сарылгъан шекер киби, темиз ве бозулмайып осип чыкътынъыз.
Сизнинъ козьлеринъиз эркек юзюни кормедилер...
Эльбет де, Гульнар ашагъы табакъадан, бу корюнип турмакъта.
Я онынъ бабасы ким?
Анасы ким?
Ыргъат ве къул...
Тамыр-ашагъы табакъадан, о ашагъа — чамургъа тарта, эбет.
Билесинъми не, Ярматкъа даа айтмайыкъ, о бильмесин.
Лякин Гульсумнинъ къулагъына мен озюм къоярым.
«Къызынъны, кеч олмаздан эвель, чабикче, бир кенаргъа акъайгъа бер, озюне ляйыгъыны къыдыр, дерим».

Нуриниса тюшюнип-тынып къалды.
О, анасы бутюн аилеге айтмазмы экен деп раатсызланды.
«Эгер бабам ве агъаларым дуйсалар, Ёлчыны къуварлар.
О вакъыт мен оны озюме ыргъатлыкъкъа аламам ве онынънен омюрлик айрылышырмыз.
Бельки Ёлчы да ачувындан бизим корюшювлеримиз акъкъында айтыр ве мени маскъара этер» — деп тюшюнди.

О, анасынынъ тизине басаракъ:

— Анай, бакъынъ, сиз бабама ве агъамларгъа айтманъ.
Келинлер де эшитмесинлер.
Бир ыргъат ичюн эвде шамата чыкъармакъ не керек?
Ялынъыз Гульсумге айтынъ.
Яхшымы?

— Токъта, Нуриниса, — деп больди къызыны сабырсызлыкънен анасы.
— Я, Гульнарны Ёлчыгъа берселер олмазмы?
Эписи бир олар энди курмеклешкенлер...
Асыл да адет ойле олгъан, эгер де къыз бала ёлундан тайса, оны шу севген адамына акъайгъа берелер.

Нуриниса, анасы тарафындан бойле теклифни ич бир вакъыт беклемеген эди.
О, башта шашмалады, лякин сонъ, бир кереден озюне кельди ве итираз этти:

— Олмайджакъ лафларны айтманъ.
Ёлчы бизге чалышмагъа кельди, чалышсын!
Парасы ёкъ, эви-баркъы ёкъ, озю де даа яш.
Къадыннынъ онъа не кереклиги бар?
Айткъанлары киби:
«Тешикке сыгъмагъан сычаннынъ къуйругъына чельтек багъламагъа не керек?!».
Беш-алты йылдан сонъ, койлеринде эвленир, — деди де, къолуны силькип ташлады.
— Бу акъта агъызынъызны биле ачманъ!
Ким биле, бельким Ёлчыбайны биз ыргъатлыкъкъа алармыз, киевинъиз оны пек макътады.
«Бу йигитни бизге бермез экенлерми?» — деп сорады.

— Мен бу эки маскъараны бирликтирмек истедим, — деп джевапланды анасы.
— Сен догърусыны айтасынъ.
Ыргъатлар эвленселер, бабанъ да севмей.
Гульнар бозукъ къыз олгъан сокъ, козьден авлакъ кетсе, бу даа яхшы олур.
Бир чыплакъ аякъ тапылыр, — деди де, Лутфиниса белини тутып, ахылдап-охулдап, еринден котерильди ве эр адымында «тевбе»—«тевбе!» деп, абдест алмагъа кетти.
