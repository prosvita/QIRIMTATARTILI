### 2

Этрафны къаранлыкъ басты.
Ёлчы, кимсесиз, тынч сокъакъта бираз отурды, байнынъ азбарына къайтты.
Адет олгъаны киби, Мирзакаримбайнынъ мусафирханелерининъ пенджерелери пек ярыкъ эди.
Йигит къапуны ачты, байнынъ бир шей айткъаныны беклемей, халы устюне отурды.
Бир дакъкъа къадар вакъыт экиси де бири-бирлерине душманджа, ачув толу козьлеринен бакъып турдылар.
Мирзакаримбай котерильди, йымшакъ ястыкъны четке чекти, ве чёткини сандал устюне къойды.

— Сен, къайда юресинъ, баштакъ?
Беллейсинъ, иш беклей?
Бойле ыргъат туткъанджде, копек тутсанъ, бинъ кере яхшы!..

— Къычырманъыз, — деди сувукълыкънен Ёлчы.
— Мен чокъ вакъыт сизни динъледим, къатландым.
Энди — етер!

Мирзакаримбайнынъ козьлерини къаранлыкъ басты.

— Санъа бойле сёйленювни ким огретти?

— Сизнинъ инсаниетсизлигинъиз, залымлыгъынъыз!

— Залымлыкъ?! — деп къычырды бай.
— Сен яхшылыкътан анъламагъан копексинъ!
Мен сени якъыным-тувгъаным деп сайдым.
Аш бердим, кийим бердим, бу зулумлыкъ экен!

— Бедавамы?! — деп Ёлчы байгъа таба эгилип къычырды.
— Сакъалынъызда бир къара сач биле ёкъ, лякин, ялан айтасыз!
Айып!
Кийиндирген экен, кординъизми?
Мына меним кийимим!
Даа чызмаларым, халатым акъкъында айтмайым.
Мен бу эвде янъы бир такъие биле кийип парламадым!..
Ашаткъан!
Ненен!
Сизнинъ къазанынъызда ягълы-дамлы пишириле.
Лякин бизим ашымыз белли — ювундукътан бетер!
Къыскъа кесем: мен сизден кетем.
Ишлегеним ичюн акъкъымны берирсиз — битти!

Мирзакаримбай къашларыны сытып, индемей отурды.
Ёлчынынъ бирден денъишкени, онынъ эвельки тюшюнджесини тасдыкълады.
Ёлчынынъ, койден кельген сонъ, бир кереден гъайып олып кетюви, Гульнарнынъ акъайгъа чыкъмасы себебинден эди.
Ёлчынынъ, Гульнарны севгенини бай биле эди, лякин бунъа буюк эмиет бермеген эди.
Онынъ «джан агъырувы чокъкъа бармаз» — деп тюшюнди бай.
«Къайтыр, кене де ишини башлар».
Лякин башкъа тюрлю чыкъты.
Бойле «дев киби ыргъатны» эльден къачырмагъа языкъ.
Лякин Мирзакаримбай, энди оны чешит ишандырувларнен токътатып, къайтарып оламайджагъыны анълады.
О, къолуны саллап, копекни къувгъандай:
— Кет! — деп багъырды.

— Къувманъ, озюм кетерим, башта эсаплашынъ, акъкъымны беринъ! — деди Ёлчы.

— Насыл акъ? — деди бай, козьлерини акъайтып.

— Мен эки бучукъ йыл намуснен ишледим.
Бутюн бу вакъыт ичинде къыркъ кумюш къадар пара алдым.
Бу эписими?
Я сизнинъ ишандырувларынъыз къайда?

— Ишандырувлармы?
— Хм...
Акъмакъ!
Ыргъатны чалыштырмакъ ичюн аз ишандыралармы?
Акъыллы адам сёзге ишанырмы?

— Яхшы, манъа арткъачы керекмей.
Адети олгъаны къадар, тёленъ.

— Я къыркъ кумюш акъчы дегильми?
Артыкъ бир капик биле бермем! — бай йымшакъ ястыкъкъа ясланды.
— Дава эт, кучюнъ етсе!

Байнынъ джевабы, Ёлчы ичюн бекленильмеген шей дегиль эди.
Сонъ вакъытларда, бай инсафнен эсап кесер деп беллей эди.
О, ойле бир алданды ки, озю биле шашты.
Лякин онынъ омрю Гульнардан айрылгъан сонъ, акъча акъкъында тюшюне биле эдими?
Энъ ашагъы, энъ залым адамдан акъкъыны истеп, онынънен акъча ичюн къавгъа этмекни, озю ичюн бир ашалыкъ деп сайды.
Йигит, бирден турды, Мирзакаримбайгъа якъын кельди ве онъа ёкъ этиджи бакъышнен бакъып:

— Санъа эвленмек дегиль де, кубре ичинде чёпленмек керек, къарт хораз! — деп багъырды.

Бай къыбырданмады.
Ятышыны бозмады.
Тек юзюни къан басты, ачувнен къалтырады.
Къапуны яхшы урып, Ёлчы азбаргъа чыкъты.

Ичериге кирген узун, къаранлыкъ кечитте, Унсин, озь шейлери олгъан богъчаны берди.
Богъча ичинде — чокътан кийильген эски къафтан, басма антерчик, ольген анасындан къалгъан шал.
Унсин фереджесини тюзете берип, яваш сеснен:

— Гульнар-апа агълады.
Мени къучакълап опьти.

«Агъанъ сизни узакъкъа ёлламасынъ.
Манъа сыкъча келинъ...» дей.
— Сизге селям айтты.
«Унутмасын», — дей.
— Онда сизнен болюшмеге чокъ шей бар.
— «Сонъ, эписини айтырым» дей, — гъарипчик...

Ёлчы кокюс кечирди ве меджалсыз алнен:

— Юр, къардашчыгъым! — деди.

Олар йымшакъ къар устюне басып кеттилер.
Къарнынъ тийильмеген беязлыгъы, гедженинъ къаранлыгъыны джоя эди.
Чевре этраф — тынчыкъ.
Ич бир кимсе.
Ёлчы сокъакъ башында токъталды.
Къайда кетмели?
«Къышта, оджакъ башында тарашлыкъ, тур да эвинъе къайт!» — деген халкъ сёзюни хатырлады.
Я онынъ эви къайда?
Учь йыл къадар байнынъ мойсасыны ташыды.
Не олды?
Сокъакъ ичинде къалды.

Унсинни сувукъ сыкъып башлады.
О, аякъларыны ерге урып-урып ала.
Къолларынынъ бузлап къалгъан пармакъларына нефесинен уфюре.
Агъасына бакъа-бере.

— Юр, тувгъаным! — деди бекленильмеден Ёлчы ве аралыкъларнынъ бирисине догърулды.
Лякин, ничюндир о, яваш адымлай эди.
Базы да бир токътала.
Унсин онынъ артындан кете.
Агъасынынъ бойле кектенини корип, тюшюне:
«Бойле буюк шеэрде бир ер тапылмайджакъмы?
Раметли анам, бутюн вакъыт, Ёлчы зенгин дайысында чалышып, пара къазанар, эвни бир парча тамирлер ве бир азда топракъ сатып алыр деп, хаяллана эди...
Къайда бу хаяллар?»

Ёлчы къапуны аралыкъ этип, Шакир атанынъ ишханесине бакъты.
Къышта, мында, чокъусу вакъыт, Шакир-атанынъ достлары топлана тургъанлар, мында, кимерде бир, бир окъумыш адам эски дженкяверлер «Ахмат-занчи», я да «Рустам-дестан»ны ве онъа ошагъан китапларны окъуй, къалгъанлары динълей эдилер.

Бу сефер ишханеде, Шакир-атадан башкъа ич кимсе ёкъ эди.
Ёлчы босагъадан атлады.

— Кир, меним къозум! — деп, къарт эр вакъыттаки киби, буюк самимийликнен къаршылап алды.

Йигитнинъ артында фереджеге бурюнген къадын кевдесини корьген сонъ, къарт, Ёлчыгъа айретнен бакъты ве дерсин: «Даа не олды?» деп сорамакъ истеди.

— Баба, бу меним къыз къардашым, — деп анълатты Ёлчы.
— Бельки эшиткендирсиз, якъында койден кетирдим.
Байда яшагъаныны истемейим.

— Яхшы яптынъ, огълум.
Гогерджин-гогерджиннен, тувгъан-тувгъанынен, дегенлер.
Бунынъ манасыны анълайсынъмы?
Догъру, сиз тувгъансыз.
Лякин олар сизни озьлерине тувгъанлыкъкъа къошмайлар, олар — паралы.
Догъру айттыммы?
Айтмагъа не керек, сен озюнъ де дадны единъ.
Зенгин-къытмыр тувгъандан, факъыр-джумерт дост яхшыдыр.
Озюнде ёкънынъ, козюнде де ёкъ дегенлер.
Сенсиз, къызнынъ устюнде къылынырлар. 
— Догъру айтасыз, баба, — деди Ёлчы.
— Къардашыма шимдилик сизде отурмакъ олмазмы?

Шакир ата элиндеки аякъкъапыны кенаргъа ташлады, козлюгини чыкъарды, мераметли козьлеринен Ёлчыгъа бакъты:

— Сен, чокътан берли меним огълумсынъ, къардашынь исе, къызым олур.
Аллагъа шукюр, ёргъан-ястыкъ тапылыр.
Сандал да бар.
Кимерде, сыджакъ, кимерде сувукъ.
Лякин бар.
Етишмемезликнен бир чарелер этермиз.
Къартийге къардашынъ ярдымджы олур.
Огълумнынъ оксюзлерине исе, апте.

Ёлчы къарткъа насыл этип тешеккюр этеджегини бильмеди.
Йигитиинъ козьлеринде козь яшлары ялтырады.
О, Унсиннинъ элинден тутты.

— Фередженъи ач!
Мына сенинъ бабанъ!
Оны, сай, сев, динъле, — деди.

Унсин юзюни ачты, утанып козьлерини ашагъы алды ве сонъ, яваштан:

— Тувгъан къызынъыз киби, сизге хызмет этерим, бабачыгъым! — деп сёйледи.

Къарт турды.

— Юр, къызым, сени къартийге алып барайым... о, инсаниетли... — деди.

Ёлчы Унсинге якъын кельди ве:

— Къардашым, бу адамларны, озюнънинъ тувгъанларынъ киби, сай-сев.
Къартананъа ярдым эт.
Шакир ата бир озю.
Онъа да ярдым эт.
Айды, чалтча бир шейлер огрен де, онъа ярдымджы олурсынъ, — деп насиатлады.

Унсин агъасыны къучакълады, оны сыкъ-сыкъ келип бакъмасыны ялварды.
Сонъ, къартнынъ артындан кетти.

Бир озю къалгъан сонъ, Ёлчы, тюшюнмеге башлады.
Озюни бакъмакъ ве Унсинге ярдым этмек ичюн, ярындан башлап чалышмакъ керек эди.
О, бель багъыны-къушагъыны чезди, эвни саткъан парадан къалгъан парасыны сайды.
Он беш кумюш...
Шакир ата къайтып кельген сонъ, йигит эписи параны онынъ огюне къойды.
Къартнынъ джаны агъырды:

— Сакъла буны.
Бир къашыкъ ювундыкъ къызгъа да тапылыр.
Ал, дейим.
Сакъла.
Йигитке акъча эр вакъыт керек.

Ёлчы акъчаны алмады:

— Мен, не де къазансам, эписи сизнинъ, баба!
Манъа акъча неге керек.

Шакир-ата онынъ къалмасыны, геджелемесини теклиф этти.
О, къалмады.
Ярын, я да о бир кунь кирмекни ишандырып, къартнен сагълыкълашты ве чыкъты.
