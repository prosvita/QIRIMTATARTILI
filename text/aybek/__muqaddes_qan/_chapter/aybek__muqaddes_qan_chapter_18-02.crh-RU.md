### 2

Кунеш онынъ башыны къыздырмагъа башлагъан сонъ, Ёлчы уянды.
Этрафкъа бакъынды.
Кичкене, сипирильген, темизленген сокъакъта — тынчлыкъ.
Кичкене чамур эвчикнинъ къапусында — зынджыр.
Азбар ичинде ялынъыз бир тавукъ юре, о да, эвнинъ саиби Саодат къартанай киби къарт.

Ёлчы турды, кийинди, азбарда арыкъ ёкъ эди.
О, софада тургъан, энди суву кунештен исинген чайникнинъ сувундан чёкип, эль-бетини ювды.

Тюневин акъшам, талгъын лампа ярыгъында, Ёлчы, Саодат къартийнинъ юзюни чокъ эслеп оламады.
Къартий Къаратай кетмезден эвель ятты.
Лякин онынъ шакъасындан, сесинден темиз къальпли, акъыллы ве даа джесюране къарт олгъаныны дуйды.

Ёлчынынъ тюрьмеден къачкъаныны анълагъан сонъ:

— Меним чырагъым!
Бу эвни, озюнънинъ эвинъ, деп сай.
Сен менимчюн — Къаратай кибисинъ.
Бельки, даа да севимли олурсынъ.
О меним устюмден сыкъ-сыкъ мыскъыллап куле.
Тизе, сизинъ къапунъызда, эр вакъыт, таякъ тикленип тура.
Бу догъру.
Лякин о таякъ кимге азырлангъан?— деп сорай.
— Мен имамлардан, софулардан, полицайлардан къоркъам.
Олардан сакъланам.
Лякин яхшы адамларгъа меним къапум эр вакъыт ачыкъ.

Ёлчы тынч азбарчыкъны доланды.
Эр бир тешикте факъырлыкъ корюне эди.
Лякин эр шей, джыйыштырылгъан, ерли-еринде эди.
Дувалнынъ тюбюнде - табакъ колеминденки ерчикте — чечек сачылгъан — акъшам сефа, фесильген, ляле ве башкъа чечеклер.

Ёлчынынъ хатырындан Гульнар чыкъмай эди.
«Такъдирине баш эгип, энди эр шейнен разы олгъан экенми?
Бельки, энди мени унуткъандыр?
Шаймы?
Гульнар?
Ёкъ, сен мени унутып оламазсынъ!
О, шимди не иле мешгъуль экен?
Бир козь ташлап олсам да, я да, сесини эшитсем...
Онъа кимни йибермели?
Унсин байнынъ шеэр четиндеки эвинде ич бир кере олмады...
Эм узакъ...
Я озюм барсам?
Эвнинъ, багъчанынъ этрафыны доланып отурырым, онынъ хабери биле олмаз...
Бай коре биле, сонъ онъа ярамайлыкъ чыкъара билем: къапатып тутар.
О, ойле бай!..»

Азбар къапучыкъ ачылды, фереджесининъ узун этеклерини сюйреп, башында бош сепет олгъаны алда, Саодат къартий кирип кельди.

% — Ач олгъандырсынъ, меним арсланым?— деп башлады къартий, фереджесини чыкъарып, сюйреп, софа устюне къояракъ.
— Шимди чай къайнатырым.

Саодат къартий — арыкъча, кемикли, къамбур бурунлу ве акъай киби айлангъан къартий.
Кичкене козьлери, онынъ къарт олгъанына бакъмадан, аля даа ялтырайлар.

— Къайда эдинъиз, ана?— деп сорады Ёлчы.

Къарт, кичкене самоварны якъты, сонъ, йигитке якъын келип къаба, акъай сесине ошагъан сесинен:

— Керек, керек пешинден юрем, огълум.

% Мен, пите пиширем, ана, ашханеде, меним буюк тандырым бар.
Корьмединъми?
Кунеш догъмаздан эвель унны эледим, хамыр бастым.
Хамырым мингенге къадар, атешимни якътым.
Сонъ, пите яптым.
О, вакъыткъа къадар, тандырым къызды.
Пиширдим, бир сепетини энди базарда сатып етиштирдим.
Шимди чай ичермиз, бир даа алып кетерим...

— Бойле яшагъанынъыз чокътанмы?— деп меракъланды Ёлчы.

% — Раметли акъайым, куньделик ишлей эди,— деди къартий.
— Онынъ бир язда къазангъаны бизге къышкъа етмей эди.
Сонъ, хасталанды, бусь-бутюн, ишлеп оламады.
Оны да бакъмакъ керек олды.
Энди ольгенине йигирми йыл.
Балам олмады, огълум.
Мына, бойле де, озь-озюмни кечиндирем.
Кимсенинъ огюнде тиз чёкмеге, ашаланмагъа истемейим.
Бир вакъыт тахие, сонъ, ёргъан тиктим.
Сонъ вакъытларда козьлерим зайыфлашты...
Энди ойле ишлерге кечмейим.

— Я питеден бир шей къаламы?

— Ойле де ола, бойле де...— деди къартий, самоваргъа чай ташлап.

— Кимерде — бусь-бутюн зарар.
Кимерде, пителерни сата да, базаргъа унгъа барам, уннынъ фияты да котерильген...
Меним де бутюн барлыгъым бир пуд унгъа етеджек къадар.
Бутюн файда, шу — базардан озюме отьмек сатып алмайым.
Куньде озюме эки пите къала.
О да — барлыкъ...

Чaй ичкен сонъ, Елчы къартийге, экинджи бир сепет питени сатмагъа озю алып кетмеге истегенини айтты.
Къартий, даа сувып етишмеген, сыджакъ пителерни сепетке сыра-сыра тизди.
Ёлчы сепетни котерип-алып, базаргъа таба ашыкъты.

Бойле бакъкъанда, базарда вазиет, эр вакъыттаки киби.
Чайханаларда да эр вакъыттаки киби, самоварларнынъ къапакълары чынъылдай, къапкъанлары ичинде боденелер къычырышалар.
Алыш-вериш сырасында исе, тюкянджылар, хасаплар-алгъанлар-саткъанлар, эписи къарышкъанлар.
Боюнларына асылгъан агъыр, бакъыр чанъларыны чанъылдатып, девелер кечмектелер.
Лякин, адамларнынъ юзлеринде, бакъышларында недир, бир ачув ве шашкынлыкъ сезильмекте эди.
Мудафаа ишлерине ёллав лафы чыкъкъан сонъ, чешит къычырувлар, акъсызлыкъ, етишмемезлик шикяетлери даа зияде чокълашып башладылар.
Ачув, санки дерсинъ, эр дакъкъа фышкъырып ташмагъа азыр эди.

Ёлчы, ара такъан сайын, адамларгъа, оларнынъ бахтсызлыкълары неде ве кимде олгъаныны анълата берди.
Акъ падишанынъ япкъан дженки — ялынъыз байларнынъ файдасына, дей де, кене де:

— Эй, энъ яхшы пителер!
Энъ яхшы пителер мында!— деп къычырмагъа башлай.

Пителерни сатып битирген сонъ, сепетни, Анхорнынъ кенарында сипиртки ясагъан къарткъа ишанып ташлады, озю исе, базар ичине иш къыдырмагъа кетти.
Бир адамгъа, он бинъ тула кесмеге къаиль олды.
Сонъ, бир алыш-веришчиге, бу ерден Урдагъа къадар бир чувал догъралгъан тютюн алып кетмеге анълашты.

О, трамвай токътагъан ерде чувалыны ташлады, бир нефес алды.
Бу ерде халкънынъ шаматалагъаныны, бир-бирлерини къакъыштырып, къайдадыр ашыкъкъанларыны, нелердир акъкъында пысырдашкъанларыны эследи.
Кунешнинъ шавлесинден къамашкъан козьлеринен, шамата чыкъкъан тарафкъа бакъты.

Ондан беш-он адым авлакъта, ёлнунъ ортасында, учь полицай — бир рус сою — огде ве эки озьбек исе — арттан къылычларыны котерген алда, Ярматны алып кете эдилер.
Къарт къамбырлашкъан, башыны ашагъы аскъан алда кете,— онынъ агъыр яныкъ ичинде олгъаны, бесе-белли эди.

Ёлчынынъ козьлери бутюнлей ачылдылар.
Онынъ юзю ап-акъ кесильди.
Озь-озюни баш эталмай:

— Ярмат ака!— деп къычырды.
Ярмат башыны яваштан котерди.
Ёлчыны корьди.
Онъа бутюн тюшкюнлик ве яныкънен бакъты.
Къабаатлы киби, яваштан, къолуны саллады, дерсинъ:
«Эр шей битти!» демек истеди.

Йигитке шекли-шекли бакъаракъ, полицай онынъ янындан кечип кетти.

Ёлчы бираз вакъыт не япаджагъыны бильмей, шашмалап къалды.
Сонъ, чувалыны аркъасына атып, полицайларнынъ артындан адымлады.
О, Гульнарнынъ къамбырлашкъан бабасындан козюни алмай кете ве тюшюне эди:

«Къарт, ярамай не япа биле?
Озь байынынъ садыкъ къулу эди.
Мына, онынъ ичюн ич кимсе ярдымгъа чыкъкъаны ёкъ.
Гульнар ичюн бу, бир яныкъ даа.
Кечмиште не олгъан олса да, Ярмат онынъ бабасы...»

Урдада Ёлчы чувалыны чабик-чабик ташлады ве акъкъыны биле алмагъа унутып, чапты.
О, Ярматны тюрьмеге алып кеткенлерини корьген сонъ, токъталды.

Эвге о, акъшам къайтты.
Саодат къартий тиз чёккен, тахие буюклигинде оджакъта акъшамлыкъ аш пиширмекте эди.
Йигитнинъ юзюнде теляш сезип, къоркъа тюшти:

— Не олды, меним арсланчыгъым?
Полицайлар изинъе бастылармы?
Гебергейди олар!
Артынъдан къуваладылармы?

Ёлчы джеваб бермеди.
Софачыкънынъ артына кечип, тахта устюне отурды, башыны къоллары устюне асты.

Къарт онъа якъын кельди, шайлы-шайлы лакъырды этмеге башлады:

— Ничюн ойле къалтырайсынъ, огълум?
Сёйле манъа.
Сен кеткенинъден берли мен къашучыкътан козюмни алмадым: мына кельди,— ёкъ... мына корюнди,— ёкъ...
Къач кере базарчыкъкъа барып кельдим.
Адамлардан сорадым, не олды?
Кене тюрьме корюнеми?
Айт, огълум, меним юрегимни раатлат..

Ёлчы эвге къайткъанда, башына бир беля даа тюшти.
О, бекленильмеден, апансыздан, вакътынен Мирзакаримбайда приказчик олып ишлеген бир адамнен корюшти.
О, Ёлчыгъа сонъки вакъытларда олгъан шейлерни икяе этти: Гульнарнынъ ольгенини, бундан да гъайры, Гульнарны зеэрлеген Салим олгъаныны дуйгъан Ярмат, учь кунь эвельси байваччаны ольдюргенини ве гизленгенини, лякин, бугунь туткъанларыны айтты.

— Мен тюрьмеден къоркъмайым, ана — деди, башыны котермей, Ёлчы.
— Не дарагъачдан, не де къуршундан — къоркъмайым!
Тюрьме!
Бу омюрнинъ тюрьмеден не яхшылыгъы бар?
Бутюн джиан зиндандан бетер олды.
Къайда бакъсанъ — къайда козь этсенъ — зеэр тамлай.
Мен даа не къадаргъа къадар зеэр ичеджегим?

— Сен не шашмалайсынъ, шу?— деди къартий, оны огютлеген киби.
— Сенинъ яшынъда тамам шенъленмек ве къуванмакъ керек.
Догъру, дюнъяда пек чокъ яныкъ, чекишюв, зулум бар.
% Пек чокъ чырлакъ-чыплакъ, ач инсан бар.
Пек чокъ ач бар...
Пек чокъ...
Бирисининъ бир коше отьмеги ёкъ, амма дигерининъ къазаны ягъ-эттен таша.
Бири, бир бакъыр капик ичюн гедже-куньдюз ишлей, дигери — паранынъ сасыгъындан нефеси тутылып, богъула, огълум.
Бирине — эр ерде ярыкъ, дигерине — къайда бакъса — къаранлыкъ.
Бирине — сыджакъ, дигерине сувукъ.
Шай...
Лякин сен бунынъ эписини юрегинъе якъын алма...
Сен яш ве сагълам йигитсинъ.
Чалыш, шенълен.
Озюне достлар тап.
Сенинъ яшынъа къуванч ве шенълик келише, огълум! 

— Догъру, ана, мен яш ве сагъламым,— деп разы олды Ёлчы.
— Лякин меним юрегим, омюр билля, энъ буюк бахтыны гъайып этти.
— О, анасына айткъан киби, Саодат къартийге бахтсыз севгисини икяе этти.

Къарт ана, Ёлчынынъ айткъаныны сонъуна къадар къайгъынен динъледи ве терен нефес алды.

— Эй, сени яланджы дюнья!
Халкънынъ юреги къан ичинде, гонълю яныкънен толу...
Бойле йигитке биле бир тамла бахт тапылмагъан!— деп ах чекти къартий.

Къартнынъ джаныны агъыртмакъ истемей, ашамагъа иштаасы олмаса да, онынъ агъач чанакъ ичине къойгъан, устю ешилликнен ялдызлангъан этсиз, ягъсыз шорбасындан бир къач къашыкъ аш къапмагъа меджбур олды.
Сонъ, къардашы акъкъында сёйледи.
Эгер бир яхшы, чалышкъыр, тербиели, виджданлы йигит тапылса, оны акъайгъа бармеге истегенини айтты ве Саодат къартийге, Унсин кельгенде, оны бираз, дуйдырмай, бу ишке азырламасыны ялварды.

Саодат къартий акъыл огреткен киби айтып ташлады:

% — Акъай сайлав ишинде ашыкъмамакъ керек дегиль, огълум.
Башта, онынъ ана-бабасы ким, озюнинъ насыл зенааты олгъаныны бильмек керек.
Сонъ, той акъкъында лаф этмек мумкюн.

— Йигит ишкир ве намуслы олса, етти,— деди Ёлчы.
— Зенгинлиги, эви, багъ-багъчасы бармы-ёкъмы, бу акъта сорамакънынъ да кереклиги ёкъ.
Бельки сизинъ бир танышынъыз бардыр?

— Узакъмы, якъынмы, яхшы йигит тапылыр.
Эписи бир, сораштырып, этрафлыджа бакъмакъ керек, огълум.

— Яхшы, сайланъыз, бакъынъыз, козьден кечиринъиз, ана.
Мен Шакир-атагъа, Къаратайгъа да айтырым.

Саодат къартий чанагъыны кенаргъа чекип:

— Бу ишни сен ялынъыз бугунь тюшюнгенге ошайсынъ,— деди къартий.
— Сёйле, балам, не ичюн бойле ашыкъасынъ?

— Ана, меним башыма даа нелер авдарыладжагъыны, козьлеримнинъ не кореджегини, бильмейим.
Бир шей белли: Манъа якъын вакъытта раатлыкъ къыдырмакъ, шенълик акъкъында тюшюнмек мумкюн олмайджакъ.
Ёлчы турды, мучесини догъуртты, боюнджа узанды, ачувнен сёйледи:

— Бизни даа не къадаргъадже богъаджакълар, къыйнайджакълар да, джевабыны алмайджакълар?
Даа бунъа даянмакъ мумкюнми?
Ёкъ!
Мен сагъ олгъанда — тынчланмам.
Мен оларгъа косьтеририм!

Къартий йигитке чокъ бакъып турды, башыны саллады ве кокюс кечирди:

— Эгленджелер дегениме, багъышла балам.
Мен янъылдым.
Сен ойлелеринден дегиль экенсинъ.
 Саодат къартий бир дакъкъа турды ве тантаналы суретте, дерсинъ, онъа огъурлу ёллар истеп, сёйледи:
— Бар, кет огълум, халкъ ичюн атешлерге кир, сувларгъа тюш!
Бойле йигитке эр шей бойсунур!—…Къартий динъленди...
Къайдандыр бир сес-шамата чыкъты:
—Токъта, я бу да насыл шамата?

Ёлчы, бирден азбаргъа атылып чыкъты ве азбар тарафкъа чапып кетти.

Бир тар аралычыкъ ичине къадынлар ве акъайлар топлашкъанлар.
Акъайларнынъ къычырып сёгюнювлери, фередже тюбюнден къадынларнынъ ягъдыргъан лянетлери эшитиле.
Ёлчы къалабалыкъ ичине къарышты.

Бир-бирине, тамамыле душман, эки тараф шамата къопара.
Эллибашы,— орта яшларында, арыкъ, къыйыкъ ве айнеджи козлю, онынъ янындаки эки яш адам ве бир де къарт — усть-башларына бакъкъанда, ерли байларгъа ошайлар.
Къалгъанлары исе, маалленинъ факъыр-фукъареси олса керек.
Къарт, юзю ачув къусса да, сакин-яваш лакъырды этмеге тырыша ве элининъ ишаретлеринен, къызышкъан эллибашыны ятыштырмакъ истей.
Лякин эллибашы, кимсени ве бир шейни тотлу капикке алмай.
Кимсени анъламакъ истемей.
Яшларны о, копеклер деп, къартларны исе, делилер-акъмакълар, къартлыкъта акъкъылларыны чельдиргенлер деп сёге.
О, къалабалыкънынъ шаматасындан къулакъларыны къолларынен къапатып къычыра:

— Бунъа насыл чингене тою дейлер?
Неге бу къадар къычырасыз?
Мен сизге он кере, юз кере, айттым энди бир кере даа къайтарып айтам: Мудафаа ишлерине бизим маалледен он беш адам кетеджек.
Лякин, бир шей чыкъып къалмасын деп, биз йигирми адам азырладыкъ.
Биз, оларны даа джедвельге алмадыкъ, начальниклерге даа хабер этмедик.
Бу къадар шамата къопармакъ неге керек?
Токътанъ, мен сизге косьтеририм.
О вакъыт, бинъ кере «дад»—деп къычырсанъыз да бир хайыр этмез!
Сиз акъ падишанынъ эвлятларысынъыз, огъулларынъызны бермеге борджлусыз.
Мына бойле.

Халкъ бир даа шамата къопарды:

— Бермемиз!

— Гебергейди сизинъ залым падишанъыз, чекиштиргени етти!— деп къадынлар къычырыштылар.

— А, а, бойлеми?— деп чангильдеди эллибашы.

— Энди мен биринъизни аджымам.
Энди кимнинъ агъзындан бойле сёз эшитсем, керек ерине бильдиририм!

— Истесенъ Сибирге айда, айдап олсанъ!— деп оны къоркъузып къычырды бир яш...

— Эй, токъта!— деп халкъ ичинден узун бойлу, сагълам, дженкявер, башында кийиз къалпагъы олгъан бир къарт чыкъты.
О, козьлерини йылтыратып, къолуны котерип, айтмагъа башлады:

— Анавы йигирми йигит кимнинъ огъуллары?
Базиргян Махамадджаннынъ беш огълу бар, Шаюнус-караваннынъ еди, чай алыш-вериши Азимбайнынъ учь.
Олардан бирисининъкини яздынъызмы?
Ёкъ!
Олар бу топракъта догъдылармы, ёкъса коктен эндилерми?
Олар дженктен файдаланып, алыш-веришчиликтен буюк байларгъа айландылар.
Оларгъа не ичюн кетмек керек олгъаны белли.
Не къорчалайджакълары даа белли.
Сиз, ялынъыз меним киби чыплакъларнынъ, эснафларнынъ ве чобанларнынъ огъулларыны йибермек истейсиз, догърумы?
Бутюн вакъыт бизни тепмеледилер, четке итеклеп йибердилер, кимсе бизим шикяетлеримизни динълемек биле истемеди.
Амма, шимди, бизим огъулларымыз керек олдымы?
Эснафкъа ошагъан арыкъ яш йигит, огге созулып кечти де, къычырды:

— Эллибашы, я сизнинъ къардашларынъыз не ичюн кенарда къалдылар?
Бу акъсызлыкъ дегильми?

Ёлчы къувангъандан къалтырай эди: халкъ лакъырды этмеге башлады.
Башыны котерди.
Халкъкъа айтмакъ ичюн юрегинде сакълагъан сёзлери чевре этрафтан эшитиле.
Анълашыла, о бир озю дегиль, онынъ достлары чокъ.
% Озюни сасыкъ-къаранлыкъ тюрьме ичинден янъычыкъ, темиз, баарь авасына чыкъкъан киби дуйды.

— Джемаат!— деди, къашлары сытыкъ къартбай.
— Аллагъа шукур, биз эпимиз мусульманмыз, бир бабанынъ балаларымыз, бир маалленинъ огъулларымыз.
Эр кунь саба селямлашамыз, ве вакъты кельгенде, эпимизни кене де бир табутта алып кетерлер.
Бизге бирлик олмакъ керек.
Эгер биз, не ичюн фелянчанынъ огълу кетмей, не ичюн онынъ огълуны алмайсыз, не ичюн даа бирисининъ огълу кенарда къалды десек, бизим арамызда къавгъа, даргъынлыкъ чыкъар.
Анавы — бай, бу — фукъаре деп айырмакъ — буюк гуна.
Биз, эпимиз — алланынъ къулларымыз.
Бирине — бу дюньяда берильген, дигерине — исе, обир дюньяда.
Эр кес анъламакъ керек, факъырлар, зенгинден зияде сайгъыгъа маликлер.
Бундан да башкъа, бизим маалледе белли байлар ёкъ.
Ёкъса, мен беллими?
Я да, Шаюнус-карван?
Эр кес озюнинъ джебини яхшы биле.
Лякин биз, бакъып отурмаймыз.
Элимизден кельген ярдымны, девлетке, эр вакъыт япамыз...
Мусульманлар!
Аллагъа къаршы кеткен шейтанларнынъ ёлундан кетменъиз, алданманъыз!

— Озюнъизни чокъ факъыр косьтерменъиз,- деди къарт койлю.

— Ташкентнинъ он эки тарафында он эки къапу бар.
Оларнынъ къайндан чыкъып: —Бу кимнинъ топрагъы?—деп сорасанъ,— Къурбанходжанынъ!— дерлер.

Акъайларнынъ къычырувлары, къадынларнынъ къаргъышлары, даа зияде котерильди.

— Девлетке ярдым этмек керек, дейсинъ,— ярдым эте бер, амма бизге тийме!

— Биз озюмиз ярдымгъа мухтаджмыз!

Эллибашынынъ юзю ачувдан къызарды-бузарды, когерди:

— Дагъылынъ!..— деп къычырды о.

Насылдыр бир къадын онынъ янына якъын кельди ве юзюне бакъа берип, кескинликнен:

— Шимдичик, меним огълумны адыны кягъыттан силь!— деди.

Эллибашы, къадыннынъ башына ураджакъ олып, къолуну котерди, лякин, урмады:

— Ёкъ ол, къахпе!— деп къычырды.

Адамлар къалтырадылар, бири-бирлерине бакътылар.
Бирден, авагъа, онларнен юмрукълар котерильдилер.
Эллибашкъа ве онынъ достларына юмрукълар тюшип башладылар.
Къарт бай, насылдыр, къуртылып чыкъты.
Къалгъанларыны урып, ерге сердилер.

Бу вакъыт узакътан имам корюнди.
О, узун джуббесининъ этеклерине сюрюне-сюрюне, чапа ве джариз сеснен къычыра:

— Мусульманлар!
Эй, мусульманлар?

Лякин онынъ сёзлери шамата ичинде гъайып олып кетти ве бир шейге ярдым этмедилер.
О, не япаджагъыны бильмей, къалабалыкъ ичине сокъулды ве адамларны айырмагъа башлады.

Башта къартлар, сонъ яшлар, даркъашып башладылар...
Эллибашы ве онынъ достлары, тозгъа булангъанлар, къан тюкюре-тюкюре, бель ве къабургъаларына япышып, имамнынъ ярдымнен ерден котерильдилер.
Эллибашынынъ манълайы сим-сия, эзик эди.
Бурунындан къан акъа.
Бир козю шишиктен къапалгъан...
Имам, къазгъа вакътында тозгъа тюшкен сарыгъыны котерип алды, тозуны къакъты ве чабикликнен сармагъа башлады.
Сонъ, топлангъанларгъа айланды.
Мемлекетимизни къазадан-хатадан сакъламакъ ичюн, замет ве ёкъсузлыкътан къуртармакъ ичюн, аллагъа гедже-куньдюз дуа этмек керек олгъаныны айтты.
Имам, оны динълемегенлерини, кимерде бир исе, кульгенлерини биле корип, эллибашыны ве дигерлерини артына такъып, джамиге таба ёнельди.
Лякин, кете яткъанда, эллибашы артына айланып, халкъны къоркъузмакъ истеп, къолуны саллады.
Халкъ ичинден исе, яш бир йигит онынъ артындан:

— Башкъа сефер даа да бетер этермиз!— деп къычырды.

Минареден молланынъ экинди намазына чагъыргъан эзаны эшитильди.
Халкъ, дагъылмагъа башлагъан киби олгъанда, Елчы кескин сеснен оларны токътатты:

— Джемаат!
Оларнынъ алдавларына инанманъыз!
Къатты турунъыз!
Эгер, бутюн факъырлар бирлик олсалар, оларнынъ огъулларыны ким ала билир?
Байлар озьлерине кереги ичюн, падишаны къорчалайлар.
Падиша да оларны къорчалай.
Падиша — байларгъа, байлар — падишагъа ярдым этелер.
Топракъ оларнынъкъи, сув оларнынки, девлет оларнынъки...
Оларны эр ерде динълейлер.
Лякин факъырларнынъ сеслери бир ерде эшитильмей.

Ёлчы пек сырасынен айтмаса да, атешли, анълайышлы айта.
Топлангъан халкъ, оны тынчлыкънен динълей.
О, девам эте:

— Дженк, байларнынъ джеплерини толдура, догърумы?
Бойле экен, барсын олар ёлласынлар огъулларыны!
Къардашлар, бир тюшюне бакъынъыз, бу яшайышмы?
Биз даа не къадар чыдайджакъмыз?
%Не вакъыткъа къадар тиз чёкип, къанымызда ювунаджакъмыз?
Сесимизни котерейик!
Я, озюмизге акъикъат тапармыз, я да, олермиз!
Бойле аллар тек бизим маалле де дегиль, шимди, эр бир ерде, факъыр-фукъарелер озь акъларыны талап этмеге котерильдилер.
Халкъ, залымларнен ачыкъ курешке бирлешмек керек!..
Оларнынъ эписи яланджы, къан ичиджи зеэрли йыланлар.
% Мен оларны пек яхшы билем...

Эеджандан Ёлчынынъ нефеси тутулгъан киби олды, дувалгъа таянып, бираз токъталды ве адамларны козьден кечирип, дерсинъ:
«Догъру айтаммы?»— деп сорагъан киби олды.
Топлангъан халкъ ичинден бир къач адам къоркъкъанларындан олса керек, аман кетмеге ынтылдылар.
Лякин бир чокъ йигитлер оны къаплап алды ве сорамагъа башладылар.
Атта, къадынлар биле юзлеринден фереджелерини ачып, онынъ насыл къыяфетте олгъаныны бакътылар.
Топлангъанлар ичинден кимдир:

— Атешли йигит экен, халкънынъ агъзынен айта... деди.

Ёлчыны сарып алгъан яшлар, онъа соравлар ягъдырдылар.
Йигит саде ве ачыкъ сёйленди.
Бойлеликнен, ёл агъзында, дерсинъ, бири-бирини чокътан бильген яшлар киби, эр кес, бири-бирлеринен лакъырды этип, дертлерини сёкип башлады...
