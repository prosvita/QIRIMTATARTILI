### 3

Экинджи куню, шеэрден тюкяндан къайткъан сонъ, акъшам, Салимбайвачча, ичеридеки — азбардаки софада ерлешти.
Мирзакаримбайнынъ шеэр четиндеки мулькюнинъ азбары ичинде учь эв бар эди.
Онынъ биринде, шеэр эвлери киби япылгъан, софалы эвде, Салимбайвачча яшай эди.
Бойле бир экинджи тёпесинде болохона олгъан эвде исе, Мирзакаримбай озю, яшай эди.

Азбарда тынч эди.
Нуриниса, Хакимнинъ къадыны Турсунайнен берабер багъчагъа, салкъынлыкъта кезмеге чыкътылар.
Буюкче балалар да корюнмейлер.
Кичкенелери исе, тереклерге асылгъан асма бешиклерде юкълай эдилер.

Шарафат акъайына согъаннен, ягълы-семиз этнен пишкен, балабан бир чанакъ шорба кетирди.
Салимбайвачча бабасынынъ олып-олмагъаныны сорады.
Шарафат, бабасынынъ даа якъында, къайдадыр чыкъып кеткенини айтты ве акъайындан онъа башкъа бир шейлер даа керек-керекмегенини сорап, о да, багъчагъа кетмеге ве Нуринисанен ошеклешмеге ашыкъты.

Салим эвге кирди, диварнынъ оюгъына сакълагъан бир шише коньягъыны кетирди.
Къой этининъ семиз парчасынен коньякнынъ устюни бастырып, буюк мадденен, коньякнынъ ярысыны ичти.
Байваччанынъ башында къалабалыкъ башланды, сыджакъланды.
О, турды ве явлугъынен ельпинип, бабасы отургъан эвге тараф бакъа берип, азбар ичинде, о якъ-бу якъкъа юрьмеге башлады.

Тюневин акъшамдан берли, Салимбайвачча, Гульнарнынъ мектюбинден насыл файдаланаджагъыны ойлана эди.
Биринджи вакъытлары, онынъ къолуна апансыздан тюшкен мектюпни, байвачча, Гульнарнынъ устюни ачар ве байваччаны бутюн къабаатлардан къуртарыр деп тюшюнген эди.
Хусусан, догъаджакъ баладан ве даа сонъ, эништеси ве элли башынынъ акъча истевлеринден къуртарса да, яхшы тюшюнип-ташынгъан сонъ, Гульнаргъа къаршы бу мектюпни къоймакъ къоркъунчлы деп тюшюнди.
Бабасы озь адыны кирлетмемек ичюн, бу хусуста къавгъа-шамата чыкъармаз, бунданда башкъа, бельки инанмаз да.
Бу иш бойле олып чыкъса, Салимчюн — эвден кетмектен башкъа чаре къалмайджакъ.

Кунъдюз ишсиз салланып юргенде, бекленильмеден, Салим, илядж саткъан тюкянчыкълар, аптекалар олгъан алыш-вериш сырасындан кечти.
Онынъ козюне акъ сакъаллы къарт чалынды.
Онынъ кичкене, къаранлыкъ тюкянчыгъында чешит сой иляджлар олгъаныны эследи.
Не вакъыт ве не ичюн керек оладжагъына къулакъ асмай, о, тюкянчыкътан зеэр сатын алды.
Лякин зеэр сарылы кягъытчыкъ онынъ джебине киргенинен, акълына бир фикир кирди ве ондан берли бу фикир онъа раатлыкъ бермей эди.

Азбар къапучыкъта, элинде, хаста къызы ичюн пиширильген бир чанакъ пирнич шорбасы толу олгъан Гульсумбиби корюнди.
О, Гульнарнынъ одасына бакъты.
Сонъ, софагъа котерильди.
Анда шорба толу чанакъны ташлады.
Сонъ, сыгъыр сагъгъан савутыны алып, арангъа таба кетти.

«Мына энъ келишикли вакъыт» - деди Салим.
О, бабасынынъ софасына бир даа бакъты ве анда кимсе олмагъанына эмин олгъан сонъ, чабик-чабик софагъа котерильди.
Къоюн джебинден зеэр сарувлы кягъытны чыкъарды, къалтыравукъ къолунен ичинде олгъан зеэрнинъ эписини чанакъкъа тёкти, чабик-чабик къарыштырды ве мердивенден ашагъы атып тюшти.
Онъа догъру, къучагъында ювулгъан, энди къуругъан чамашырлары олгъан алда, Гульнар келе эди.
О, кенаргъа чекильди ве:

— Бабам къайда?— деп шашмалап сорады.

— О ишнен кетти,— деди Гульнар, онъа айланып бакъмай.

Салим софагъа къайтты, къалгъан коньякны да ичти.
Байваччанынъ алакъ-булакъ олгъан козьлери, бабасынынъ софасына бакъа бердилер.
О сытмасы туткъан адам киби къалтырай эди.
Лякин, видждан азабындан дегиль де, меселенинъ устю ачылыр, деп къоркъкъанындан къалтырай эди.

Салим азбар къапучыкъкъа тараф кетти, ичери-тышары, кирип-чыкъып юрди, бармагъа ер тапмады.
«Бельки мен ашыкъкъандырым?
Бельки даа да келишикли вакъыт беклемек керек эди?» деп сачмалап юре берди. 

Байвачча, эр дакъкъа беля бекледи.
Лякин ичериде, эр шей тынч эди.

Ат араны тарафындан азбарны бойлап, Хакимбайвачча кельди.
Энди беклемекнинъ чареси къалмады.
Салим къолуны саллады:
«Э-э, не олса олсун энди!— деди де, даа тери къурумагъан, агъасы минип кельген атны еринден чезди ве бир дакъкъадан аралыкъ бою, тоз чыкъарып, балабан ёлгъа чыкъты.

...Гульнар софагъа чыкъты, чамашырларыны букледи ве болдурып, халы устюне тёшельген ёргъан устюне отурды.
Анасынынъ кетирген къатыкълы пирнич шорбасыны онынъ севимли ашы сувугъанындан сонъ ашамакъ ичюн, оны кенаргъа алып къойды, сонъ, софанынъ чардыварына таянып, чокъ вакъыт, узакъкъа бакъып къалды.

Кунеш къонды, лякин уфукънынъ уджу къан киби къып-къырмызы ве сары, алтын тюс боялы алевли денъиз киби ёлакънен тёшелип яна эди.
Энди азбарны больген диварларны козьнен корьмек мумкюн дегиль эди.
Багъчалар, багълар, чайырлар, бир тюс къаранлыкъ ёргъанынен сарылгъан эдилер...

Азбарларда оджакъларнынъ тютюни бурулып-бурулып, кок юзюне созулмакъта.
Онъ тарафта, Мирзакаримбайнынъ азбарынынъ солында, юксек, дюльбер сельбилернинъ индже уджлары кок юзюне кирип кеткенлер.
Бир вакъытларда оларнынъ тюбюнде Гульнар Ёлчыны беклеген эди.
Айнынъ шавлелеринден ялтырагъан сельби япракъларынынъ шувулдысыны, мында, олар берабер динълеген эдилер.
О вакъыт, юреклери корюшюв къуванчынен толгъан, севги ве умют чечеклеринен ачкъан эди.
Олар, къуванч аляметинден, коктеки йылдызларны биле опьмеге истей эдилер.
Я шимди?
Энди о чечеклерни кийик отлар бастылар ве солгъан япракълары онынъ юреги устюне тёкюле эдилер.

Къаранлыкъ да, Гульнарнынъ яныгъы киби, эп къоюлашмакъта эди.
Энди, анда-мында йылдызлар корюнип башладылар.
Ашагъыда, балаларнынъ сеслери ве къадынларнынъ кулькю давушлары эшитильди.
Ниает, Хакимбайвачча ачувлу джекирди ве самовар къайнатмаларыны эмир этти.

Энди, энъ агъыр ишлерни Гульнарнынъ устюне ташлап олмагъан келинлер, оны «айнеджи» ве «буруныны котерген» деп айта эдилер.
Албу исе, Гульнар, къувети еткендже эв ишлерини япа эди.
Мына, шимди де, яп-яш къадыннынъ аякълары, ёргъунлыкътан къалтырай эдилер, лякин о, ашагъы тюшти, самоварны якъты.

Бутюн къоранта бир софада топландылар.
Гульнар пиалаларны чайкъады, сюртти.
Самоварны кетирди.
Чай тёкип башлады.
О, эвдекилернен корюшмеге истемесе де, аш ашагъанда чыкъмагъа меджбур эди.

Чай ичтилер.
Балаларнынъ кимериси отургъан еринде, кимериси, ерге ятып юкълап къалгъан эдилер.
Келинлер, тёшек-ястыкъ къоймагъа кеттилер.
Дастарханны топлап, савутларны джыйып, Гульнар да озюне котерильди.
Лампаны якъты, бир шей япмай чокъ отурды.

Ашагъыда, азбарда тынчлыкъ.
Мирзакаримбай даа къайтмады.
Яш къадын онынъ къайдадыр эгленгенине къуванды.
Анасыны геджелемеге къалдырмагъанына янды.
Шимди барып чагъырмакъ кеч эди.

О, тёшегини къойды.
Ятмаздан эвель, анасынынъ къалдыргъан шорбасыны хатырлады.
Саба чайындан гъайры эвде эки кере емек пиширильсе де, яш къадын бугунь агъзына бир шей алмады.
Бундан да башкъа, анасынынъ джаныны агъырттырмакъ истемеди.
Гульнар шорба чанагъыны алды ве балабан агъач къашыкънен ашамагъа башлады, лякин, ярысыны биле ашап етиштирмеди, къурсагъында бир агъыр дуйды.
Чанакъны четке ташлады, лампаны сёндюрди ве башыны ястыкъкъа къойды.

Бираз вакъыт кечкен сонъ Гульнарнынъ башы агъырып башлады, дерсинъ, коктеки йылдызлар туман ичинде зар-зоруна йылтырап корюне эдилер.
Къурсагъыны не агъырттыра берип, кимдир джанаварджа йырта чайнай эди.

«Манъа не олды?» деп къоркъты Гульнар.
«Бир вакъыт бойле олмагъан эди!
Агъыраякълы олгъаным ичюнми, бильмем?
Ёкъ, бу башкъа бир шей!..»

Яш къадын тирсегине таяна-таяна софанынъ чардыварындан багъчагъа таба башыны салындырды.
Онынъ юреги булана, богъаз безлери богъула, дерсинъ, бутюн ичи-ичеклери богъазына котерилип чыкъалар.
Аякълары къалтырады, бутюн вуджуды бургъучланды.
О, халы устюне тюшти, бар къуветини топлап, сюйреле-сюйреле, тёшегине барды.
Азбарда исе, тынчлыкъ баскъан.
«Эгер де бир кимсени чагъырсам, сонъ, кулерлер»— деп тюшюнди.
Лякин дакъкъа кечкен сайын, вазиети даа зияде агъырлашты.
Энди нефеси тутула башлады.
О, даянып оламады ве:
«Ана!
Анамны чагъырынъыз!»— деп къычырды.

Бир къач вакъыттан сонъ лампанен, ичериге Хакимбайваччанынъ къадыны Турсунай кирип кельди.
— Не, къоркътунъмы?
Бир озюнъ къалгъанынъ ичюн, яры геджеде, эр кесни раатсыз этмек не керек?— деп сомурданды келин.
Лякин лампаны якъынлаштырып, онынъ юзюне бакъкъан сонъ абдырап чекильди ве: вай!
Сизге не олды?— деп къычырып йиберди.
Сиз, бусь-бутюн томарланасыз...
Къаракъурт тишледими?

Гульнар джеваб бермеди.

— Мен шимди Хаким акамны уятырым.
О, Гульсум аптени чагъырып келир — деп лампаны ташлап, ашагъы чапты.

Хакимбайвачча, Гульсумбиби, Нуриниса ве башкъалары кельген вакъытта, Гульнар энди эссиз эди.

— Къызчыгъым, не ерчигинъ агъыра?
Манъа бакъчы, меним чечегим!—деп агъламсырады Гульсумбиби.

Анасынынъ сесини эшиткенинен, яш къадын, бирден, зорнен олса да, козьлерини ачты ве чанакъны ишмар этип косьтерди де:

— Ашадым... ве бир кереден ярамай олдым...— деди.

Оны кене де агъры топачлады, бургъалады, букти, козьлери насылдыр бир къоркъунчлы тюске кирдилер.

— Зеэр!— деп бирден къычырып йиберди Гульсумбиби.
— Ах, ким сени зеэрледи, онынъ башына йылдырым окъу урсун!
Ах, мен бахтсызым!
Бу — зеэр!
— деп кийик бир сеснен о къычырыкълады.

Хакимбайвачча Гульсумбибини тирсегинден къакъып йиберди ве онынъ устюне къычырды:

— Сус, айван баласы, айван!
Оны зеэрлемек кимге керек?
Мен бойле шейни бир даа эшитмейим!
Эр тюрлю хасталыкъ Аллахтан!
Лякин о, «зеэр!»— деп къычыра!
Хаким, олеяткъан Гульнарнын корип, Нуринисагъа сытыкъ чырайнен бакъты.
Сонъ Ярмат-аканы табибке йиберирим — деди.

Хакимбайвачча тюбке кетти.
Онынъ артындан Нуриниса чапып тюшти.
О, бир кере бакъкъанда, Гульнарны Салим зеэрлегенини анълады.
«Не ичюн о, ашыкъты?»— деп озь озюнден сорады, Нуриниса.
Я не ичюн манъа ишанмады?
Мен ойле япар эдим, ич бир табиб бир шей тапамаз эди!»

— Ана, сув...
Сув!— деп Гульнар коксюне япышты, богъазыны тырмалады, тёшеги ичинде курмекленди.

Турсунай сув кетирмек ичюн чапып кетти.
Анасы исе, шашмалап, онынъ янында агълап къалды.

Гульнар джан аляметинен, агърысына даянып, зар-зорунен:

— Бу зеэр...
Салим тёкти.
О къайда?
Ондан башкъа мында кимсе кирмеди..— деп айтып ташлады Гульнар.

— Сен корьдинъми?
О мында кирдими?!— деп, кийик-кийик къычырды Гульсумбиби, къызынынъ коксюне басып.

— Эбет... меним омрюм бунсыз да зеэрленген эди.
Энди къуртулдым...
Олар эр кесни зеэрлерлер, ана...
Эр кесни.
О — тюрьмеде!
Аначыгъым, мен — олем.
Ёлчыны коралмадым...
Меним истегим олмады...
Аначыгъым... багъышланъ...
Эльвида, аначыгъым...

Гульнар тынды.

Гульсумбиби, бирден бир илядж акъкъында хатырлады: бир вакъытларда о, зеэрге къаршы къой кубреси яхшы олгъаныны эшиткен эди.
Оны тюйип, сувнен къарыштырмакъ ве сонъ сюзип хастагъа ичирмек керек.
Топаллай-топаллай къойлар аранына тараф чапты.
Къаранлыкъта бир авуч къой кубреси алып, чанакъ ичинде сувгъа къарыштыра-къарыштыра, Гульнар яткъан ерге чапты.
Хастанынъ башы уджунда, бир элинде сув, бир элинде къатыкъ олгъаны алда, Турсунай шашмалап, къатып къалгъан эди.
Энди онынъ яры япыкъ козьлери, омрюнинъ сёнгенини косьтере эди.
Анасы онынъ устюне аталды, къучакълап къычырды.
Лякин, яры ачыкъ козьлеринде аят сёнген эди.
Ана этсиз, бурюшюк, кемикли къолларыны къызынынъ коксюне къойды.
Сонъ, секирип турды, озюни ерге ташлады, ынъранды...
Онынъ ынъранувы гедженинъ тынчлыгъыны титретти...
