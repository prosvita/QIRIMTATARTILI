## III

### 1

Кечикип кельген къыш кунь сайын сувугъуны арттырмакъта эди.
Къар ёкъ, лякин сабалары эвлернинъ тепелери ве тереклернинъ чыплакъ пытакъларынынъ усьтлери къыранен ялтырайлар.
Мирзакаримбайиынъ аилеси бир бучукъ айдан берли шеэрде.

Шеэрдеки азбарынынъ эркеклер тарафтаки мейданлыкъ дёрт бир тарафтан башкъа эвлернен сарып алынгъан: юксек — чардакъ эвлер, чардакъ, софалар, беседкалар.
Буюк усталыкънен япылгъан орнекли къапулар, балабан, эр бир козю бир табакъ джам колеминде пенджерелер, сачакълардан сув акъмакъ ичюн усьтлеринде къоразчыкълары олгъан трубалар — булар эписи мусафир эвлерининъ азбар тарафтан корюниши эди.
Къат-къат йипек ёргъанлар, пуф ястыкълар, къыйметли халылар олгъан, сыджакъ ве дюльбер мусафирханелерининъ биринде Мирзакаримбай озю отура эди.
Тюкяндан эрте къайтсын, кеч къайтсын о, дос-догъру бу эвге кире эди.
Ашны огъуллары, келинлери ве торунларынен берабер (мусафирлер олмагъанда) ашай эди.
Буны о шарт эткен эди.
Бугунь уйле намазыны Эски Джувада «Къадын джамисинде» откизип догъру эвге къайткъан эди.
Шимди исе, йипек ёргъанлар устюнде отурып, аякъларыны сыджакъ сандалгъа узаткъан.

О рафтан чёткюни алып, башында доланып юрген тюкяндаки алыш-веришнинъ нетиджесини бильмек ичюн, «исап-хасап» китабындаки бир къач ракъамларны чёткиге чеккен сонъ, козьлюгини такъып «Дёрт Дервиш» китабынынъ саифелерини къарыштырып, козьден кечирип башлады.
О, базы вакъыт, Ахмад Яссавийнинъ «Икметлер»-ини де окъур эди.
О, даа бир саифе окъуп чыкъмады, огълу Хакимбайвачча кирип кельди.
Бабасынен селямлашты, юн халатынынъ этеклерини тертипнен къатлап, сандал янына отурды.
Фергъана сеферинден къайткъан огълунен лакъырды этмек ичюн Мирзакаримбай китабыны япты.
Башта — иш.

— Бойле тез?
Не вакъыт кельдинъ?

— Мен тап саба кельдим.
Банкта эглендим, — деп башлады о.
Байвачча биринджи «сорт» памукъны экинджи, я да учюнджи «сорт» фиятынен алгъаныны, ве кене де, секиз бинъ пуд памукъ ичюн пара ташлап кельгенини.
Коканд байларынынъ, «иш битирген» адамларынынъ дост-эшлерининъ селямыны бильдирди.
Мирзакаримбай памукъ алыш-веришининъ бутюн тарафларыны, инджеликлерини анълагъан сонъ, огълунынъ ишлеринен мемнюн къалды.

— Бунъа ишинъ юрмек демек дейлер.
Бу ишлер акъкъында кимсеге бир шей айтма.
Алыш-вериш иши киби джианда назик иш ёкъ.
Раметли бабам бир уфакъ зарзават тюкянында ишлер эди.
Бир куньде не къадар марков, согъан, туруп саткъаныны ич бир кимсеге, атта, аиле азаларына биле, айтмаз эди,— деди о, огълуна бакъып, къыскъыс кулип.

— Баба, энди биз памукъ заводы къурмасакъ олмайджакъ,— деди Хакимбайвачча, сандалгъа тыкъыла берип.
— Мадам ки мен энди памукъ ишинен, алыш-веришинен огърашам, заводсыз мумкюн дегиль.
Мен Кокандда, мусафирханеде, номерде, бир рус инженеринен таныш олдым.
Бу ишлер акъкъында субетлештик.
Эгер сиз «яхшы» десенъиз, меним ишим гулистан.

Мирзакаримбай «къхы-къхы» оксюрди, ве сонъ башыны саллады да:

— Бу яхшы иш...
Сенден эвель, мен озюм бу ишнинъ тарафдарым.
Лякин бираз сабыр эт, — о, бир нефес алгъан сонъ, огълунынъ козьлерине тикилип бакъты.
— Бельким завод къурмакъ ичюн чекишип отурмакъ керек олмаз.
Биз азыр заводны, ишлеп тургъан заводны къолгъа алырмыз.
Эм пек уджузгъа алырмыз!

— Эх, бу дызман иш олур эди амма!— деп Хакимбайвачча къуругъан дудакъларыны ялап башлады.

Мирзакаримбай эп девам этти:

— Лякин демнери айткъан лафымны унутма.
Памукъ базары, мисаль алсакъ, ташкъан бир озенге ошай...
Бирден озюнъни сувгъа атмакъ да олмаз.
Башта озеннинъ терен ве сай ерлерини бильмек керек.
Корип турам, чокъ адамлар бу озеннинъ тюбюнде тыналар, чокъулары озеннинъ къоюсында богъулып, къуртулмакъ истеп, тобан чёплюкке япыштылар, ярдым истеп, къолларыны узаталар.
Къайсы мераметли оларны къуртарды?!
Эх-хе...
Мен банк правлениесининъ азасым...
Эр кеснинъ сыры манъа белли, огълум.

— Уфакъ-тюфеклер богъулалар, баба.
Амма, энъселери къалынларнынъ, беллери бек олгъанларынынъ ишлери эр вакъыт юкъарыгъа кете.

Мирзакаримбай кульди.

— Сенинъ бабанъ бар, онынъчюн де аркъанъ къалын ве къуветлисинъ, огълум!

— Алыш-вериш ишлеринде сиз энъ къуветли, джесюр адамсыз.
Мусульманлар арасында сизден джесюри ёкъ, Алла корип тура.
Олса биле, пек аз.
Анъламайым, неден къоркъасыз, неден сакъынасыз, не ичюн завод меселесини чабиклештирмейсиз? — деп тюшюндженен сёйледи Хакимбайвачча.

— Айнорлы лафлар этесинъ.
Мына, сакъалым басма алыш-веришинде чаларды.
Мен джесюр олмай, ким джесюр оладжакъ?
— Лякин завод меселеси...

Бир талай вакъыт экиси де тынч отурдылар.
Къарт алтыннен ялдызлангъан козьлюгини чыкъарды, курсю устюне къойды.

— Мен бир вакъытлары санъа ёл сызып косьтерген эдим.
Ондан чыкъма.
Памукъны биринджи къолдан сатын ал.
Койлюлерге параны къышта даркъат.
Койлюлер чырлакъ-чыплакълар, яшайышлары агъыр.
Оларгъа пара керек.
Паранен шашмалат.
Къышта олар сенинъ къойгъан бутюн шартларынъа разы олурлар.
Кузьде бутюн памукълар сенинъки, огълум.
Шимдилик бундан яхшы ёл ёкъ.

— Мен ойле де япам, бабам.

— Бираз даа кенъишлет!

Мусафирханенинъ къапусы ачылды.
Бойнуны къысын, селямлашмакъ ичюн, узакътан къолларыны узатып Абдушукур кирди.

— Турманъыз, отурынъыз, мен бир корип кетейим деп, кирдим — деди о, байнынъ ве огълунынъ къолларыны буюк бир урьметнен сыкъып.

— Сагълыгъынъыз насыл, баба?

— Аллагъа шукюр.

— Сиз шеэрде чокътан берли корюнмейсиз, молла Хаким ака? — деди Абдушукур, байваччагъа козьлерини ялтыратып.

— Кокандда эдим.

— Насыл, мемнюнсизми?
Чокъ эйи!
Достларымнынъ къуванчы — меним къуванчым.
Ойле дегильми, баба? — деп Абдушукур буюк бир сайгъынен къарткъа тазим этти.

Мирзакаримбай индемеди.
Огълунен башлагъан джиддий субетни келип бозгъан бу «газета окъуйыджысы» ве макътанчакъ онынъ юрегине ятмады, башыны эгип, чырайыны сытып, отура берди.
Лякин Хакимбайвачча Абдушукурге мемнюниетликнен ве сайгъынен бакъты.
О, Абдушукурнынъ байы ве досту олгъан Джамалбайнен пара ве алыш-вериш муамелерини эльверишли уйдурмакъны тюшюне эди.

Алчакъ курьсючик устюне дастархан тёшельди, мейва, бадем, татлы-дамлы джиджий шейлер олгъан табакъ къоюлды.
Оданынъ ичи, къайнамакъта олгъан самоварнынъ бувундан толды.
Абдушукур бадем парлады, кескин чай ичти, кейфленип отурды.
Лаф арасында, Абдушукур къоюн джебинден сары джылытлы, индже китапчыкъны чыкъарды ве Хакимбайваччагъа узатты.

— Затен кельгенимнинъ эсас макъсады да бу эди, мында сизни макътайлар, мен оны сизге косьтермеге алып кельдим.

— «Айна», — деп окъуды китапчыкънынъ адыны Хакимбайвачча сонъ, саифелерини ачып башлады.

— Я бу да даа не демек? — деп Мирзакаримбай Абдушукурге шубели бакъышнен бакъты.

— Бу, бабачыгъым, журнал, топлама, — деди Абдушукур, — айда эки дефа Самаркъандда чыкъа ве ильмий адамлар арасында даркъатыла.
— Неге кереклиги бар деп сорайсызмы, — деди йымшакътан кулип Абдушукур.
Журналнынъ макъсады — бизим мусульман алемини акъикъий ёлгъа чыкъармакъ, мусульман миллетлерини диний ве даа башкъа файдалы илимлернен окъутмакъ, козюни ачмакъ.
Журналнынъ муаррири илимде кемалатлыкъ косьтерген адамлардан биридир.

— Аджайип заман экен! — деди Мирзакаримбай, башыны саллап.
— Чешит тюрлю сёзлер пейда олды:
«Журнал», «Топлама».
Оларнынъ файдасы бармы?!
Мына, «банк» деген сёз де чыкъты.
Корьдик: файдасы, менфааты пек буюк.
«Вексель» деген чыкъты.
Оны эм корьдик, эм пек керекли шей.
Кредит, процент, завод, компания, ве даа башкъа бир сыра сёзлер барлар, булар эписи — чокъ файдалы шейлер.
Лякин сизинъки «Топлама» ве да не шу, «журнал»!..
Тёвбе!

— Тахсир, — деди анълатмакъ ичюн Абдушукур, сизинъ сайгъан бутюн сёзлеринъизнинъ йылдызы — мына бу топламада...
Огъулларынъыз бу топламаны окъусалар, бутюн файдалы-керекли шейлерни толусынен огренир-билирлер.

Хакимбайвачча «Айна»-нынъ саифелерини къарыштырып отургъан Абдушукурны эслеп, сабырсызланды, байваччанынъ къолундан журналны алды, керекли ерини тапты ве байваччагъа узатты.

— Мына, окъунъ, Хаким-ака! — деди.

Хакимбайвачча дикъкъатнен ичинден окъуркен, юзюнде тебессюм пейда олды.
О, ха-хах-хах — деп кульди ве бабасына бакъты.

— Къычырып окъунъ, не язалар анда? — деп къызышты Мирзакаримбай да.

Байвачча журналны Абдушукурге узатты.

— Сиз окъунъ.

Абдушукур оксюрип алды ве дуйгъунен окъуды:

- «Озюнинъ джумертлигинен, къадрлилигинен ве илерилевге, илим ве фенге кунджюлик косьтерген ташкентли Мирзакаримбайнынъ огълу Хакимбайвачча «Айна»-нынъ файдасына он кумюш берди.
Онынъ бу алидженап иши ичюн журналымыз онъа буюк тешеккюрини бильдире ве бойле мисаль бутюн урьметли мусульман байларымыз ичюн буюк нумюне олур деп къайд эте».

Мирзакаримбай сакъалыны саллап кульди ве язылгъан шейге разы олгъаныны бильдирди.

— Яхшы.
Он кумюш джеплерине тюшкен сонъ, насыл макътамайджакълар? — деди о.

— Ёкъ, баба,— деди Абдушукур муляимликнен,— бу пара бир кимсенинъ джебине тюшкени ёкъ.
Шимди кягъыткъа, басмаханеге ве башкъа масрафларгъа пара етишмей.
«Айна» аз дагъытыла.
Бельки, журнал даа чокъ зараргъа-джёремеге огърайдыр.

— Джёреме? — Мирзакаримбайнынъ козьлери ойнадылар.
— Я айса, оны алим адам не ичюн чыкъара?

— Онынъ макъсады буюк, баба, — деп джевап берди Абдушукур. - Мусульманларнынъ козьлерини ачмакъ, оларгъа илим-фен огретмек, медениетке хызмет этмек.

— Догърусыны айталар, Алла эр кеске бир хасталыкъ бере экен.
Кимге бу медениет керек?
Асыл озю не деген шей? — къарт кене къызышып кетти.
Иллямдюлля, шукюр Аллагъа, эр кеснинъ козю ачыкъ, эр кес озь ишинде, эр кес озь алына коре, озь хызметини ашай.
Акъ падишанынъ къолу астында тынч ве бахтлы яшаймыз...
Медениет экен!

— Догъру, падишамыз саесинде тынч яшаймыз.
Лякин бизим яшайышымызгъа базы бир денъишиклик кирсетмек керек деп саямыз, — деди Абдушукур.
— Мусульманлыкънынъ, ислямынынъ илерилемеси ичюн терс кельген шейлерни ёкъ этмек керек.
Эски мектеплерде бизим балаларымыз кереги малюматны алалар.
Янъы мектеплер ачып, оларда къуран ве башкъа диний илимлернен бир сырада, джография, тарих ве эсап илимлерини де окъутмакъ керек.
Эгер де байларымыз бу мектеплерге текаран да олса эмиет берселер, башкъаджа айткъанда, азгъана ярдым япып турсалар, биз, Туркистан мусульманлары, тез вакъытта дюньяда медениетли миллетлернинъ сырасына кечер эдик.

— Яхшы, бу мектеплерде ким окъуйджакъ? — деди бай.

— Мусульманларнынъ балалары.

— Э-э!
Эшмат-Ташматларнынъ балалары окъуйджакъ, илим аладжакълар, амма, байлар пара береджеклерми?— деп Мирзакаримбай мыскъылнен кулип, Абдушукурге козьлерини тиреди де девам этти:
— Бала окъуса, файдасы озюне, сонъ, анасына-бабасына да ярдымы тиер.
Балаларыны окъутмагъа истегенлер озьлери пара берсинлер.
Байларнынъ озьлерининъ къайгъырувлары бар.
Сонъ, Абдушкур къардашым, бай не къадар яхшылыкъ япса да, халкъ онъа ич бир вакъыт «сагъ ол» демез...
Бу энди малюм олгъан шей.

— Базы бир шейлерни денъиштирмек, эльбет де, лязим, — деди Хакимбайвачча, незакетнен, табакънынъ кенарына пармакъларыны урып,— бизде даа чокъ джаиллик бар.
Авропалылар бизге бакъып, кимерде, шаша, айретте къалалар.
Эгер де, янъы мектеплерде окъумагъа тевсие эткен илимлеринъиз шериаткъа къаршы олмаса, ве оларны улемалар тарафдары олсалар, эльбет де, баласыны окъутмагъа истеген эр бир ана-баба, къолундан кельген къадар, мектепке ярдымыны косьтерир.
Шимди эски мектеплеримизде талебелер эр чаршенбе куню, оджаларына отьмек, я да отьмеклик пара кетирелер.
Бундан да гъайры, окъуйыджылардан, башкъа кереклер ичюн де акъча джыйыла.
Бу адетни сакъламакъ керек.
Янъы мектеплерде де, балалар, отьмек ерине, эр чаршенбе куню, беш капик, он капик алып кельсинлер.
Бойлеликле, «тама-тама голь олур» деген аталар сёзю киби, оджалар ичюн баягъы бир пара топланыр.

— Йигирминджи асырнынъ талабына джевап береджек киби мектеплерни бу усулда тешкилятландырмакъ мумкюн дегиль, — деди Абдушукур.
— Фараз этейик ки, биз бу ёлны сайладыкъ.
Лякин, пек чокъ ана-бабаларнынь афтада учь-беш капикни бермеге аллары ёкъ.
Бунъа не дерсиз?

— Беш пармакънынъ беши де башкъа-башкъа, — деди Хакимбайвачча. - бирине алим олмакъ, дигерине — хызметкяр, аммал олмакъ башына язылгъан.
Дюнья ойле яратылгъан.

— Эр кес окъуса, айванларны ким бакъаджакъ — чобан ким оладжакъ? — деди, даа зияде къызышып, Мирзакаримбай.
— Хызметкяр, ыргъат къурсагъыны ашкъа тойдурса, онъа даа не керек!
Оларнынъ балалары окъуп, илим алып не унер косьтереджеклер!
Аллы-такъатлы аилелернинъ балаларына эм мектеплерде ве эм де медреселер яраша.

Энди Абдушукур лакъырды этмей, байгъа айтмагъа бир шей тапмай.
Шекерли-татлы чай ичип, бадем сындырып, Абдушукур хаялланды: «Акъикъатен Туркистаннынъ келеджеги, зенгин байларнынъ къолунда.
Оларнынъ балалары окъумай, ёлларда, азбарларда чешит оюнларнен, чешит шейлернен мешгъуль олып, копек суварып юргенде, факъыр-фукъарелернинъ балалары акъкъында тюшюнмек не керек?
Ёкъ, биринджиден, байларнынъ балаларыны окъутмакъ, ёлгъа чыкъармакъ керек.

Дастарханмы джыйдылар.
Акъшам намазы къылынаджакъ вакъты якъынлашты.
Учю де турды, эль-бетлерини ювмагъа тедариклендилер.
Намаз шу ерде — мусафирханеде къылынды.
Абдушукур имам олды.
Сонъ, буюк бир савут пиляв кетирильди.
Софра башында муляйим-муляйим субетлешип, пилявны ашадылар.
Сонъ, Абдушукур кетмеге разылыкъ сорады.
О, софада, калошларыны киеяткъанда, Мирзакаримбай къычырды:

— Молла Абдушукур, ярын меним кичкенечигимнинъ тою бар, келинъ, яхшымы?

— Мубарек олсун, тешеккюримни бильдирем, эльбетте, келирим.
