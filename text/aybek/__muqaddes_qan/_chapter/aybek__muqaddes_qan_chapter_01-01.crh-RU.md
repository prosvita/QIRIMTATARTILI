## I

### 1

Уйле вакъты авгъан эди.
Июль айынынъ кунеши эр тарафны алев селинен къаплагъан, ава къайнагъан дереджеде къызгъан, тюссюз, козьге азгъана сезилир киби ялынлы.
Бойле вакъытта, кенъ чёль ёлунда, ёлджуларны сийрек корерсинъ: кимерде, агъыр, могурдекли арабагъа екильген арыкъ, болдургъан атчыкънынъ эгеринде, башындаки джарты кийиз къалпагъыны та бурнунынъ устюне басып, атнынъ ёргъунлыкънен алгъан адымларына ошап, сабырлы-сабырлы, эгерде, саллана-саллана шеэрден къайткъан койлю кечип кете; я да, эшек устюнде, эки аягъынен онынъ къурсагъына тиреле берип, патлап-чатлап кеткен чыплакъ табанларынен эшекнинъ къурсагъына ура берип, битмез-тюкенмез «хых»-«хых»-лардан сеси къарылгъан, юзюм сатып къайткъан чал сачлы къартны корерсинъ...
Кимерде исе, экши къатыкъларыны сатып, бош бардакъларыны омузларына асып, сыджакъкъа бакъмадан, тозлу ёл бою, тоз чанъгъытып, де кеткен арабанынъ артына салланып-асылып, де къуш юваларыны къыдыргъан киби, тереклерге козь ташлап кеткен эски ве кирли урбалы балалар корюнир эдилер.
Сыджакъ даа зияде артты.
Тынчыкъ, япракъ биле тепренмей.
Арабанынъ котерген тозу авада чокъ вакъыт котерилип тура, демир учкунлары киби юзюнъе япыша, нефес алмакънынъ чареси ёкъ.

Сыджакъ, атта бу вакъытта ёлда кеткен мазаллы, кучлю йигитни де болдуртты.
Сыфатына бакъкъанда, койлю эм сыджакъкъа, эм де сувукъкъа алышкъан, адымларыны салмакълы ала, балабан аякълары буламыкъ киби сыджакъ тознынъ ичине комюлип кетелер.
Бараджакъ ерине ашыкъкъанындан, сийрек-сепелек келип кечкенлерден сабырсызлыкънен сорай бере:

- Топ-Къайрагъач»къа даа узакъмы?

- Баягьы даа бар.
Копюрни кечкен сонъ, биринджи базарчыкъ.

Онынъ ачыкъ якъалы узун кольмеги ве сырлы-ёлакълы халаты сым-сылакъ эди.
Герден тенине япышкъан кольмегининъ этегини тосат-тосат саллай, котере, еллендире эди.

Керчектен де, биринджи копюрнинъ артындан Гузар корюнди.
Ёлнынъ эр эки тарафында, бири-бирилерине къапа-къаршы эки чайхана, къасап тюкяны, онъа таянып тургъан киби абур-чубур саткъан тюкянчыкъ; сокъакъ чёплюкли, лякин, сувнен яхшы суварылгъан, анда-мында, тертипсиз, къыйыш-къунгъур осип кеткен талларнынъ талдасында салкъынджа.

Йигит ёлнынъ сол тарафындаки чайхананынъ тахтадан ясалгъан кенъ тапчаны устюне отурды.
Терлеген тозлу юзюни халатынынъ этегинен сюртти, торбачыгъыны янына къойды ве чай истеди.

Чайханаджы арыкъча юзлю, эти-териси кемиклерине япышкъан, узун бетли, сакъалсыз бир адам, бинъ-бир устанынъ элинден кечкен ве чокъ керелер тамир этильген, майышкъан-муюшкъан, лякин ич бир кере темизленмеген балабан самоварнынъ янында, арыкъ омузларыны энъсесине къыса берип отура.
Чайханагъа кирип де бир чайник чай ичип кечкен мусафирлер оны аз меракъландыра эдилер.
О, кирли, куеден-къурумдан къарарып къалгъан чулнен де самоварнынъ этрафыны, де пиалаларны ве чайниклерни сюртер, энди элли бинъ дефа элинден келип кечкен пиаланы элине алгъанда козьлерини акъайтыра, дерсинъ, оны биринджи кере коре, ве ачувланып мыдырдана:
«Насыл олур да инсанларнынъ сабырына шашып къалмазсынъ!
Энъ эйиси манъа самоварнынъ трубасы ичинде къалмакъ ве комюр ерине янмакъ!
Сакъалсыз Джаббардан тек бир авуч куль къалгъайды!
Бу не демек, бу насыл иш, бу омюрми?
Мына бунынъ да кенарлары къопкъан.
О бири де чайналгъан!...» — Эй, арабаджы яш! — деп багъырды о бирден, бир генчке.
— Атынъны узакъча ал, ёкъса, бутюн кубрени джыйьп такъиенъ ичине толдурарым.

Ниает, чайханаджы, къырыкъ ве сумеги беяз тенекенен къаплангъан чайникни ве кенарлары къырылып, патлап-чатлап кеткен пиаланы тарс эттирип йигитнинъ огюне ташлады.

Чайханада халкъ аз эди.
Йигиттен азгъана авлакъча орта яшларында эки койлю отура.
Олар, озь аралары зарзаватнынъ уджуз сатылгъаныны, ат-арабанынъ етишмегенине шикяетлене эдилер.
Олардан бириси лафыны болип къамчысынынъ сапынен энъсесини къашып, дигери исе аягъындаки чокътан берли кийильген, энди ипрангъан къыскъа, бир къарыш къонучлы, чызмасыны костерип шойле дей эди:

-Я буны не вакъыт денъиштирирмиз?
Сен ат-араба дейсинъ.
Койлюнинъ бутюн мал-мулькюнден бир файда ёкъ.
Койлюнинъ алы-такъаты, меджаль, къалмады!

— Э-э, къардашым, башынъ сагъ олгъайды, — деп къомшусы оны тынчландырды.

Чайхананынъ кошесинде, сыджакъкъа бакъмадан, устюнде къалын юнлы тонуна бурюнген диваргъа таянып юкъусырагъан къазах козьлерини аралыкъ этип, азгъана ачкъан олып къаба сеснен:

— Чилим бер! — дей.

Чайханаджы ашыкъмай, ичинде ялынъыз кулю къалгъан чилимни алды, онъа къызаргъан къор парчасыны къойды ве къазахкъа узатты.

— Ич, ич, — деди о кулип онъа,— акъча берген шейинъден бир тоз парчасы биле къалмасын!

Къазах чилимни бутюн кучюнен, буюк усталыкънен форсаланып терен нефес алып чекти, агъзындан тютюнни чыкъармай, бирден чайханаджыгъа таба айланды да ачувланып:

— Тютюн биле чыкъмай!
Инсаннынъ энъ ашагъы сою сен олсанъ керек, олмайджакъ.
Сен бир вакъыт онъмазсынъ!.. деп мыдырданды.

Йигит пек араретленген, пиалагъа чайны сыкъ-сыкъ къойып, сыджакъ чайны чалт-чалт уфюрип иче.
Бир чайникни бошаткъан сонъ, буюк мукъайтлыкънен бельбагъында сарылы тургъан акъчалардан бир къач капик чыкъарып, пиала ичине ташлады да, турды.
Лякин, бир къач вакъыт арекетсиз къатып къалды: къайсы тарафкъа адым атаджагъыны бильмей эди.
Сонъ, чайханаджынынъ бираз джариз олгъаныны дуйса да, онынъ янына барды.

— Мирзакаримбайнынъ багъы къайда, бильмейсинъизми? — деди муляйимликнен.

— Я о санъа не керек?

— Корюшмек истей эдим.

— Хм…
Мирзакаримбайны тек бу ерлерде дегиль, атта Ташкентнинъ дёрт бир тарафында билелер.
Чайханаджы сол къолуны узатып, аралыкълардан бирини косьтерди: - Анавы сокъакъкъа бурул, деди:
«Узакътан корюнип тургъан балабандан-балабан араба къапулар.
Айтувлы Искандар Зулкъарнай биле ойле араба къапулар яптырмагъан!».
 Сонъ, йигитке баштан аякъ козь кечирип, мыскъыллагъан киби:

— Сагълам, къуветли мученъ бар экен къардашым, беденинъден кучюнъ коринип тура.
Къайдансынъ, Сайрамлыкъсынъмы?
Байгъа эр вакъыт юре!.. — деп сейледи.

Чайхананынъ ичинде янгъырагъан бир сес чайханаджынынъ лафыны больди.

— Тюкюр!
Козюнъ тиер, олмайджакъ!
Сен манъа ойле деген олсанъ, мен сенинъ бутюн тишлеринъни урып тюшюрир эдим!

— Эбет меним тишлерим олса, сенде де къувет олса, меджалсыз бичаре!— деп мыскъыллады чайханаджы.

Йигит оларнынъ лакъырдысына эмиет бермей, баладай ич бир элемсиз кулюмсиреди ве чайханадан чыкъты.

О, ешиль боянен боялангъан, орнекленип-кесилип ясалгъан, агъыр-салмакълы араба къапуларгъа якъынлашкъанда юреги чалт-чалт урып башлады.
Къапунынъ бир тарафы ачыкъ эди.
О, узакътан ичери бакъты: азбар ичинде, бол-сал япылгъан дюльбер беседка устюнде, юксек къарагъач терегининъ талдасында, явлугъынен еллене-еллене, къар киби бем-беяз кольмекли, кичкене, беяз сакъаллы къартнынъ отургъаныны эследи.

Юреги даа зияде дюкюльдеди.
«Ташкент орталыкъларында намы кеткен бойле бир адамнынъ янына насыл этип бармалы?».
 О, утанчакъ бир йигит эди.
Лякин оны кучь итегендай олды.

О араба къапудан кирди, сунагъа он-он беш адым къалгъанда, къолларыны коксюне къавуштырып, теменна этип: — Ассаломуалайкум! — деди.
Лякин, утангъанындан нефеси кесильди, къалтырады, ве сеси зор-зоруна эшитильди.
Къарт еринден къыбырдамады.
Бир къолуны къашы устюне къояракъ, бираз вакъыт мусафирге бакъып турды, сонъ, яваштан:

— Кель, кель чырагъым.
Насыл эйилик япа билем? — деп сёйледи.

Йигит супагъа якъын кельди, торбасыны ерге къойды, селямлашмакъчюн, ири, къуветли къолларыны къарткъа узатты.
Сонъ, бираз джесаретсиздже супанынъ кенарына отурды, башыны ашагъы асты:
«Мен къайда тюштюм?
Мирзакаримбай бу киши экенми?
Бельки бу башкъа байдыр»… деп ойланды.

Къарт, бу яш йигитнинъ шашмалагъаныны-утангъаныны сезип, текрар сорады:

— Хош, огьлум, не арзунъ бар.
Айт…

Йигит башыны котерди ве онъа тикилип бакъты, кулюмсериди.

— Мирзакаримбай сиз оласызмы?

Къарт башыны саллады.
Йигит сезюни девам этти:

— Мен Ходжикент къышлагъындан кельдим, тизенъизнинъ къызынынъ огълу олам...

— Э, Ходжикентден дейсинъми?

— Хушройбибининъ огълу олам.

— Э…
— Мирзакаримбай бутюн кевдесинен берабер бир къыбырданып алды,— Хушройбибининъ огълум, дейсинъми?
Машалла, машалла санъа!
Ёкълап кельгенинъ ичюн сагъ ол, торуным.
Насыл, ананъ сагъ-селяметми?
Къайда олса олсун, сагъ ве селямет олсун.
Сенинъ адынъ не, торуным?

— Адым Ёлчы.
Анам, Аллагъа шукюр, сагъ-селямет.
Сизге селям сёйледи.

— Я бабанъ, э-э...
Шерали насыл, сагъ-селяметми?

— Бабам ольди, энди эки йылны кечти. 
Мирзакаримбай къолларынен енъгильден сакъалыны сыйпап алды, дерсинъ, мерхумге бир ясин окъугъан киби олды.

— Байгъуш чокъ яхшы адам эди: инсаниетли, инсафлы.
Бир вакъытлар келип-кетер эди.
Бабанъ бу ердеки ве эм де, шеэрдеки эвимизде де олгъан эди.
Я сен ич кельген эдинъми?

— Яш вакътымда бабам, анам сизге бир алып кельгенлери хатрымда бар....

Энди къарт кечмишини хатырлады.
Ёлчы исе, анасындан юз кере эшиткен икяелерини айтып башлады: байнынъ буюк аптеси ольген сонъ, ондан къалгъан эки оксюз къыз баланынъ бириси буюк сою Хушрой, бабасынен къалгъаныны, кичкене сою — Аимбибини исе Мирзакаримбай озь янына алып осьтюргенини ве сонъ, тою арфесинде апансыздан олин кеткенини, Хушройбибининъ талийи де аджыныкълы олгъаныны, бабасы ольген сонъ, эмджеси оны къышлакъкъа Шералиге акъайгъа бергенини хатырлады.
Буларнынъ эписини энди Ёлчы анасындан юз кере эшиткен эди.
Сонъ, къарт сюкюнет ичинде къалды, кичкене лякин, аля тири козьлерини яваштан юмды.
О шимди, къышлакъны, Хушройбибини ве эм де, онынъ олип кеткен акъайыны, ве шимди апансыздан онынъ огюнде пейда олгъан арслан къуветли ве сагълам торуныны да унуткъан эди.

Шимди онынъ фикри бинъ-бир ерде долана эди.
Банк тешкиляты вастасынен озь куньдешлерине къаршы куреш ёлларыны, онъа борджу олгъан адамларнен насыл муамелерде олмакъ кереклигини ойлай эди.
О борджлу адамларны учьке боле эди.
Биринджилеринен алыш-вериш мунасебетни эвелькиси киби девам эттирмек, чюнки, оларнынъ «къоллары узун», келирлери-зенгинликлери чокъ.
Бир кунь келир олардан, аз бир шей ичюн чокъ шей сыдырыр.
Дигерлерини къоркъузыр, озюнде алынмай-сатыдмай яткъан басмаларны оларгъа юксек къыйметнен сатар.
Учюнджилерини... исе къуйрукъларындан яхшы басып-эзер ве маймунлар киби дериль-дериль ойнатыр.
Сонъ, буюк огълу Хакимбайваччанынъ рус фирмаларынен япкъан памукъ алыш-вериши шартнамесини хатырлады, хаялланды, тюшюнди-ташынды ве бу ишлеринден зарар кельмейип, ялынъыз кяр келеджегине бир даа эмин олгъан бай, даа буюк мемнюниетликнен козьлерини юмды.

Эльбетте, бойле бир лафазан дайысынынъ бирден, козьлерини юмып, терен тюшюнджеге далгъанынынъ себебини, табий, Ёлчы анъламады.
«Кельгеним онъа ярашмаса керек», деген киби тюшюнджеге далды.
Лякин о, энди, башыны котерип, къарткъа ве этрафкъа джиддийликнен бакъып башлады.

Мирзакаримбай, бою алчакъ, кичкене ве къоллары инджечик олгъанына бакъмадан, даа тендюрист ве сагълам корюне эди.
О, пек семиз дегиль, пек арыкъ да дегиль.
Уфакъ ве айнеджи юзю, хоразнынъ кикриги киби, аллы-гюллю ренкли.
Беяз сакъалы ве мыйыкълары темиз ве таралгъанлар...

Бир десатинеден зияде азбарнынъ эр бир кошеси йигитнинъ фикрини джельп этти.
Азбарнынъ ортасында тапчан ве голь.
Гольнинъ устюнде эки къолнен къапланып алынмайджакъ киби къалын къарагъач тереги.
Онынъ гурь япракълары арасындан атта кунеш шавлелери биле кечамайлар.
Гольнинъ тёгерегинде бири-бирине якъын-якъын сачылгъан, пытакълары бири-бирни къучакълап алгъан учь алма терегининъ бирисининъ устюнде энди алмалар сарарып башлагъанлар, дигерининъ устюнде исе юмрукъ киби балабан-балабан алмалар олсалар да даа ем-ешиль.
Оларгъа бакъкъанда биле тишлеринъ къамаша ве агъзынъ сувлана.
Учюнджи терекнинъ пытакълары исе, къырмызы алманынъ онълугъындан да гольнинъ устюне букленген-эгильден, салынгъанлар.
Гольнинъ сувунда бир къач алма ялдай, оларнынъ къырмызы янакълары кунешнинъ шавлесинде зумруд-якъут киби ялкъылдайлар...
Гольден йигирми адым авлакъда дёрт тарафы ачыкъ, кескин ренкли боялангъан, колонналы, ерден адам боюнджа котерильген беседка котерильмекте.
Онынъ этрафы чичеклик.
Кунеш шавлелери тюбюнде, тыныкъ джильвеленген чешит ренкли кичкене чичеклер арасында, къырмызы гуль хатемлер алев парчалары киби корюнелер.

Ёлчы этрафны даа сейир этеркен, ичерики азбарнынъ кичкене къапысындан, шенъ-шаматанен гюрюльдеп, чувулдашып чыкъкъан бир сюрю огълан ве къыз балаларны эследи.
Оларнынъ кийимлери янъы ве темиз эди.

Зейтюн тюслю тахиеси олгъан докъуз-он яшларында, дюльбер бала — оларнынъ арасында энъ буюги эди.
О, ичине балабан счавлы тюшкен къапкъанны ерге къойды ве къапкъаннынъ къапагъыны ачты.
Семиз счавлы шу арада тышкъа атылды, агъыр-агъыр сычырай-сычырай араба къапугъа тараф къачты.
Балалар зый-чув олып, онынъ артындан къувып чапыштылар.
«Устюне газ тёкши якъамыз!» деп къычырыштылар.
Балаларнынъ адденашыр къуванчлы багъырувлары къартнынъ козьлерини ачты...
О, торунларына пармагъыны саллап къоркъузды ве — Эй, серникнен ойнаманъ!— деп къычырды.
Сонъ, энди янында тургъан торунына итибарсызлыгъынынъ устюни орьтеджек олып муляимликнен онъа айланды ве:

— Айса, насыл да олса, бизни тапып кельдинъ, эбет, торун.
 Сорай-сорай Меккени тапкъанлар, дейлер.
Эй, Ойниса, къартананъны чагъыр!— деп къычырды о, балалардан азгъана кенарда тургъан беяз, хастаджан юзлю къызчыкъкъа.

Тезден кичкене къапы тарафтан къадын сеси эшитильди:

— Не олды? 
Къарт къолуны котерип:—Кель мында! – деп чагъырды.

— Анда ят киши бар да, я...

— Тувгъан...
Хушройнынъ огълу, — деп анълатты къарт.

— Къайсы Хушрой.
Эсимде ич ёкъ… койденми?

Орта бойлу, толу, лякин кенъ ве терен юзюнинъ этлери салланып бурюшкен, элли секиз яшларында къадын, яваш-яваш оларгъа таба адымлады.
О тапчангъа якъынлаша яткъанда, Ёлчы еринден турды, эгилип селям берди ве анасынынъ селямыны бильдирди.
Амма киббар къадын, онынъ сёзюни динълемеден, акъайына бакъып:

— Койдеки торунынъызнынъ огълумы?
Къая киби балабан олгъан-оськен.
Яшлыгъында да мазаллы бала эди...
Козюм алдында, хатырлайым,— деди.

Мирзакаримбай къадынына дастарханны алып чыкъмасыны буюргъандан сонъ, япма муляимликнен юрегинде бинъ тюрлю хынзырлыкъ олса да, хатыр ичюн, козь бояв, анасынынъ ве къардашларынынъ ал-эвалларыны, сагълыкъларыны сорады.

Бай исе, сыкъ-сыкъ уфулдап, сыджакъкъа шикяетленип, сёйлемеге башлады.
Бираз кечкен сонъ, байнынъ къадыны табакънен емек ве бир чайник чай алып чыкъты.
Табакъта дёрт къалач, эки салкъым къырмызы ве энди къушлар баягъы чёплеген, бир салкъым эрте пишкен юзюм бар эди.
Ёлчы койден кетирген торбасыны къартанайгъа узатты.

— Анам йиберди, къурт...

— Ах шайлым, сенинъ ичюн къурбан кетейим,— лякин къартанай къолунен торбагъа биле тиеджеги кельмей, игренчлик пармакъларынынъ уджуларынен торбаны тутты...
— Озюни тап бу къадар раатсызламагъа не кереги бар эди, бичаре,— деди.

Балалар торбада къурт олгъаныны эшитип, къартанайнынъ аякълары арасында къарышты ве:

— Манъа бир дане, къартана!
— Манъа чокъча бер, къартана!— деп багъырдылар.

Къартанай торунларынынь устюне къычырып къоркъузаджакъ олса да, торбаны ачмагъа меджбур олды:

— Ах, сизни, улачыкълар!
Агъзынъызда ирип кеткен сюзме къатыкъ берсем ашамайсыз, лякин, бу таш киби къатыкъ парчачыкъларына чапкъаласынъыз.
Мына, коресизми, таш киби къаттылар.
Тишлеринъизни сындырырсыз... ичеклеринъизни-къурсакъларынъызны тешер.
Вай-вай, бу балалар мени ашайджакълар!

Мусафирнинъ къызаргъаныны корьген бай, къадынынынъ мусафир огюнде япкъан къолайсыз лафларына ачувланып, юзюни четке чевирди ве къадынына шаматанынъ артыны кесмесини бильдирди:

— Эй, етер, ичери кир, сенинъ сёйленгенинъден къулакъларым сасыды энди...

Ёлчы башыны ашагъы асып къалды.
Онынъ джаны агъырды.
Къурт алып кельгенине бинъ пешман олды.
О, анасынынъ къапу-къапудан, къомшу-къомшудан истеп джыйгъан къуртуны яхшы-яман олгъанына бакъмадан, къувана-къувана, зенгин дайысына алып кельгенине бинъ пешман олды.

Бай табакъ устюнде тургъан къалачлардан бирини парчалады, табакъны Ёлчынынъ огюне сюрди.

— Ал, торун, ёл юрип кельдинъ, ачыкъкъандырсынъ.
Бай бираз токъталды.
— Хатырлайым, сизнинъ бир парча еринъиз бар деп эшиткен эдим, къолунъыздамы?

— Ёкъ,— деп джевап берди Ёлчы, табакъ устюнден бир парча къалачны джесаретсиз аларакъ.
— Ер чокътан сатылды.

Мирзакаримбай ерге пек ач козь адам эди.
Ерли койлюлерден аз-бучыкъ топрагъы олгъан адамлардан ким олса-олсун бир де бир себеплерден агъыр, зор вазиетке къалса, о, я озю, я да башкъа бир кимселерни ортагъа къояр, о топракъларны тездже эльге кечирмеге тырыша эди.
Атта, топрагъыны сатмакъ хаялына кельмеген адамларнынъ ерлери, онынъ ерлерине сынъырдаш олса, озюнкине къошмакъ ичюн бир шей огюнде токъталмай, ич бир тюрлю видждансызлыкътан, намуссызлыкътан чекинмей, озюнинъ истегини ерине кетире эди.
Амма, Ёлчынынъ чокътан сатылгъан бир парча топрагъы оны энди, ич бир тюрлю меракъландырмай.
Онынъ ичюн де, бош-богъазлыкъкъа насиат окъумагъа башлады:

— Яхшы олмады, торун.
Ерни саткъан акъай дегиль.
Акъай ерини ич бир вакъыт сатмаз.
Насыл бир алгъа къалса-къалсын.
Бу сёзлернинъ манасыны анъла...
Ер саткъанларнынъ чокъусыны корьдик.
Ахыры-сонъу, эрте-кеч олар тиленджи олып къалалар.
Догъру, олар ерни парагъа саталар, параларны шатыр-шатыр сайып алалар.
Пара эр шейнинъ бабасы.
Пара — бельге къувет бере, башкъа тадж кийдире.
Паралы адам — къанатлы адам.
Бу къанатларнен куньбатыдан куньдогъушкъа учсанъ, эр ерде, озюнъе аркъадаш, дост-эш тапарсынъ.
Паралы адам — Москвагъа да, Варшавагъа да бара биле.
Парасыз адам — еринден кочеджек олып бакъсынчы!
Ба!
Пара ойле бир азиз шейдир, торун!
Лякин, параны пек макътап йибердим, шашма, ашыкъма, ерде эм, хасиет чокъ.
Ер де догъура биле.
Ерге бир ашламаны тыкъып къойсанъ, бир вакъытларда, эки къолунънен къучакълап алып оламагъан терек пейда ола.
Парамы?
Пара эм догъура, пек чокъ догъура.
Пек чабик.
Хусусан шимдики вакъытларда, пара пек махсулдарлы олып кетти.
Амма, параны тутмакъ къыйын.
Ашап, ичип йибермек бир шей дегиль.
Пара, къанатлы къушкъа ошай.
Бираз бошча туттынъмы,— къолунъдан учты-кетти.
Ер эм догъура, эм де парагъа аркъан ола.
Ери олгъан къалынлаша — зенгинлеше, семире, ер саткъан фукъарелеше, арыкълай — аза.
Эвеля бу сёзлернинъ манасыны анъла, торун!

— Ёкъсузлыкъ, дайы,— деди де Ёлчы, сувгъан чайны эки ютумдан ичип, пиаланы бошатты.
— Бабам бир йыл тёшекте хаста ятты, отьмегимиз яхшы олмады.
Къолунъ къыскъа олгъандан сонъ, къайда узатырсынъ?..

Ёлчы даа лакъырдысыны битирмеген эди, лякин Мирзакаримбай оны больди:

— Бир терининъ ичинде къой къач кере азып къач кере семире,— деди салмакъланып бай.
— Инсаннынъ башына яман куньлер де келе, лякин даянмакъ керек.
Бундан отуз беш йыл эвельси, ильки дефа мен алыш-вериш артындан тюшип тюкян ачкъан заманымда, меним де башыма бир мушкюль ал тюшкен эди.
Базы вакъытта алыш-веришчилерде агъыр алгъа тюше биле, сен буны анъламайсынъ.
Манъа пара керек, къайдан алайым!
«Ракат» деген ерде бабамдан къалгъан учь десятина ер бар эди.
Оны ишлемеге берер эдик.
Базы сой-сопларымыз ве достларымыз о ерни сат, деп манъа чокъ керелер айттылар.
Акълынъда тут, торун, кереккенде, къолтугъынъа кирип, достларынъ сени чамур ичинден тартып чыкъармазлар.
Мен достларгъа ич бир вакъыт ишанмайым.
Огютлемеге, акъыл огретмеге олар эр вакъыт азырлар.
Я не ичюн десенъ, акъыл огретмек эр шейден къолай, тек тиль ойнай, весселям.
Мен оларгъа къулакъ салмадым.
Башымны о якъкъа урдым, бу якъкъа урдым, ахыр сонъу, ёлны таптым, торун.
Сандыкътан къадынымнынъ кийимлерини чыкъардым, эв ичиндеки керексиз яткъан эшьяларны топладым, эписини сатып пара яптым.
Сен билесинъ, къадынлар озь чул-чубурларыны, сандыкъларыны аллагъа биле ишанмайлар.
О агълады.
Такъмакълады.
«Ерде яткъан кубренинъ биле ерге файдасы бар, сандыкъта чюрюп яткъанындан не файда, акъмакъ», дедим онъа.
Къадын — эркекнинъ эсиридир, къулудыр.
Къадыннынъ акъылынен иш туткъан эркек — акъай дегильдир, торун.
Ишим догърулды, ёлуна минди, ерим де озюмде къалды.

— Дайы, башкъа чаремиз ёкъ эди.
Мына сизде нелердир бир шейдер бар экен, саткъансыз, бизде бир парча ерден башкъа, козьге корюнген ич бир шей ёкъ эди...
Мен къолларымны къашлап отурмадым.
Ат бакътым.
Анам ашлыкъ башакълары джыйды.
Койде кечинмек пек агъыр.
Ачлыкъкъа-чыплакълыкъкъа даянып яшадыкъ, лякин бир шей бизни бутюн вакъыт раатсызлай эди: бабамнынъ энъсесинде бордж бар экен.
Азгъана.
Отуз кумюшке биле бармай.
Бабамнынъ хасталыгъы агъырлашкъандан сонъ, о раатсызлана башлады.
«Козьлерим юмулмаздан эвель бордждан къуртулсам, къабиримде тынч ятар эдим.
Ёлчы мал-мулькке саип олурмы-олмазмы, къорантаны бакъып, эм борджны берип олурмы» деди анама.
Эбет, еримиз пек уджуз кетти.
Кишининъ борджундан къуртулгъанымызгъа биз пек къуванып къалдыкъ.

— А, а, шойле де.
— Мирзакаримбай аякъларыны халы устюне узатты, оларны сыйпады-уфкъалады ве лакъырдысыны девам этти:— Бу энди башкъа лаф.
Бордж ярамай шей, торун.
Бордждан къуртулмакъ ичюн ерини дегиль, атта инсан озюни биле къул этип сатмакъ керек.
Адамнынъ айван сою башкъасынынъ акъкъындан къоркъмай, аксине онынъ малына козь тике.
Ойле адамлар бар ки, озьлеринде ич бир шей ёкъ, башкъасынынъ малына къаст эте, кореджек козю олмай.
Факъырлыкъкъа бойсунмай да, яхшы ашамакъны, яхшы киймекни арзулай.
Торун, акълынъ олса, башкъасынынъ бир капигине хыянетлик япма.
Бир капик де пара, юз бинъ кумюш де пара.
Сен эр шейни алладан исте, о берсе,— яхшы, бермесе — ачувланма, дарылма, такъдирге шукюр эт, намуслы факъыр ол.
О бир дюньяда файдасыны корерсинъ.
Къана, отьмек ал, юзюмден аша...

Ёлчынынъ къарны пек ач эди.
О гедженинъ салкъындан файдаланып, токътамай юрип, бутюн бу ёл девамында белине гюшу ичине байлангъан бир питеден башкъа ич бир шей ашамагъан эди.
Лякин Мирзакаримбай алыш-веришчилигинденми, ёкъса адети нокъта-и назарынданмы, отьмекни пек кучюк парчаларгъа больген эди.
Ёлчы бир парчасыны алып агъзына тыкъса, джакъынынъ бир тарафында джойюлып кетер эди.
Табакъкъа сыкъ-сыкъ къол узатмагъа утаныр эди.
Саде кой йигити шеэр адетлерини яхшы бильмесе де, анасынынъ намус-эдеп акъкъында чокътан-чокъ япкъан насиятларыны унутмай, зенгин дайысынынъ янында озюни яхшы алып бармасы керек олгъаныны хатырлап, табакъ устюндеки дастарханны чабик джыйыштырып, чай ичмеге башлады.

Мирзакаримбай койден кельген торунынен лакъырдысыны битирсе де, фикри йигитни огренмеге, онынъ кельгенининъ акъикъий себебини бильмеге тырыша эди.
О ичинден шойле ойлана эди:
«Къардашларымнынъ алы-эвалы яман, яшайышлары агъыр.
Ерсиз, ат-арабасыз койде яшамакъ, кунь кечирмек олюм азабы.
Анасындан узакълашып кеткен тувгъанына орта ерден, торун къыдырып келир эдими?
Ёкъ, менден урба-мурба, пара-мара алув умютинен кельген.
Оны, анасы йиберген, эльбетте.
Къадынларнынъ адетлери ве хусуслары малюм.
Учь-дёрт къомшу къадын арасында лакъырды сырасы «шеэрде байдан-бай дайым бар, къапусыны ель ачып, ель япа деп макътанса керек.
Яхшы ки озю кельмеди...
Алсызлыгъыны хатырлап, не къадар козьяшлар тёкер, не къадар лафлар этер эди...
Бу акъыллы йигит корюне, эм корюниши бар, эм де сагълам...»

Мирзакаримбай «йыланнынъ ягъыны ашагъан» адам дей тургъанлар.
О да эписи байлар киби, айнеджи, джариз, инсанларны алдавда теджрибели, къоркъакъ дегиль, лякин, мукъайт, бутюн ишлерде артына-огюне бакъкъан адам эди.
Мына арекетлерининъ усталыгъы ве айнеджилигинен, яшлыгъында кичкене бойлу Карим Читтак лагъабыны алгъан уфакъ бир алыш-веришнинъ огълу, чабик осьтю, шимди исе Мирзакаримбай азретлери деп чагъырыла...
О Ташкентнинъ энъ буюк байларындан: Ташкентнинъ эски ве янъы шеэрлеринде эки басма-мал тюкяны, Туркестан улькесининъ тюрлю шеэрлеринде буюк-кучюк башкъа шейлер саткъан дюкянлары, Ташкент дживарларында, тюрлю ерлерде топракълары ве багъ-багъчалары да бар.
Бунданда башкъа, онынъ буюк огълу Хакимбайвачча буюк памукъ алыш-веришинен огъраша.

Бай озь омрюнде чокъ шей корьген, тюрлю шеэрлерде булунгъан ве тюрлю адамларнен муамеледе олгъан, онынъ къолу астындан чокъ белли адамлар, хызметкярлар, ишчилер ве факъырлар келип-кечкенлер.
Онынъчюн де бай адамны тез таный, оны не демек истегенини тез анълай ве онынъчюн базы вакъыт, адамлар огюнде макътанувны севмесе де, макътаныр, ферахланыр эди.
Мына, шимди де шай.
Онынъ къаршысында торуны тура.
Онынънен тюрлю шейлер акъкъында чокъ субетлешти, лякин йигирми учь яшындаки огъланнынъ акълында ич бир нукъсанлыкъ сезмеди.
Онынъ арсландай сагълам кевдеси, кенъ манълайы, терен самимийлиги ве темизликнен толгъан, ири, акъыллы козьлери, тозлангъан халатындан котерилип тургъан кенъ кокреги, мускуллы-къуветли къоллары, сёзлерининъ койлюдже саделиги ве догърулыгъы (бай, бу хасиетлерни факъырларда буюк бир барлыкъ деп сая эди.) онъа пек ярашты.
Пек бегенди.
«Сагълам йигит, онъа берильген аш-сув зая кетмез» деп ойланды бай.
Лякин шунынънен берабер, Мирзакаримбай Ёлчынынъ бутюн сымасында буюк джесарет ве гъурур сезди.
Бу сыфат онъа пек ярашмады.
Сонъ, «сыналмагъан атнынъ артындан кечме»— деген халкъ сёзлерини хатырлады, эгер Ёлчы онда ишлемеге къалса, оны бираз вакъыт сынап бакъмакъ истеди:
«Керчектен де яхшы олса,— къолумдан къачырмам, тенбель ве къолунда яманлыкъ олса, къуварым» деп ойланды.

— Торун,— мукъайтлыкнен мураджаат этти Мирзакаримбай,— ойланып бакъсам, ал-эвалынъыз агъыргъа ошай.
Не япмакъны тюшюнесинъ, кене койге къайтаджакъсынъмы?

Байнынъ суалине Ёлчы насыл джевап береджегини бирден бильмей къалды.
Анасы, о, койден чыкъаркен бай дайысындан, эльбетте, бир хызмет истемекни  онъа насиат эткен эди.
Энди «къайтам» десе, ярын о бир кунь койге къайтмасы керек, о вакъыт анасы дарыладжакъ:
«Ойле балабан эвден ер тапалмай къолунъны бурунынъа сокъып къайтып кельдинъми, олмайджакъ?!» дейджек.
«Къалмакъ истейим, манъа насылдыр бир иш тапып беринъ» демеге гъуруры ёл бермеди.
Къарт текрар бир даа сорагъандже, о:

— Ташкентте иш тапсам, бельким къалырым — джевап берди.

Мирзакаримбай сакъалынынъ уджуны пармакъларынен яваштан сыйпап, кулюмсиреди:— Шеэрде къайдан иш тапарсынъ?
Бизде чалыш да тур.
Отьмек-ниметинъ, къысметинъ бизде олса, къалырсынъ, олмаса, коюнъеми, ёкъса, башкъа тарафкъамы ёнерсинъ.
Къысметинъни Алла-Талля къайда сачкъаныны биз къайдан билирмиз?

— Яхшы, сизнинъ ихтиярынъыздан,— деди Ёлчы, башыны ашагъы асып.

Мирзакаримбай яваштан отургъан еринден котерильди...
«Я расулулла» деп мыдырдады, супадан тюшти, даа санки бугунь тюкяндан алынып келинген киби, адден ашыр ялтыравукъ ве юшмакъ меситлерине аякъларыны усталыкънен сокъты, къарт олса да, оларны гъычылдата берип хоразланып, ичерики азбаргъа таба ёнельди.
Шу арада балабан къара сыгъыр араба къапу артындан бир кишини сюйреп къаталакълап, кирди.
Бай къоркъып-шашмалап кенаргъа чекильди.
Адам, эки аягъынен ерге къатты басты, бутюн вуджудынен тирелип, сыгъырны чекип токътатты:

— О... бу явур кимсеге баш этмез — деп, байгъа тараф бакъты.
Сонъ, бирден, Ёлчыны корип къалды, козьлеринде «о ким экен» деген суаль олгъан киби, Ёлчыгъа бакъып къалгъанда, бай кулюмсиреп сёйледи:
«Ярмат, бу бала меним торуным ола.
Таныш ол, онъа иш косьтер!»— деди.
О, индемеди, сыгъырны узакъта, дивар тарафтаки бир терекке байлап къайткъан сонъ, Ёлчынен корюшюр-корюшмез ичери кирген бай, кичкене къапудан бакъты да:

— Ярмат, шеэрге ат-араба тез алып тюш, Хакимджан беклеп турмасын, бугунь мусафирлер келеджеклер...— деди.

— Ойле олса, пичен чалмакъ керек эди де, я — деп Ярмат энъсесини къашыды.

— Энди кеч олды.

— Пиченни мен чаларым, косьтеринъ, къайдан?— деп сорады Ёлчы, Ярматкъа бакъып.

Мирзакаримбай торунынынъ ишке азыр олгъаныны корьгени киби кульди де, индемезден, ичери кирип кетти.

— Мусафирни ишлетир экенмиз да-а,— деди, Ёлчыны алып кеткен Ярмат,— къарт кельсе ашкъа, яш кельсе ишке — дейлер.

Ярмат Ёлчынен ян-янаша юрип, эски таныш киби, андан-мындан онъа бир шейлер айта берди.
О къыркъ-къыркъ беш яшларында, узун бойлу, сагълам мучели адам, юзюнде чичек хасталыгъынынъ изи къалгъан, чубарджа, сакъалына, мыйыгъына баягъы чал тюшкен.
Бель багъы да янбашлары устюне тюшюрилип байлангъан, юрюши эм бираз башкъа, онынъ бутюн истеги, бутюн такълит эткени озюнинъ акъикъатта факъыр адам олгъаныны унутып, башкъа олып костермек эди.

Олар азгъана юрип, дёрт-беш десятина ерни къапаткъан пиченлик ерге кельдилер.

— Мына меним пиченлигим!— деди къолуны белине тиреп, козюнен узакъкъа ишмар этип, Ярмат.
— Авеслигинъиз олса боденени мында тутынъ...

— Пиченлик сизнинъ озюнъизинкими?
Гурь ве сыкъ!
Яхшы пичен! — деди Ярматкъа бакъып Ёлчы.

— Хах-хах-хах...— деп Ярмат, кульди де, оракъны Ёлчыгъа туттырып, сёйледи:— Мирзакаримбай атада мен он алты йылдан берли ишлейим, йигитим.
Ойле олгъан сонъ, «сизнинъки, бизнинъки» демеге ер къаламы?
Бу пиченликте аз терим тёкильмеди, эх-хе!
Байнынъ чокъ ерлерини мен ялынъыз озь кучюмнен ишледим.
Сонъ косьтеририм.
Къана, мынавы тарафтан ора беринъ.
Бир араба къадар керек олур.
Бугунь джума акъшамы.
Хакимбайваччанынъ мусафирлери келеджеклер.
Эгер даа къардашы Салимбайвачча озь алетлеринен келеджек олса, о вакъыт, сиз тойны корерсиз: бутюн азбар атларнен толып къалыр, о вакъыт пиченни бер де бер!

Ёлчы оракъкъа дикъкъатнен бакъты ве эгилип орып башлады.
Озюни энъ гузель оракъчылардан сайгъан Ярмат Ёлчынынъ ишлегенинден бир эксиклик тапып, озь усталыгъыны онъа косьтермек умюдинен, бир талай вакъыт, бакъып турды.
Лякин онынъ теджрибели козю Ёлчынынъ ишинде ич бир эксиклик корип оламады.
Базы джеэттен, меселя, чабикликте, озюнден устюнлик корьди.
Башкъаларынынъ эксикликлерини косьтермеге севген, «эр шейни мен билем» деген Ярмат, бу сефер:

— Яхшы, берабер башны тыраш эткен киби къырар экенсиз, деп къайд олмагъа меджбур олды.
Мен кеттим.

Пиченликте пек тынчыкъ, гуя кунешнинъ бутюн алеви, сыджакъ-тынчыкъ ава онынъ юзюне ура.
Ёлчы къанджан терлерине батып, ич бир тарафкъа башыны котермей, ишлей берди.
Оракъ кескин эди.
Сыкъ ве базы ерлерде ерге яткъан пиченни орагъы «шар-шар» этип къыра, баргъан сайын озю де зевкълана.

Шимди онынъ гонълю котерильди:
«Бай дайым инсафлы адам олса керек.
Мына янчыкъ бу ерде олгъан адам, Ярмат, о къадар йыл, ишлеп кельген.
Хызмет эткен адам, къул дегиль, файдалы олмаса, отурыр эдими?
Лафына бакъкъанда мемнюн олгъангъа ошай.
Койде чокъ адамларгъа ишледим, айды, бу ерде ишлейим.
Яхшы ишлесем, эльбетте, манъа яман олмаз.
Не олса да, олар меним тувгъанларым, башкъаларыны «джулкъасадар да» манъа тиймезлер...
Дайым не къадар менимнен лаф этти.
Не къадар насиат япты.
Энди ишим онгъа кетсе керек.
Энди анам, эр ве къыз къардашларым чекишмезлер.
Лякин меселе яхшы ишлемекте..»

Бойле тюшюнджелернен ойлангъан Ёлчы пиченни чокъ орды.
Сонъ, эллерине сыгъгъанына къадар, къучакъ-къучакъ алып, байнынъ тышарыдаки азбарына ташымагъа башлады.

Кунеш энди къонса да, даа къаранлыкъ чекмеген эди.
Акъшамнынъ шенълиги ялынъыз этрафтан сыгъыр ве бузавларнынъ сесинен, я да андан-мындан чыкъкъан къушларнынъ сесинен бозула эди.
Орталыкъта эр шей болдургъан, юкъламагъа башлагъан киби...
Дерсинъ, гъарип бир акъшам....

Байнынъ тыштаки азбарында Ёлчыдан гъайры кимсе ёкъ.
Бу ерде шимдичик ойнап юрген эки огълан балачыкъ Ёлчыны корьгенлери киби, ондан урькип, ичери къачып кеттилер.
О, тапчаннынъ четине отурды, башыны ашагъы асты ве факъыр кой эвинде къалгъан урьметли анасы, севимли огълан ве къыз къардашлары козь огюне кельди дегенде, ёлда-сокъакъта ат аякъларынынъ давушларны эшитти, секирип турды, ёл къапугъа чапты.
Дюльбер, кок атнынъ чылбырындан тутып атлынынъ ерге тюшмесине ярдым этти.
Бу — йипек кольмегининъ устюнде бекъасам тон кийген, орта бойлу, балабан башлы, къара, къувурчыкъ мыйыкълы, къаверенки кескин козьлю ве чабик, яшы къыркъларгъа якъын бир адам эди.
О, Мирзакаримбайнынъ буюк огълу — Хакимбайвачча эди.
Хакимбайвачча аттан секирди, сонъ, ичери киреджекте, Ёлчыгъа бакъмадан, шашып-шашмалап мыдырданды:

— Ярмат манъа сен акъкъында айтты, торун.
Бугунь бизге мусафирлер келеджеклер.
Атларны яхшы бакъ, къардашым!

Халатынынъ этеклеринен чызмаларынынъ устюндеки тозны сюртер киби арекет этип, ичериге кирди.

Онынъ артындан мусафирлер келип башладылар.

Ёлчы мусафирлернинъ атларыны тереклерге ве диварларгъа къакъылгъан махсус демир алкъаларгъа багълады.
Бир къач данесини ат аранына алып кирди.
Сонъ, азбарнен эвнинъ къапусы арасында тикиджи макъасынынъ агъзы ойнагъандай, къатнап-алып отурды: де, мусафирлер ичюн донатылгъан табакъларны алып кетмек, де чай — ташымакъ, тек бир къокъусы, онынъ ач къурсагъыны дельме-тешик этеджек киби табакъ-табакъ мантылар, балабан касаларда шорба ташып-алып отурды.
Ярмат шеэрден джаяв къайтып, ёрулып кельгени ичюн, атларны бакъмакъ да Ёлчыгъа къалды.
Энди къаранлыкълашкъан сонъ, мусафирлерден бирининъ арабаджысы Джурабайнен берабер, мусафирлерден къалгъан аштан ашады да, Ярмат тапып берген бир эски ёргъан парчасыны ерге тёшеди, башы тюбюне бир авуч пичен къойып, юкълап къалды.
