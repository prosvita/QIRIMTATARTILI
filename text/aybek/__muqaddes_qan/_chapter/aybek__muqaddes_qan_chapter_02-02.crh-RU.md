### 2

Язнынъ къувети-кучю кетип, ава бираз салкъынлашса да, ельсиз куньлерде кунеш ойле къыздыра эди ки, аля даа инсаннынъ башындан коктен алев тёкюльген киби ола эди.
Манълайыны-башыны явлукънен багълап, белине къадар чыплакъ алда кетменини алмакълы-салмакълы котерип-урып чалышкъан Ёлчынен ян-янаша ишлеген Алиахун, тёгерек-кенъ къара юзюндеки терини сюртип, терен нефес алды ве:

— Къурсакъта бир шей къалмады!
Артыкъ къуветим битти, бус-бутюн кесильдим, Ёлчы—пельван!
Ярмат, гъалиба, бизни ачлыкътан ольдюрмек истей,— деп сёйленди.

— Даа баягъы вакъыт бар, Ахун.

— Ёкъ, вакъыт отти, къурсагъымнынъ озю, яхшы саат, эр вакъыт догъру костерип тура.

Ярым саат даа чалышкъан сонъ, Ёлчы Ахуннен берабер кене кетменлерини омузларына урып, тарладан чыкътылар.

Бай топракъларынынъ усть тарафында юксек бир оба—байыр бар эди.
Онда джида тереклери осе.
Мына бу ер, хызметчилернинъ ве ыргъатларнынъ яшагъан ери эди.
Бу ерден байнынъ бутюн памукъ тарлалары корюне.
Беш джида тереги бу ерде яхшы талдалыкъ япа, куннинъ не къадар сыджакъ вакъты олса-олсун, агъыр кетмен ишинден сонъ, янып-пишип, болдурып-талып бу ерге кельген хызметчилерге ве ыргъатларгъа озь салкъыныны берир эди.

Алиахун эм ёргъаны, эм де халаты олгъан бир чул парчасыны джида пытакълары арасындан алды, отлар устюне тёшеди, аякъларыны узата берип, къолларыны — ястыкъ ерине башыны тюбюне къойып, созулды.
Бир къач дакъкъадан сонъ турып, кирленген, ягъланып къалгъан тахиеси ичиндеки тийрельген инесини алды, къайдандыр йип тапып инеге кечирди ве ямавлардан бир ери корюльмеген кольмегини кенеде ямамагъа башлады.
Ёлчы онынъ янында тизлери устюне чёкип, «чебер устанынъ» япкъанына бакъып сейир этти.
Чалттан оларнынъ янына къыргъыз йигити Ораз ве башкъа хызметчилер ве ыргъатлар да топландылар.
Эписи анда-мында созулып яттылар.
Базыларынынъ бир лаф айтмагъа чарелери къалмагъан, болдурып, юкъусырап ята эдилер.
Ораз эр куньки киби, боюнджа джида терегине таянып озю ясагъан кичкене сазыны чалмагъа башлады.
Ёлчы эр кестен зияде бу къыргъызны севе эди, онынъ саз чалгъаныны зевкъланып динълей, эксери геджелери онынънен субетлеше эди.

Бундан секиз йыл эвель, о, он еди яшында бир осмюр экен, «Къаркъарапкъа къатнагъан бир бай йыллыгъына секиз кумюш берип, Ташкентке алып кельген.
Байда учь йыл ишлеген.
Эр бир тюрлю эзиетлерге къатлангъан олса да, онынъ котегине даянып олмагъан, ватанына къайтмагъа бир йыл вакъыт даа къалгъанда, ондан кеткен ве зенгин бир топракъ саибине ыргъатлыкъкъа кирген.
Бу зенгинде де эки йыл ишлеп, кене кетмеге меджбур олгъан.
Сонъ, кене башкъа байларда ишлеп юрген.
Ватанына къайтмагъа имкян тапалмагъанындан, ниает, кечкен сене, Мирзакаримбайгъа ыргъатлыкъкъа кирген.
Устю-башы кир, йыртыкъ-мыртыкъ олгъанына бакъмадан, озю дюльбер, шенъ ве адам север бир яш эди.
О, озьбекче ойле бир темиз лаф этер эди ки, эгер онынъ козьлери къысыкъ, кичкене олмаса, ич бир кимсе оны къыргъыз беллемез эди.

О, Алиахуннен шакъа этмеге пек севе эди.
Сазыны чертип-чертип, бир шейлер айтып, ташлай эди.

— Алиахун, эпимизге къартийчик керек эди, яхшы олды, озюмизнинъ ичимизден чыкъты.
Меним штанымны да ямап берирсиз да-а!— деди шакъанен къыргъыз.

Кетмен тутмагъа алышкъан къаба къоллар, инени тутмагъа алышмагъанындан, о инени анда-мында санчый, балабан-балабан коклей ве Оразнынъ шакъасына къыскъа-къыскъа джевап берип ташлай.

- Сен даа къундакъ баласысынъ, штансыз, бир кольмекнен юребер...— къашкъарлы ямавны бир уджуны къатлады ве кене девам этти: — Ямамасанъ кольмегинънен сагълыкълашаджакъсынъ, факъырлыкъ-ёкъсузлыкъ инсанны мемлекеттен-мемлекетке айдай...
Бездим энди бу кочювлерден, бойле омюрден!
% Бездим!
Беш-он кумюш топлар да, усть-башымны чырмарда, юртума къайтарым, деп тюшюнген эдим.
Лякин аля даа ниетимден узакътам.
Гъарип, факъыр олсам да, озь юртумда элимде ине тутмагъан эдим!
Ич бир вакъыт валлаи-билляи!
Анда меним гульге ошагъан къадыным къалды...
Эй, вах, меним къазалы, хаталы, белялы башым!
Къызыл гульдай...
— Алиахун манълайына таре деп шамарларынен урды, сонъ кене девам этти:— Эгер хатрыма кетирсем, юрегим къанлар ичинде къала...
Я Ораз бай, сени чёллерден бу ерге насыл еллер алып кельдилер?
Анда кимлеринъ къалды?

Ораз шакъылдап кульди де:

— Керчектенде, сенинъ къадынынъ бармы, ёкъса, бу, тек уфюртмеми? — деди Ораз Алиахунге:

Алиахун:
«Мен ялан айтаджакъ адамгъа ошайдырым даа»— деген киби, дудакъларыны къыйыштырды да Оразгъа бакъып: 
— Айтдым да мен санъа, шашкъын, къырмызы гуль киби..!
Къашгар къызларынынъ ве яшларынынъ эписи пишкен, ал-янакъ алмалар кибилер.
А—а! сен бу шейлерден не анълайсынъ, чёль баласы...

Ораз кене де кульди.

— Меним чёлюм сенинъ бинъ шеэринъден яхшы, Ахун!
Бизим къызларымыз да джильвели, шенъ ве назиклер!
Къыргъыз къызлары назлы сёзнен, джильвенен, кулишлеринен йигитнинъ кокрегинде атеш якъалар, юреклерини ирителер.
Мен чёльде эр кунь къызлар, келинлер арасында юре эдим.
Яш олсам да, севген къызым да бар эди.
Пек дюльбер къыз эди!
Йырлай эди!
Энди бельким акъайгъа чыкъкъандыр, бала-чагъа саиби олгъандыр...
Мен аулдан кетеджек акъшамы чёльге чыкътыкъ, экимиз танъ аткъанджек анда къучакълашып отурдыкъ.
О агълады.
Мен де агъладым.
Къалмагъа мумкюн дегиль эди, энди бабам мени байгъа ыргъатлыкъкъа саткъан эди.
Акъчамны алгъан эди.
Къорантагъа ашамакъ, киймек керек...

Ораз башыны саллады, кийиз шляпасыны энъсесине тюшюрди, сонъ:— Айды, Ахун, сен — Къашкаргъа, мен исе — Къаркъарагъа... Кеттик!

— Джаяв-джалкъымы, дели!?
Пара ёкъ...

— Бутюн меселе акъчада-парада этсен, Ахун,— деди ташкентли бир индемез ыргъат, сёзге киришип,— мен дюньяны доланмадым, корьмедим, лякин акъ падишанынъ бутюн падишалыгъыны корьдим...
Бир вакъытлар сербест юрьген йигитлерге къошулгъан эдим...
Эвсиз-баркъсызларгъа эки дюнья бир адым.
Шах-Машрабта ойле яшагъан.
Акъшам бир шеэрден чыкъса, саба энди башкъа бир шеэринъ къапусындан кирер экен.

— О адам эрен-эвлиялы экен,— деди, элинде къайнагъан къара къуманынен келип еткен Ярмат,— Шах-Машраб ёлгъа чыкъкъанда, Алланынъ къудретинен ёлнынъ устю тартылып, ёл къыскъара экен.

— Я меним ичюн ёлнынъ устю не ичюн тартылмай, не ичюн къыскъармай!? — деп, къычырып йиберди Ораз.

— Бу заманда ёллар, ялынъыз парасы олгъанлара къыскъара — деп девам этти кене шу хызметчи.
— Мен чокъ ерлерни кездим.
Байгъа, меселя, бош сахрада да, дженнет, лякин факъыргъа...
Сизлер экинъиз де озь ватанларынызны макътайсыз.
Сизлер анда токъ олгъан олсанъыз, биринъиз бу ерге кельмез эдинъиз!
Догъру дегильми?
Мына, мен, ташкентлим.
Бундан не файда?
Парам олса, къайда олсам-олайым, ишимни япам.
Энди отуз дёртке кирдим, аля даа эвленмедим.
Къадын корьсем башымдан эсим кете!
Гъарип къарт анам манъа къадын къыдыра-къыдыра къурып-къатып къалды, янып якъылды.
Къайсы къапугъа баш сокъса, сорай экенлер: алышверишчими, багъ-багъчасы, эви-баркъы бармы?
Хызметчилерни, ыргъатларны абур-чубурнен огърашкъанларны шимдики заманда инсан ерине биле саймайлар.

— Шашмагъа шей ёкъ.
Алыш-веришчилер — юртнынъ чичеклери сайылалар, къардашым!— деди Ярмат.

— Я бизлер юртнынъ тикенлеримизми?— деди Ёлчы.

— Къана чай ичейик, иш беклемей, акъшам лакъырды этерсиз, агъыз, къулакъ сизлеринъки,— деди Ярмат.
Чувалдан ясалгъан дастарханны ерге, ортагъа тёшеди.
Алиахун еринден турды, кенъ, тюклю коксюни къабартып керильди, пармакъларыны шыртылдатты ве сюзюлип яткъан узакъларгъа-уфукъкъа козьлерини атып, янгъыравукъ сеснен юксек котерип бирден йырламагъа башлады.
Адамлар джанландылар.
Ахуннынъ сесини макътадылар, йырыны бегендилер.

Лаф-лаф, чай ичип башладылар дегенде, бирден, тереклер артындан, окюрип-агълагъан давуш эшитильди.

Отургъанлар, айретнен, агълав чыкъкъан тарафкъа айландылар.
Козьлери агълавдан къызаргъан Шакъасым пейда олды.
О, бугунь ишке чыкъмады, чалашта, хаста къадынынынъ янында отурды.

— Меним дертлим бутюн омрюм бою чекишкен сырдашым вефат этти!..
Шимди меним къолумда джан берди.
Ах, яндым!

Мейданлыкъны мезар тычнлыгъы басты.
Эеджандан эр кеснинъ тамагъа тыкъылды.
Агъызларындаки отьмекни не ютмагъа, не де чыкъарып ташламагъа джесаретлери къалмады.
Бир дакъкъа къадар созулгъан сукюнетден сонъ, Ёлчы, Алиахун ве башкъалары Шакъасымгъа тазиелерини бильдирип, онынъ бираз гонълюни алмагъа тырыштылар.

— Тез ана-бабасына хабер этинъ,— деди Ёлчы.

— Бичаренинъ ич кимсеси ёкъ, оксюз къыз эди.
Биз экимиз де эвсиз-баркъсыз етим эдик,— деди Шакъасым.

Шакъасым кене окюрип-агълап йиберди.
Сонъ, козь яшларыны зар-зоруна токътатып, Ярматкъа ялварды:— Бай бир къач кумюш бермез экенми?
Бу куннинъ сыджагъында къалдырмакъ олмаз.
Акъшамгъа къадар озь мекянына алып кетип къояйыкъ.
Чалашта, ондан да гъайры, яш бала янында, джеседни сакъламакъ агъыр...

— Бугунь пек сыджакъ, ярынгъа къадар къалдырмакъ мумкюн дегиль,— деди Ораз да.

Ярмат мушкуль алгъа къалгъан адам киби, башыны саллады, кичкене, сийрек-сандыракъ тюклю сакъалыны сыйпады:

— Бай шеэрде,— деди о адамларгъа бакъып,— мен шеэрге барып кельгендже — кунь битер.
Бугунь комип етиштирамамыз.

Ёлчы мемнюниетсизликнен сёйленди:

— Эвде, эвдекилеринде де пара ола, мен билем, бардыр.

— Билем, къадынында бар, лякин о пек къытмыр.
Кефинине берсе биле балабан шей.

Алиахун къолуны котерип къычырды:

— Бир бичаре достумызны борджгъа далдырамызмы?

Адамларны бирер-бирер козьден кечирип, девам этти:

Ольгенни коммек къыйын шей дегиль, озюнъиз билесиз, масрафлар сонъ чыкъар.
Аркъадашымыз бойле бир агъыр вазиетке къалгъанда, биз онъа ярдым этамаймызмы?!—деп сесленди Ахун.
Олюни коммеге чокъ шей керекми?
Мезар къазгъангъа эки кумюш, моллагъа эки кягъыт, ювгъангъа бир кумюш — ве тамам!

— Аш-сув бермесек олмаз, Алиахун агъа,— деди Шакъасым,— заваллы бу дюньяда не корьди, яшайышы яшайыш олмады, бир кунь къуванч корьмеди, ольген сонъ гонълю къувансын...

— Аш-сувны сонъ берирсинъ!— деди Ахун, адамларгъа аркъасыны чевирип.
Сонъ, эскирген халатынынъ джеплерини къарыштырды, ичинден шатырдагъан учь кумюшлик кягъыт акъчаны чыкъарды, мейдан ортасына атты.

— Мына бу — меним иссеме тюшкени...— деп къашгъарлы еринден турды, къайдадыр айланып кетти.

Алиахуннынъ юрек титреткен арекетинен эр кес гъурурланды.
Ярмат башыны саллады: о, къашгъарлы бу акъчаны байдан одюнч алгъаныны яхшы биле эди.

Къыргъыз Ораз бель явлугъыны чезди, тертипнен байлангъан бир кумюшни чыкъарды (ким биле оны не вакъыттан берли сакълар эди), яваштан Ахуннынъ учь кумюшлиги янына ташлады.

— Эр кеске акъча керек, онсуз мевталар биле джыйылмайлар!—деп кокюс кечирди ташкентли хызметчи ве штанынынъ къушагъына асылгъан беяз, кичкене торбачыктан кумюш ве бакъыр акъчылардан сайып бир кумюш ташлады..

Эгер бу дакъкъада Ёлчынынъ акъчасы олса эди, о эписини берир эди.
Лякин онынъ бир тотлы капиги биле ёкъ эди.
Йигитке адамлар, аркъадашлар огюнде пек агъыр кельсе де, о, оларны къучакълап опеджек дереджеде эди.
Саде, бойле бакъкъанда, къаба адамлар, онъа бу дакъкъасы, дюньяда энъ мераметли, энъ ачыкъ гонъюлли адамлар олып корюндилер.

Ярмат мейданда яткъан акъчаларны алды, авучына сыкъты.

— Къалгъан бутюн кереклерни мен устюме алам, кефинликни ве абур-чубурны мен озюм тапарым.
Сиз чай ичювни битирип, ишке башланъыз.
Сен, Шакъасым, чалашкъа кет.
Мен чалттан къайтырым, якъын-буджакъта олгъан къадын-къызларны топларым.
Оларсыз бу ишии битирмек мумкюн дегиль.
Шакъасым аркъадашларына:

— Мен сизнииъ мераметинъизни обир дюньяда биле унутмам!
Лякин мумкюн олса да, мен сизге сизнинъ къара куньлеринъизде дегиль де, тойларынъызда ярдым этсем!— дёди де, чалашына таба адымлады.

Акъшам емегинден эвель, къаранлыкъ чёке яткъанда, хызмётчилер ве ыргъатлар тиз чёкип, къолларыны къавуштырып отурды ве башларыны эгильттилер.
Ёлчы, яшлыкъта, анасы окъугъанда огренип къалгъан бир ясинни озю бильгени киби, окъумагъа башлады.
Окъуп битирген сонъ, эр кес къолларыны керип-котерип мерхумнынъ гонъюлини шифаладылар.
Емек вакътында ич кимсе бир арткъач сёз биле айтмады, ялынъыз бир хызметчи шойле деди:

— Темиз гонъюллю — ачыкъ къальпли къадын экен...
Топракъ енгиль къазылды, онынъчюн кенъ, терен багърыны ачты...
