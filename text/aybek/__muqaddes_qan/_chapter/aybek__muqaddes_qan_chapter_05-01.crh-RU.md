## V

### 1

Нуриниса кунь-куньден акъайындан тюнъюле эди.
Онынъ эксикликлерини олгъанындан зияде арттыра, ялынъыз ярамай тарафларыны коре эди.
Бир озю къалгъанда, нелер-нелер тюшюнмез эди.
Атта — айрылмагъа да азыр эди.
Лякин онынъ айрылмакъ ичюн тюшюнип чыкъаргъан бутюн себеплери, бойле, усттен бакъкъанда, оны юреклендирселер де, терен тюшюнип-ташынгъанда етерлик дегиль эдилер.
Мирзакаримбай Фазлиддин киби киевден къызыны айырмагъа ич разы олурмы!
Нуриниса буны пек яхшы анълай, бу ич мумкюн дегиль.
О вакъыт онынъ юреги гизли-сырлы зевкъларгъа ынтылды ве татлы хаялларгъа далды.
О, зенгинликнинъ къуветини биле, инана ве онынъ вастасынен хаялларыны япа биледжегине ишана эди.
Къайнанасы, Фазлиддиннинъ Москвагъа кетеджегини Нуринисагъа бильдиргенде, озюнинъ тюшюнджелерини япмагъа тамамы иле къарар берди.

Акъшам, Фазилиддин буюк агъасы Абдуллабайнен чокътан-чокъ, узакъ лакъырды этип, озюне кирген сонь, Нуриниса козьбояма, джаны агъыргъан олып, сёйленди:

— Айткъанларына коре, сиз Москвагъа кете экенсиз.
Я мен не ичюн бир шей бильмейим?

Фазлиддин эр вакъыт озю отургъан ерге, сандалнынъ башына отурды да, кульди:

— Меним озюме тек бугунь малюм олды.
Агъамнынъ ерине манъа кетмек керек.

— Не вакъыт?

— Ярын — о бир кунь...

— Я Москвада не ишинъиз бар?

— Алыш-вериш Москвада, джаным.
Акъикъий алыш-вериш, акъикъий келир, ялынъыз анда, Москвада...
Санъа Москвадан не кетирейим?
Буюр!

Нуриниса джильвелене берип башыны асты:

— Озюнъиз сагъ-селямет, чалт куньде къайтып келинъ.
Манъа башкъа шей керекмей.
Ташкентте меним киби бахтлы, зенгин келин даа бар экенми?
Эр шей сырасында...

— Мен санъа ойле бахшышлар кетирейим, шашып къалырсынъ, сен оларны тюшюнъде биле корьмегендирсинъ.
Энъ паалы, энъ дюльбер ве тансыкъ шейлер кетиририм.

— Келинни, эвге кетиргенде корь, джиезни — богъчаны ачкъанда, дейлер.
Кетирмегендже къадар инанмайым.

Бу гедже Фазлиддин чокъ лакъырды этти ве сыкъ-сыкъ кульди.
Нуриниса келишикли вакъыттан файдаланып, айнеджилик япмагъа истеди.
О, кускюн чырай ве аджыныкълы-яныкълы козьлер ясады, азачыкъ кенаргъа айланды ве терен нефес алып, яваштан сёйледи:

— Мына, сиз бутюн вакъыт зенгинлигинъизнен макътанасыз.
Лякин мен бу зенгинликке ишанмайым.
Бильмейим асыл, сизни не ичюн Москва алыш-веришчилери — байлар деп саялар.
Сиз, бельки де, даа башкъасынынъ акъчыларынен алыш-вериш этедирсиз?..

— Ха-ха-ха! — деп къычырып кульди, Фазлиддин.
— Биз, Наджмиддин байнынъ огъуллары, башкъасындан пара алып, алыш-вериш этемизми?
Бабанъа пара керек олса, айт, бизден алсын...

— Мен къайдан билейим, — деди мемнюниетсизликнен Нуриниса.
— Манъа ойле келе...

Къадынынынъ сёзлери Фазлиддиннинъ менлигине токъунды.
О, Нуринисагъа тикленип бакъты ве:

— Я не ичюн?... — деп сорады.

— Сиз байларгъа ошамайсыз.
Сизнинъ эвинъизде бир ыргъат биле ёкъ.
Къадынлар озьлери одун кеселер...
Биз чокъусы вакъыт сувсуз отурамыз — кетирмеге кимсе ёкъ.
Нуриниса кене де юзюни чевирди.

— A-а бакъ сени, не иле козюмизге тюртьмек истейсинъ? — деп башыны саллады Фазлиддин.

— Я догъру дегильми?
Мына мен, тюневин, озюм одун кестим... тап къолларым агъырды.
Нурниса узакътан озюнинъ назик авучларыны косьтерди.
— Бойле буюк бир эвде ыргъатсыз айланмакъ мумкюнми?

Фазлиддин ири тишлерини косьтерип ырджайды.
Сонъ, джиддийлешти.
Ичинден, къадынынынъ айткъан сёзлерини догъру таныды.
Буны озю де тюшюнип юре эди.

— Догъру, бир ыргъат керек, лякин инсафлы, намуслы адамны тапмакъ къыйын, — деди, къартлар киби, акъайланып, — ыргъат ойле олмакъ керек ки, инени биле ерге тюшюрмесин, бир шейге зарары тиймесин.
Къаны-джанынен саибине садыкъ олсун, онъа оль дединъми — ольсин.
Тириль дединъми — тирильсин.
Я бойлесини къайдан алырсынъ?
Инсаннынъ ичинде не олгъаныны бильмек агъыр.
Тыштан бакъкъанда эрен-эвлиялы, ичинде — шейтанлар ойнай.
Бизде бир ыргъатчыкъ чокъ йыллар чалышты.
Эви-баркъы ёкъ эди.
Алтын адам!
Бутюн ишлерини де япа эди.
Акъчагъа сатылып алышкъан эсир киби садыкъ эди.
Лякин бабам да онъа, онынъ яхшылыгъына яхшылыкънен джевап къайтарыр эди...
Бичаре омрюнде бир яхшы шей корьмеди, ольген сонъ корьди...

— Я бабанъ онъа не яхшылыкъ япты?

— Ольген сонъ кереги киби комди, башкъаларына япкъанлары киби чукъургъа котерип атмады.
Къой сойды.
Аш берди.
Окъутты.
Мен озюм бир йылгъа къадар онынъ джанына Къуран окъудым.
Даа инсангъа бундан да зияде яхшылыкъ япмакъ мумкюнми?

— Сиз догърусыны айттынъыз.
Ыргъат эсир киби олмакъ керек, — деп къайлы олды Нуриниса.
— Анълайым, бойлесини бир кереден тапалмазсынъ.
Бириси чалышмагъа севмей, тенбель, экинджиси алдатмагъа севе, дигери исе — хырсыз.
Сыналгъан, танылгъан-билинген адамны алмакъ керек.

— Эбет, эбет, — деди Фазлиддин, къадынынынъ айткъан сёзлерини тасдыкълап.
— Сыналгъан адам керек.
Оны къайдан тапармыз? 

Нуринисанынъ янакълары алланды.

— Сиз тек изин беринъиз, мен озюм тапарым,— деди о.
Бабамда бир ыргъат бар.
Истегенинъиз киби — эм тербиели, эм садыкъ ве эм де чалышкъыр.
Ялан айтсам, еримден турмагъа етмейим.
Учь адамнынъ ерине чалыша.
Бундан да гъайры о, бизим тувгъанымыз.
Къурсагъы тояр, устюнде-башында кийими олур — онъа бу етер.
Биз оны алайыкъ, яхшымы?
Лякин ишандыргъан сонъ, бакъынъыз, сёзюнъизни кери алманъыз.

— Яхшы, — деди Фазлиддин.
— Амма, ойле яхшы эсирни-ыргъатны бабанъ бизге берирми? 

— Манъамы? — деп къычырды Нуриниса.
% — Мытлакъа берир!

Нуриниса акъайынен даа чокъ лакъырды этти, онъа ялтакъланды, даа яхшы олып корюнмек истеди.
Акъикъатта исе, бус-бутюн башкъа шейлер тюшюнмекте эди.
О, риджасынынъ бойле къабул олунгъанына севине ве чалттан хаялына наиль оладжагъына инана эди.
Акъайы энди чокътан хурулдап юкъласа да, о даа козьлери ачыкъ, бинъ бир тюрлю хаяллар ичинде долана эди.
