### 3

Кунеш чокътан къонгъан.
Ер юзюнде къаранлыкъ чабикликнен къоюлашты, ава салкъынлашты, кокте йылдызлар даа ярыкъ янып башладылар.

Ёлчы джида тереги тюбюнде мейдангъа пиченни чокъча джыйды, устюне халатыны тёшеди, ве къолларыны башы тюбюне къойып, ятты.

Чёль ишлерининъ энъ къызгъын вакъытлары кечти, вакътынджа ишке алынгъан хызметкярджылар кеткен эдилер.
Памукъ тарлаларында, памукъ джыйылгъангъа къадар Ёлчыдан башкъа ялынъыз Шакъасым ве Ораз къалдырылгъан эдилер.

Шакъасым, иштен сонъ, бир ерде эгленмей, чалашына кетти, къыргъыз Ораз исе, тиз устюне чёкип, джида терегине таянгъан, сазынен эгленир эди.

Юкъламагъа яткъан тынч гедженинъ агъыр ве тыныкълыгъында сазнынъ сеси даа пек аджыныкълы эди.
Ёлчы хаялланды:

Бир къавал олса да, мен де чалар эдим...
Тувгъанлары ичюн олгъан бутюн асретлигини, къайгъысыны йырнен сёкер эди, бутюн гонълюни чезер эди...

Къавал акъкъында хаяллангъан арада, истер-истемез дайысынынъ къызы Нуриниса ве о куньки корюшюв акълына кельди.
Нуриниса онъа япышкъан вакъытта, индже, йипек антерининъ астындан онынъ юреги насыл чапалангъаны, сонъ Ёлчы онынъ янындан насыл къачып кеткени — эписи, бутюн вакъиа инджеликлеринен онынъ хаялында джанланды.
Ёлчы кулюмсиреди:
«Ойнакъ... эглене...»
О, шимдиге къадар Нуринисаны эслеп бакъмагъан эди.
«Бу ийлекяр къыз, бош къыз.
Мени юректен севмей.
Онъа оюн керек...
Мирзакаримбайнынъ къызынен меним алякъам бир ерге сыгъмагъан шей...» деп ойланды Ёлчы.
Амма къальби башкъа бир къызнен толып-таша эди.
О, Ёлчы кунешнинъ алеви тюбюнде чомулып, кутюклер чыкъаргъан вакъытта, корюльген джарты калошлы, узакътан онъа бакъып къалгъан гузель къыз эди!

Ёлчы шимди, Нуринисанен олгъан корюшювни хатырлагъанда, кене де о къызны анъды.
Онынъ назик юз сымасыны козь огюне кетирмеге тырышкъанда, озь-озюне «Кимнинъ къызы экен? Онынънен бир даа корюшмек сыра келир экенми?» — деп тюшюнди.

— Шакъасым кене де анаша иче,— деп ташлады Ораз, сазыны токътатып,— дуясынъмы, бутюн тарланы сасытты... вай, вай... туф!

Салкъын акъшам ельчиги, ашагъыдан, Шакъасымнынъ чалашы тарафтан эсе, юрек буландырыджы къокъу кетире эди.

Ёлчы Ораз тарафкъа айланды:

— Башта да иче эдими?
Не ичюн иче экен, бу джинабет шейни?— деп сорады.

— Ким биле оны...
Онъа агъыр.
Факъырлыкъ-ёкъсузлыкъ.
Булар етмеди, онынъ устюне къадынындан да марум къалды...

— Нафиле япа Шакъасым ака бойле.
Анаша бир кунь онынъ башына бир беля кетирир.

— Бугунь дегиль — ярын къыш басар, Ёлчы, о вакъыт о, яш баланен къайда бараджакъ, къайда сыгъынаджакъ?

Анаша онынъ ал-эвалыны тюзетмез!
Къыйынлыкътан къоркъмакъ керекмей.
Джесюр олмакъ керек.
Догъру ёл — мына бу.

Экиси де бираз тындылар.

Къаранлыкътан бир атлы келип чыкъты.

— Мындасызмы?
Ишлер насыл? — Ярматнынъ сеси янъгъырады.

Атны терекке багълап, Ёлчынынъ янына келип отурды.
Оразгъа бостандан бир къарпыз алып кельмесини теклиф этти.
Ораз кеткен сонъ, Ёлчыгъа янъы хабер, даа догърусы, байнынъ янъы эмрини бильдирди:

— Ярын Тантибайваччаларгъа кетемиз.
О киши байымызнынъ киеви ола.
Пек джесюр адам!
Корьсенъиз озюнъиз де айретте къалырсыз.
Асыл ады Мир Исхакъбайвачча, Танти исе онынъ лагъабы.
Сизни о ерге алып барам да, озюм къайтам.

— Мен анда чокъ вакъыткъа къаладжагъыммы? — деп бираз шашмалап, сорады Ёлчы.

— Ё-ё-къ... бир къач кунъ ярдымгъа бармакъ керек.
Ерлери мында якъын.
Бизимкинден текаран ашагъыда къала...
Байымызнынъ эмри, къардашым.

Ёлчы разы олды.
Ораз, къайдандыр балабан бир къарпыз кетирип, Ярматнынъ огюне къойды.

— Ашанъыз,— деди о Ярматкъа мыскъылнен ишарет этип,— бизге бойле шейлер кечмей, къурсагъымыз давул чала, ач...

— Не, ашайт биттими ёкъса, къазан асмадынъызмы?

— Къазан къайнатмагъа сиздже, сувдан гъайры башкъа шейлер керекмейми?
Ёкъса ягъны ашкъабакътан эзип чыкъарайыкъмы, Ярмат ака? — деп кулюмсиреди Ёлчы.

Ярмат тынды.
Бир шей айтмады.
Эр вакъыт макътангъан пычагъыны къынындан чыкъарып къарпызны кести.
Ярысыны озюнинъ огюне чекип, экинджи ярысыны Ёлчынен Оразнынъ огюне сюрди.

Гедженинъ тынчлыгъыны бирден даре ве даул сеси бозды.
Ярмат пычагъынынъ уджуна санчылгъан къарпызны агъзына къапмай динъленип, къатып къалды.
Сонъ:

— Бу Тогъдан-чавандознинъкинде дегильми, Ораз? — деп сорады.

— Эбет, онда.

— Чавандоз, олмайджакъ, яшайышнынъ къадрини биле,— деди куньджюликнен Ярмат.
— Тогъан-чавандоз дегенимиз ойле бир адам ки, Ёлчы, бутюн омрюни улакъ чапувында, тойларда, эгленджелерде кечирди.
Бир къач кере къабургъалары, бели, аякълары сынгъан, бети-козю яра толу.
Эписи — улакъ талашында.
Къыркъ досту бар.
Олар да онъа ошайлар, юреклери атешли адамлар.
Ярмат кене динъленип бакъты:— Оларда... 
— Пек зенгин олса керек, гъалиба,— деди мемнюниетсизликнен Ёлчы.

Ораз тасдыкълайыджы джевап берди:

— Ер-сув чокъ, хызметкяр ондан да чокъ.
Эр кунь базаргъа беш-он араба юк алып бара...
Я онъа даа не керек?
Мен оны яхшы билем.
Эски байнынъ досту эди.
Хызметкярлары ашкъа шикяет этмейлер, лякин Чавандознынъ ачувы чыкъмасын, эр кесни ура — яшыны да, къартыны да.
Онынъчюн ыргъатлар онда чокъ вакъыт чалышмайлар...

— Балабан копек, десенъ,— деди Ёлчы.

Джыйын даа зияде кескинлешсе керек, даренинъ думбулдысына онларнен адамларнынъ къычырувлары да къошулды.

Ярмат къарпызны ашап битирди ве апансыздан теклиф этти:

— Барамызмы?
Догърусыны айтсам, къанатларны пычып кетмеге азырым.

— Пирнич арасында тюй, олып корюнмемизми? — деп итираз этти Ёлчы.

— Сен барасынъмы, Ораз?..

— Ёкъ!

— Ёлчы, юр барайыкъ, къардашым, манъа аркъадаш олурсынъ!
Бир четте отурып бакъар, сейир этермиз.
Къыргъызгъа бир саз олса да ете, онъа башкъа шей керекмей.
Ашыкъма, мен оны бир кунь урып сындырырым...
Ярмат еринден турды, Ёлчынынъ къолундан тутып тартты.

Джыйын олгъан ерге баргъангъа къадар, оларгъа къаранлыкъта баягъы ёл юрмек керек олды.
Чалгъы ве джыйын шаматасы якъынлашкъан сайын, Ярматнынъ сабырсызлыгъы арта берди.

Араба къапулардан киргенлери киби о Ёлчыдан айырылып, эллерини коксюне хачлап, башыны азгъана ашагъы саркътып, чабикликнен азбарнынъ теренлигине синъип кетти.

Азбар ичинде, ярыкъ мейданда, Ёлчы, бир бакъышта козьге чарпмагъан юксек бойлу, арыкъ бир адамны корьди.
Бу — чавандознынъ озю эди.
О, коксюни къабартып, менлигини косьтермек макъсадынен онъ омузуны котерип берип, укюмдарлыкъ эте, чокътан чокъ хызметкярларына де о, де бу косьтеришлерни япа.
Ярмат селямлашмакъ ичюн къолуны чавандозгъа узатты, лякин къолу авада саллапып къалды.
Киббар чавандоз янъы мусафирлерни корьмеген олып, кечип кетти.
Лякин Ярмат ич сыкъылмады, бойнуны соза берип, адамлар ичине сокъулды, озюне бир ер тапып отурды, енълерини чермеди, эр кеснен берабер, дареге зиль туткъан киби, къолларыны урмагъа башлады.

Ёлчы мусафирлерге ве башкъа сейирджилерге къарышмагъа истемеди, аякъ устюнде къалын сельби терегине таянды, отургъан адамларнынъ башлары устюнден, огде олып кечкен эгленджени бакъа берди.

Эглендже-джыйын эр вакъыт киби, шаматалы, гурьдели ве кийик сеслернен-къычырувларнен кечмекте эди.
Юзлернен адам бири-бирлерине сыкъ-сыкъ тёгерекленип ерге отургъан, дерсинъ, инсан зынджыры мейдангъа кетиргенлер.
Оларны аякъ устюндекилери къаплап алгъанлар.
Мында балалар, баягъы яшындаки йигитлер ве атта къартларда бар эдилер.
Олар этрафтаки азбарларда олгъан эвлерден кельгенлер.

Зурнайджылар ве дареджилер терлеп-пишип, озьлерини унуткъан киби, бутюн къуветлеринен чала, де дарелерни кок юзюне котерип ата, де тап ерге къадар эгиде ве баргъан сайын бинъ тюрлю марафетлер косьтерип чалалар.

Бу вакъыт сейирджилер арасында ойле аллар олып кечмекте эди ки, оны анълатмакънынъ чареси ёкъ.
Эр тарафтан кучлю эль давушлары ве къарыкъ сеслернинъ вайгъарасы, эеджангъа кельген адамлар, озьлерини токътатмай кокреклерини ачып, юмрукъларынен ура берип, не богъазларыны, не сеслерни аджымай, баса-бас машалла къычыралар.
Ортада, тёгеректе, он алты, он еди яшларында бачча оюнджы огълан ойнай.
Яшнынъ юзю агъаргъан, индже ве дюльбер мучеси устюнде янъы, чешит ренкте ялтырагъан, бекъасам халат.
Белинде йипек мавы къушакъ, о янбашлары устюне тюшюрилип байлангъан.
Аякъларында йымшакъ мешин чызмалар.
О, йымшакъ халлар устюнде енгиль ве сессиз учар-ойнар эди.

Этрафта чавандознынъ косьтергенлерини ерине кетирмек ичюн, хызметчилер, сес-шамата чыкъарып анда-мында чапкъалар эдилер.
Тереклерге асылгъан балабан лампаларнынъ ярыкълары козьлерни къамаштыралар.
Азбарнынъ бир кошесинде чатыр-чатыр сесленип атеш яна.
Ондан чыкъкъан учкъунлар, ялынларнынъ узун тиллери къаранлыкъ гедженинъ пердесини кесип, кокке ынтылалар.
Тереклернинъ талдасында енгиль атеш пердеси титрей.

Джыйыннынъ биринджи къысмы дарелернинъ чабиктен-чабик дымпылдыларынен, баччанынъ мейданны усталыкънен айланувы ве сейирджилернинъ кескин шапылдашларынен битти.
Адамлар, къычырувдан къарылгъан ве къуругъан богъазларыны сувнен сылатмакъ ичюн, шу арада, азбар ичинде, анда-мында дагъылдылар.
Бир къач дакъкъадан сонъ, мейдангъа дюльбер бир «къыз» чапып чыкъты.
Дарелер эвелькисине коре, бираз явашча-назик ве йымшакъча сеслендилер.
«Къыз» омузларыны джильвели-джильвели ойнатып, къолларыны буюк назикликнен саллап мейданны долана.
Онынъ устюнде узун, къырмызы ипек антер, къадифеден енъсиз кофта, башында шефтали тюс сары йипек явлукъ.
Уфакъ-индже орюльген къара узун сачлар аркъасы устюне джайылгъанлар.
Азачыкъ арекеттен, олар йыланчыкълар киби ойнайлар...
Бу «къыз» демнеричик ойнагъан бачча эди.
«Амма да усталыкънен кийиндиргенлер, шейтанлар», деди Ёлчы ичинден ве кене де буюк авесликнен ойнагъанына бакъа берди.
Бирден, дивар тарафтан — динь! — деген кучлю сес азбарны сарсытты.
Сес къулакъларны тындырды.
Шамата къопты, адамлар секирип турдылар, бири-бирлерини итеклеп, бири-бирлерини басып-эзип, анда-мында къачыштылар.
Мейданда бир къач адам къалды.
Бачча — къыз, абына-сюрюне сельбилернен сарылып алынгъан голь тарафкъа чапа.
Онынъ артындан, элинде пыштавыны сыкъа берип туткъан, халатлы семиз адам джувура.

Хавуз тарафтан: — Атманъыз!
Къуртарынъыз! — седасы янъгъырады.

Ёлчы бир кере атлагъанда пыштавлы тентекнинъ янына барды, пыштавлы къолуны къуветнен сыкъып, арткъа къайтарды.
Пыштав тыныкъ бир сеснен ерге тюшти.
Семиз киши сёгюнди, Ёлчынынъ элинден къуртулмакъ истеп, бутюн къуветини топлап ыдырынды.

— Сен кимсинъ?
Сени де атарым!
Экинъизни де бир мезаргъа къоярым!
Йибер! — деп къычырыкълады ве пыштавыны алмагъа истеп чеккелешти.

Елчы оны яхшы эттирип тутты ве гольден четке чекип алып кетти.
Шу арада, бир къач достларынен берабер чавандоз чапып кельди.
Семизни ялвара-ялвара бир якъкъа алып кеттилер. 
Адамлар не олгъаныны даа анълап оламай, бири-бирилеринден сорайлар:

— Э-э... бу не, не олды?

— Баччагъа ачувланса керек, бир шей бегенмегендир даа.
Озю де чалыкъ адым, эм коресизми, сархош...

— Эджели етмеген экен, бичаре бала сагъ къалды...

— Меним башым устюнден сызгъырып кетти.
Дерсинъ топтан гюдюрдеп чыкъты.

Ёлчы къолуны белине къойып, сельби терегине таянып отура эди.
Къайдандыр Ярмат пейда олды ве Ёлчынынъ къабургъасына ачувнен тюртти де:

— Юр, кеттик! — деди.

Ёлчы онъа мугъайыпча бакъты ве онынъ артындан адымламагъа башлады.
Бир къач дакъкъа олар тынч кеттилер.
Сонъ, Ярмат асабийликнен:

— Адам олгъан адам бойле ишлерге къарышмамакъ керек!
Бир ерде къавгъа-шамата чыкътымы — ташла къач.
Ач къарным — тынч къулагъым, дегенлер.
Кимни къорчаладынъыз?
Бир баччанымы?
Я барып да озюнъизни аткъан олса?

— Ярмат ака, инсаф этинъ,— деди муляимликнен Ёлчы,— бир къутургъан сархош адам козюм алдында кишинн атып ольдюрмек истегенини коре турып, мен бакъып отурайыммы?
Бу инсаниетлик дегиль.
Догъру, джан татлы, эр инсан озь джаныны сакълай, лякин адамнынъ юрегинде башкъалары ичюн де аджынув олмакъ керек: керекли вакъытта къарышмакъ керек.
О, бачча эм инсан баласы.
Баба-анасы бельким, факъырлыкъларындан-ёкъсузлыкъларындан огъланчыкъны баччалыкъкъа саткъандырлар.
Бельки о, анасыз-бабасыз, кимсесиз къалгъан оксюздир.
Онынъ ичюн бу ёлгъа тюшкендир.
Озюнъиз онынъ ойнагъаныны корип, шашып къалдынъыз, шимди исе, яманлайсыз... 
— Сен, Ёлчы, бу ерде кимнен тутушкъанынъны билесинъми?

— Ёкъ, ким о копек?

— Мына санъа!
Билинъ: Тантибайвачча — дайынъызнынъ киеви.

Ёлчы шакъылдап кульди, сонъ Ярматкъа айланып:

— Ким олса-олсун!— деди Ёлчы.
Мен онъа да яхшылыкъ яптым, белядан къуртардым.
Сонъ, не япаджакъмыз, ярын оларгъа бараджакъмызмы?
Ойлелери пек интикъам алыджы адамлар олалар.

Ярмат индемеди.
О даа озь озюне кельмей, ачувлы эди.
Ёлчы исе, аксине, озюнинъ бугунь акъшам япкъан ишинен хошнут эди.
Чокъ адамлар, онъа чавандознынъ азбары ичинде, сагъ ол айттылар, башларыны саллап тешеккюрлерини бильдирдилер.
Барсын, Ярмат киби къоркъакъ адамгъа келишмесе-келишмесин!

Олар энди озь ерлерине къайтып кельдилер.
Ёлчы тёшеги устюне созулды.
Узакътан, кене де, сес-шамата эшитиле эди, чавандознынъ азбарында эглендже девам этмекте эди.
