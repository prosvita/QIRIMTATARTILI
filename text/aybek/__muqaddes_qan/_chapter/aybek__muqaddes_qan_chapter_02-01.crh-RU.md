## II

### 1

Мирзакаримбайнынъ къызы Нуринисанынъ табиатында енгилликнен джаризлик бири-бирилеринен сыгъынып яшай эди.
Буны анъламагъан базы къадынлар онынъ енгиллигини корип: «Бир чувал джевиз киби шалдур-шулдур шаматаджы, шенъ къыз экен» деселер де, Нуринисаны якъындан бильгенлер, онынънен эр вакъыт мукъайтча муамеледе олур эдилер.
Бабасынынъ зенгинлиги, анасы тарафындан косьтерильген эркелик, бу къызда буюк гъурур, джаризлик, оппалыкъ, менлик ве юксеклик ашлады.
Баба ве агъалары огюнде озюни тегин тутса да, олар олмагъанда, озюни «эвде буюк» сая, эр ерде дегенини яптырмагъа тырыша, къараны беяз деп давалаша, келинлерни ызгъыштыра, къавгъа эте, атта, кимерде анасынен биле давалаша эди.
Онынъ къарарсыз шенълиги кимерде корюльмез, даянылмаз ачувгъа айлана эди.

Нуриниса кийинмеге севе эди.
Алтын, кумюш юзюклер, билезликлер, купелер, сачларына такъмакъ ичюн чешит оюнджакълар, учь коше медальонлар онда къуту-къуту эди.
Эр бир байрам куню, тюзенип-кийинип, агъырлыгъы бир пудкъа якъын бу джиджийлерни такъар, ойле-бойле бай аилелернинъ къызларыны тааджиплендирир, факъыр ве атта орта дередже яшагъан аилелернинъ къызларыны исе, мыскъыллай, аякъ астына ала, келин корюльген ерлерде юре эди.

Къызыны ерге-кокке ишанмагъан, онынъ бутюн нукъсанлыкъларыны бильген анасы Лутфиниса, акъайынынъ зенгинлигинден мумкюн олгъаны къадар чокъча къопарып, севимли кенджесининъ кийимлерине сарф этмек ичюн тырышыр, бу къызыны акъайгъа, зенгин ве буюк бир кимсеге, озьлерине ошагъан аиленинъ къолуна тюшмесини арзулай ве онъа азырлыкъ коре эди.
Онынъ ичюн чокъ йыллардан берли, онынъ эсас иши, тюшюнджеси къызгъа келинлик урба ве эв эшьяларыны азырламакъ, чешит-чешит джиджийлер тапмакъ, янъы-янъы антерлер тиктирмек эди.
Нуринисанынъ сандыкълары онларнен паалы сузанелер, нагъышлангъан тёшек, ёргъанлар, чаршафлар, халлар ве башкъа шейлернен толып, инълеп турсалар да, учь-дёрт эвни донатмагъа етишсе де, Лутфинисагъа ве Нуринисагъа буларда аз корюле, оларны къанаатлендирмей эди.

Нуринисанынъ иши-гуджи, бутюн тюшюнджеси, акъайгъа чыкъмакъ эди.
О, энди эки-учь йылдан берли озюнинъ тоюны беклер эди.
Бу акъта эвде, къадынлар арасында, эр кунь лаф кетер эди, гуя ярын, я да о бир кунь никях къыйыладжакъ, той оладжакъ.
Келинлер эр кунь деген киби Нуринисагъа хабер айталар:
«Атабай адам йиберген, сени озюнинъ кучюк огълуна алмакъ истей экен».
Я да:
«Мусабеклерден якъында къуда келеджек экен.
Салим агъанъыз айтты, йигит пек дюльбер экен!..» Нуриниса озюни бу лафларгъа къулакъ асмагъан олып косьтере эди:
«Анамнынъ багърында отурмакъ манъа даа яхшы.
Той ичюн ашыкъмасалар да мумкюн».
Лякин юреги севинчтен патлая билир эди.
Онъа энди карнай-сурнайларнынъ сеси, къадын ве къызларнынъ шакъылдылары эшитиле эди.
Геджелери чокъута-чокъ ойланып, татлы хаял къанатларынен учар, юрегини охшагъан ислер ичинде къала эди.
Факъат, бу къуванчлы хаберлер, татлы хаяллар бир къач кунь девам эте, сонъ, Мирзакаримбайнынъ зенгин ве айтувлы адам олгъанына бакъмадан, къудалар кельмей эдилер.
Кене, бир къач кунь даа кечкен сонъ, келинлер бир шейлер даа тюшюнип чыкъара ве къайсыдыр, «дюльбер байваччадан» къуда келеджегини айта эдилер.

Мирзакаримбай къызыны севсе де, илам-дюлла мусульман ве акъикъий баба олгъаны ичюн, онынънен чокъ лакъырды этмез, «девечигим-балачыгъым» деп бир шейлер буюрыр эди.
Къызны он учь, он дёрт яшына кельгенде акъайгъа бермек, эр бир акъикъий мусульман баба ичюн фарз олгъаныны яхшы билир, бунынъчюн де къызнынъ яшы он секизге кельгенинден базы вакъыт гонълю тартар ве онъа мукъайт олувны тенбилер эди.
О, киевнинъ зенгин къорантадан, сайгъылы-айтувлы аиледен, ве эм де, акъыллы, иш бильген, яхшы тербиели олмасыны истер эди.
Чокъ керелер ойле де олды.
Киев онынъ юрегине яраша, лякин Хаким ве Салим бегенмейлер.
Аксине, огъуллары бегенген киевни исе, Мирзакаримбай бегенмез, оларда бир де бир хусур тапа эди.
Нуриниса гизлиден бакъмакъны, гизлиден айтылгъан шейлерни динълемекни пек север эди.
Агъаларынынъ достлары, я да башкъалары мусафирликке кельселер, Нуриниса я исарлар артындан, я да аралыкъ къалгъан къапулар, я да тереклер артындан, къайда бир тешик корьсе, андан бакъар ве айтылгъан лафларны динълей эди.
Бу онынъ энъ севген адети эди.
Ёлчы оларнынъ азбарларында пейда олгъандан берли о чокъ керелер онынъ артындан бакъты, динъледи.
Онынъ юрегинде бу мазаллы, сагълам, дюльбер йигитке догърулгъан насылдыр бир дуйгъы пейда олды.
О, онынънен гизлиден корюшмеге къарар берди.
Бу арзу онда куньден куньге артса да, бир келишикли вакъытны, фырсатны бекледи.
Ниает, эвде ялынъыз къалгъан куню о буны пек усталыкънен япты.

Нуриниса багъчада, юзюмликте Ёлчынен корюшип, онынъ кучлю къолларына бир салкъым юзюм ташлап, къучакъламагъа, опьмеге утангъан саде койлю йигитнинъ коксюне атылып, онынъ дудакъларындан опькен сонъ, Нуринисанынъ хаялы, факъыр, унутылгъан кой тувгъанларындан бирининъ огълуны багълады.
Лякин корюшювни текрарламакъ мумкюн олмады.
Чюнки, экинджи куню, Ёлчы оларнынъ эсас участкаларына — памукъ сачылгъан ерлерине кетти.
Мына, энди эки афтадан берли Нуриниса севдалыкъ чеке.
Ёлчынынъ якъын куньлерде къайтмайджагъыны биле.
Озюне исе, анда кетмеге ич бир тюрлю чаре ёкъ.
О, базылары, анасына:
— Ана, байгъуш алапчемнинъ огълуны бабам хызметкярлар, эвсиз-баркъсыз кимселер арасына къошып къойды.
Бабамда асыл инсаф деген шей ёкъ.
Озюнинъ тувгъаныны мында да, къалдыра биле эди...
Иш мында да богъаздан...

Къызынынъ юрегинде не олгъаныны, насыл макъсат олгъаныны бильмеген ана исе:— Мен не япайым?
Озь тувгъаны, къайда ишлетсе, ишлетсин, бабанъ озю биле, балам.
Я да, «бойле тувгъанларны текаран узакъча тутсанъ, даа яхшы.
Онынъ башкъалардан не айырдылыгъы бар?
Ишлемеге кельдими, ишлесин...» — дей эди.

Ёлчы памукъ тарлаларына кельген кунюнден башлап, ыргъатларнен бир кереден таныш олып, достлашты.
О, муляим табиаты, саделиги ве лакъырды этмеге бильгенинен, кучю-къуветинен адамларгъа озюни бегендирди.
Ярмат исе, Ёлчыны озь къолтугъына алып, башкъаларына къаршы къоймакъ истей эди.
Чюнки бу ерде хызметкярлар ве ыргъатларнен яхшы анълашып оламай эди.
Ярмат оларнен бирге яшап, бирге ашап, бирге ишлесе де, оларгъа къаба муамле япа, озюни байнынъ садыкъ векили косьтергенинден, эр кеске ят корюнир эди.
Олар, Ярматнынъ козю огюнде, онъа бир шей айтмасалар да, артындан айтыр, атта:
«Байнынъ азбар копеги!
Бурнуны бир къарыш котергенини коресинъми?..» — деп сёгер эдилер.

Ярмат бу ерде даима яшамаз эди.
Учь-дёрт кунь ишлеп, чыкъып кете, сонъ, бир къач куньден кене къайтып келе эди.
О, аш-сувнен берабер, байдан чешит косьтеришлер кетирир эди.
Косьтеришлернинъ чокъусыны Ярматнынъ озю уйдурып чыкъаргъаныны хызметкярлар ве ыргъатлар дуя эдилер.

Ёлчы озь аркъадашларынен бирге танъ аткъанда ишке башлай, кунеш къонгъанда ашыны ашай ве къаранлыкъ чёккенге къадар кене де ишлей эди.
Базы вакъыт, сув арув вакъытларында, геджелери биле тынчлыкъ олмаз, сувны узакътан йиберип кельмек керек ола эди.
Ёлчы базы вакъыт, ялынъыз бир озю, базы вакъыт янына бир де бир хызметчини алыр, чокътан чокъ ерлерде арыкъларны темизлеп, ачып, сувны кетире эди.

Сув ич бир вакъыт къолайлыкънен кельмей эди.
Онынъ ёлунда пек чокъ къавгъалар, котеклер, сёгюшлер чыкъа эди.
Сув устюнде адамлар атеш киби яна, башкъа вакъытларда энъ сакин, муляйим олгъан адамлар, сув башында къавгъа чыкъса, кимерде юмрукъ ве кетменини котермеге де джесарет эте эдилер.
Лякин Ёлчы сув къавгъасыны пек яман коре эди.
Бир кунь о, сувны фукъаре койлюге берип, озю гедже сувармагъа къарар берип къайтаяткъанда, Ярмат оны адамлар огюнде ит маскъарасы этип сёгди:

— Йигит, — деди о, — джесюр дегенинден къайтмагъан адам олмакъ керек, ерге йыкъылса тишлеринен кемерип турмакъ керек.
Бу не, агъзынъдаки ашны бир кимсеге алдырмакъ?
Бурундай ерге шей сачкъан адамгъа сувунъны бермек?..
Памугъымызгъа не къадар пара масраф олды, оны анъламакъ керексинъ!

Ёлчы мукъайт ве адеттеки киби юшмакъ джевапланды:

— Койлю — сачы-сакъалы агъаргъан адам, факъыр.
Онынъ бир парча сачылгъан еринден башкъа ич бир шейи ёкъ.
О, эки афтадан берли сув аламай.
Не къадар чекишти, факъыр, онынъчюн де мен онъа сувны бердим, онынъ тешеккюрини къазандым.

— Аферин!
Чокъ яхшы! — деди мыскъылнен кулип, Ярмат.
Алтын алма, тешеккюр ал, деген аталар сёзю бар дейлер.
Лякин бир тешеккюр ичюн хызметинъе зарар кетирмек олурмы?

— Биз бираз сонъ суварсакъ къыямет къопармы? — деди дарылгъан киби Ёлчы.
— Бир шей олмаз!
Лякин о факъырнынъ бутюн сачувы янып-гъайып ола биле.
Факъыр бутюн къорантасынен берекетни беклей, лякин даа корюнген шей ёкъ.
Эгер берекет олмаса, бала-чагъасынен берабер ач, чыплакъ къаладжакълар...
Бизге сув эр вакъыт бар, етер, лякин факъыр койлюнинъ онъа ихтияджы пек буюк, буюк...

Лякин Ярмат тынмады, теслим олмады:

— Бугуньки куньде сув тансыкъ, эвельдже суваргъанымыз яхшы, сув аз.
Бай агъам бу ерге чокъ пара тёкти.

Ёлчы индемеди, бир шей айтмады, кусюк чырайнен юзюни кенаргъа чевирди.

Факъат, хызметчи къашкъарлы Алиахун чыдаялмай, агъзына янъы аткъан насыны чыкъарып-тюкюрип, тюкрюклерини сакъалындан сыйпап-сыйпап, ачувнен Ярматкъа шойле деди:

— Сизни бай агъам, гъалиба, яхшы толдургъан.
Сув — Алланынъ барлыгъы.
Оны бутюн халкъ бир ольчюде алмакъ керек.
Мен беллесем, байнынъ памугъы сувны эр кеснинъкинден зияде ичип турмакъта.

— Аферин, Алиахун, сёзюнде бир янълышлыкъ олса, мени Алла урсын! — деп къычырды башкъа бир хызметчи.

Инат Ярмат теслим олмагъа истемеди, мыдырдана, сёйлене берди.
Бутюн вакъыт башыны асып, тынч отургъап ыргъат Шакъасым бирден мучесини догъуртты ве Ярматкъа тикиле берип-бакъып къалтырагъан сеснен сёйлемеге башлады:

— Мирзакаримбай бизден ич бир вакъыт зарар корьгени ёкъ.
Памукъ берекети йыл-йылдан арта, къазанчы да ашып-ташып тура.
Ойле олмаса, бай памукъ сачувны кеткен сайын арттырмаз эди.
Мына, Хакимбайвачча бутюн джиангъа нам бере.
Не ичюн?
Инсафнен айткъанда, Ярмат ака, бизге ошагъан хызметкярларнынъ кемиклери чыкъып къалды.
Бутюн нам ве пара бизим кучюмизнен къазаныла.
Озюнъиз билесиз, мен дёрт йылдан берли мында ишлейим, раатлыкъ недир, бильмейим, башымы иштен котермеге чарем ёкъ.
Лякин аля даа бир чапаным-халатым эки дане олмады.
Аля даа яз-къыш бир чифит чарыкъ кием.
Мына къадыным тёшекте ятып къалды, ястыкътан башыны котермеге чареси ёкъ.
Джебимде де десенъ, бир татлы аш даа ёкъ, алып агъзына бир шейлер къаптырмагъа.
Эбет, бай берир, лякин борджгъа...
Амма биз энди онынъ борджынынъ дадыны билемиз...
Эр шейни сынадыкъ...
Борджгъа баткъанджек, ач-чыплакъ тургъанынъ яхшы...
Къадынымны да агъыр иш йыкъты, факъырлыкъ йыкъты.
Лаф эткенде, Ярмат ака, буларны козьге алмакъ керек.

Эр кес бир нефес сусты.
Эр кес озюнинъ ярасынынъ агърысыны дуйгъан киби олды.
Шакъасым еринден турды, халатынынъ этегиндеки тозны къакъып, кетменини омузына атып, артына айланып бакъмай озь чалашына догъру адымлады.
Ярмат да бираз, онынъ сёзлеринден тесирленген киби олды.
Шакъасымнынъ артындан бакъып къалды ве:

— Эр алда ынранмакъ ве азапланмакъ яхшы дегиль, эр барлыкъ-инсан башына язылгъаныны сабырнен корьмек-кечирмек керек.
Юкъарыдан ойле язылгъан.
Дюнья ойле яратылгъан...— деди.

Бу Ярматнынъ эр вакъыт айткъан ве кутькен къаидеси эди, бу къаиде оны акъикъий омюрге къайтарды.
О, созулды, тютюн къутусына узанды ве эр вакъыткиси киби, эмир этиджи сеснен, шойле деди:

— Ёлчы, чырагъым, давран, сувны тезлештир!
