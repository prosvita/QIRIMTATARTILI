### 2

Араба сыгъмагъан, тар ве тыныкъ сокъакъкъа бугунь джан кирди.

Биринджиде мында Ярмат пейда олды.
О, саба эрте турды, яхшы этип орталыкъны сипирди, оюкъ-чукъурларны топракънен толдурды, тегизледи.
Энди байнынъ эвине бирер-бирер, топ-топ балалы, баласыз къадынлар келип башладылар.

Бугунь Ярматнынъ башында янъы, лякин башына ич де келишмеген тахие, оны танымакънынъ чареси ёкъ, о бугунь башкъа адам, джиддий, гъурурлу, дерсинъ оны бугунь балабан бир ишке къойгъанлар.
Бурнуны котерген, къоморозлангъан, лякин юзюнде анъкъавлыкъ корюне, о къадар озь-озюню унуткъан атта, бурну акъкъаныны биле сезмей...
Аралыкъны-сокъакъны яхшы сипирип темизлеген сонъ, Ярмат джамининъ азбарындан гольден сув ташымагъа башлады.
Ёлда сув ташыгъанда корьген, ляйыкъ таныгъан адамларына: «тоюмызгъа келинъ, мархамат» деп чагъыра, дерсинь байнынъ эвинде онынъ да тантанасы бар эди.

Даа эрте.
Киевнинь бахшышларынен келеджек керван даа корюнмей.
Тойнынъ саиби Мирзакаримбай даа мусафирханеден чыкъкъаны ёкъ.
Лякин сокъакъта-аралыкъта арекет, сес-шамата кескинлешип башлады.
Топ-топ къадын-къызлар, къартлар келелер.
Олар чешит тюс къадифе, йипек, шал фереджелернен япынгъанлар.
Бай азбарынынъ къапусындан кирип, эв ичине синъип кетелер.
Чокъусы озьлеринен берабер балаларыны да алып келе.
Оларгъа янъы урбалар кийдирген, башларындаки техиелерине чешит къушларнынъ къанатларыны такъкъанлар.
Табакъларда, савутларда, сепетлерде, дастарханларда къадынлар къавурма, пельмен, чешит сой янтыкълар, ягънен пиширильген индже пителер, алма, армут, бадем ве бинъ бир тюрлю татлы-джиджий шейлер алып келелер.

Ярмат къапудан беш-он адым кенарда тура, аякъчылыкъ эткен олып, кельгенлерге «юринъ, юринъ» дей.

Кельген къадынларнынъ сонъу ёкъ.
Чокъ бай тойны корьген Ярмат биле шашып къала:
«Бу къадар къадын, къызлар, бала-чагъа, бу къадар бахшыш!
Олар къайда сыгъар?».
Ичериде къадынларнынъ сес-шамата баргъан сайын арта, бала-чагъалар къычырышалар, кичкене балалар агълайлар...

Узакътан, аралычыкънынъ башындан келеяткъан Ёлчыны корьген Ярмат онъа къычырды:

— Эй, Ёлчыбай!
Кель, кель!
Тамам той устюне тюштинъ, насип экен! 
— Бу насыл той, Ярмат-ака? — деп сорады, тааджипке къалып, якъынлайяткъанда Ёлчы.

— Э-э... сен даа бир шей бильмей экенсинъ, даа,— деди Ярмат, тааджипленип — бугунь хозяиннинъ къызы Нуринисанынъ тою башлай.
Буюктен-буюк той!..— деп макътанып, сонъ, кене де: — Арабаны балабан ёлда аралыкънынъ огюнде ташладынъмы?
— Яхшы.
Атны ат аранына алып бар да, озюнъ чабик мында кель.
Иш — богъурдакътан,— деди Ярмат, Ёлчынынъ къолуны сыкъып.

Ёлчы бутюн вакъыт чёль ишлеринде чалыша, памукъ тарлаларында яшай эди, онынъчюн де Нуринисанынъ тою акъкъында бу куньге къадар ич бир шей эшитмеген.
Сонъ вакъытларда о анбаргъа памукъ ташыды, куньде эки кере шеэрге келип-кетсе де, байнынъ козюне корюнмеге истемеди, геджелей кери къайтыр эди.
Тек бугунь, биринджи кере кельген сонъ байны корьмек ичюн кельмек керек олды.
Атны налламакъ ве арабанынъ къыршавларыны чектирмек кереклигини айтмакъ керек эди.

Апансыздан чыкъкъан бу хабер Ёлчыны эеджаиландырды.
Мирзакаримбайнынъ багъчасында оны бир кере корьген олса да, онынъ юректен айткъан атешли сёзлерини унутмагъан акъикъатен къызнынъ къыяфети онынъ юрегинде яшай эди.
«Эгер о къыз мени севмеген олса,— деп чокъ керелер тюшюнди о,— халкънынъ эвинде менимнен корюшмек ичюн, меним артымдан юрер эдими?
Геджелери къоркъмай, намус-виджданыны тюшюнмей, манъа келир эдими?» Нуринисынынъ тою акъкъында эшиткен сонъ, юреги чапаланды, джаны агъыргъан киби олды, къайгъы басты, дерсинъ оны бир къабатсыз ерде ынджыттылар, ашаладылар.
Озю эр вакъыт темиз, адамлыкълы олып, о ич бир вакъыт кимсеге хиянетлик этмез эди.
О тюшюнди.
Къызнынъ арекетине джевап тапмагъа тырышты.
«Бичаре къыз не япа биле эди, — деп тюшюнди.
— Анасына-бабасына мен башкъасыны севем — деп айта биле эдими?
Озюде кимни: ыргъатны!..
Эльбетте, о озь юрегини кимсеге ачмады.
Дердини ичине ютты...
Эгер мен бир байнынъ огълу олгъан олсам, Нуриниса тоюна разы олмаса керек.
Шимди бельки, бир кошеге тыкъылып, аджджы-аджджы агълайдыр.
Белькиде, ким биле, байвачча киев яхшыдыр, къадынлар оны макътагъан олсалар, Нуриниса мени унуткъандыр.
Бойле, Нуринисагъа ошагъан, оппа тербиеленген къызнынъ севгиси ягъгъан къаргъа ошай: бир ягъа, бир якътан ирип кете...
Олды...
Оладжакъ шей олды.
Байнынъ къызына эвленюв хатриме кельген эдими?»

Ёлчы атханеден чыкъып, аралыкъта корюнгенинен, Ярмат онъа сув ташыгъан къопкъаларыны туттырды да, аралыкъ бою буюк мемнюниетликнен юрьген, устюнде тильки терисинден тоны олгъан Мирзакаримбайгъа ялтакъланып, кулюмсиреп:

— Бай-баба, бугунь биз, гъалиба, гольнинъ яры сувуны ташырмыз, — деп ташлады.

Бай оны эшитмеген киби, кечип кетти.
Ёлчынынъ селямына да бир шейлер мыдырдады.

Куннинъ ярысында сокъакъта юрген балалар:
«той келе! той келе!» — деп багъырыштылар.
Аралыкънынь башында, аркъаларында агъыр чуваллары олгъан арабаджылар ве къомушларнынъ огъланлары корюндилер.
Ярмат артындан Ёлчыны етип арабаларгъа таба чапты.

Тойгъа, киев тарафындан он беш араба, рыкъмарыкъ бахшыш йиберильген.

Сес-шаматанен, адети олгъаны киби, арабаджыларнынъ юзьлерине ун сепелер.
Олар бир кереден дегирменджилерге ошайлар.
Йигирми къойнынъ магърашувы, арабаджыларнынъ ве къомшу йигитлернинъ сес-шаматалары, шакъалары, аралыкътаки балаларнынъ къычырувлары астында он беш араба бошатылды.
Арабаларнен ун, пирнич, чувал-чувал бадем, эльва, ящиклернен алма-армут — булар эписи байнынъ азабарына ташылып алындылар.

Арабанынъ тюбюнде, маалленинъ балалары къырмыскъа киби толдылар.
Олар, араба тюбюне тёкюльген шейлерни чёплейлер.
Бир къач яш, сес-шамата, къалабалыкътан файдаланып пычакънен чувалларны тешип, ичинден бадем, алма-армут ве башкъа шейлерни джеплерине толдуралар.

Оларнынъ япкъанларыны корьген Ярмат:

— Не де юссюз-бетсиз адамлар!
Эй, санъа айтам, тешме чувалны!— деп къычырды.

Арабаджылардан бири ишни шакъагъа чевиреджек олып:

— Бу шейлернинъ эписи тойгъа кетирильген.
Тийме, ашасынлар, — деди.

— Сизнинъ ныкъталгъан чувалларынъыз тюбюнде беллеримизни бес-бедава сындыраджакъмызмы,— деп, ташымагъа ярдым эткен яшлар дарылдылар.

Арабанынъ астындан балалар торгъайлар киби чивильдешип, тёкюлген мейваларны, бадемлерни, джевизлерни чёплейлер.
«Керчектен де, мында не ярамай бир шей бар, балалар да къувансынлар» деп тюшюнди Ёлчы,— Бунынъчюн бу къадар къыямет чыкъармагъа не керек?

Апансыздан Хакимбайвачча пейда олды.
Онынънен берабер пек зенгин ве яхшы кийинген бир йигит де бар.
Зенгин аиледен олса керек.
Сес-шаматаны ве хусусан кийимли адамларны топланып башлангъанларыны корьген байвачча къашларыны сытып, къаба-къаба къычырды:

— Бу не демек?
Аналарынъыз сизни сокъакъта догъургъанмы?
Балалар анда-мында къачып кеттилер.
Арабалар янында ялынъыз арабаджылар, Ярмат ве Ёлчы къалдылар.
Байваччагъа исе, чет-чевреден, чешит сёгюнчлю лафлар ягъдырдылар.

Къаршыдаки дивар тюбюнде озюнинъ аякъкъап тамир эткен тюкянчыгъы олгъан Сали исе, балаларгъа къошулып:

— Аферин!
Ойле де керек.
Той олгъан сонъ, балаларны сёгмек, къоркъузмакъ неге керек!— деп балаларгъа юрек берди.

Хакимбйвачча ашагъы табакъа тарафындан айтылгъан лафларны эшитмеген олып, форсалы достунен кечип кетти.

Онынъ артындан, сокъакънынъ о бир тарафындан, мыскъыллы кулькю къопты.

Ярмат къоркъа тюшип айланды, башыны саллады:

— Бойле белли ве сайгъылы бир байнынъ огълуна чешит ярамай шейлер айтмагъа насыл тилинъиз бара!— деди о кенардакилерге. — Сали ака, сиз не вакъыт башынъызгъа акъыл — фикринъизни топларсыз?— деди.

— Акъыл — фикир? — деп козьлерини ялтыратды Сали.
Акъыл-фикримни, сиз кибилерине бердим, сачынъыз асранъыз.
Бутюн тойларда эр вакъыт баллар эгленелер...
Сен исе оларны къувасынъ.
Бу да акъыл-фикирми?

Ярмат айтмагъа шей тапмады.
Ёлчы хаялланды:
«Эм догъру!
Мен оларгъа тувгъаным амма, байвачча манъа ойле бакъты ки, санки мен бир бош къопкъам...»

Киевнинъ йиберген бахшышлары байнынъ азбарына ташылып алындылар.
Бир саат кечкен сонъ, узакъ-якъын ерлерден чагъырылгъан мусафирлер келип башладылар.
Къапу огюне, аралыкънынъ эки кенарына къоюлгъаи скамейкаларда отургъан Мирзакаримбай, маалленинъ имамы, байлары, байваччалары оларны къаршылап алдылар.
«Алыш-веришчи» мусафирлер, бойле бакъкъанда, муляим корюнелер.
Лякин акъикъатта олар пек гъурурлы ве озьлерини юксек адамлар олгъаны коринип тура.
Улемалар ве имамлар, исе, озьлерини салмакълы ве буюк косьтерелер.

Ель аякъ, татлы тилли тойнынъ аякъчылары, айтувлу, белли мусафирлерни буюк муляимликнен къаршылап алалар.
Бир къач вакъыттан сонъ, олар, азбаргъа киргенлери киби тантаналы суретте, пилявгъа толгъан къурсакъларыны таптай-таптай, кекире-кекире сакъалларыны сыйпай-сыйпай, къолтукълары тюбюне богъчаларыны къыстырып къайтмагъа башлайлар.
Хусусан, улемаларнынъ ве имамларынынъ богъчалары балабанджа корюнмектелер.

Маалленинь факъыр-фукъаресине даа невбет кельмей.
Аралыкъта эски урбалы-халатлы бир адам вакъытны шашырып келип къалса, аякъчыларнынъ козьлери акъая, оны ашап ютмакъ дереджесине келелер.
«Неге бу къадар эрте чапып кельдинь?!» деген киби оны дивар тарафкъа итеклейлер, сонъ,  къомшулардан бирисининъ азбарына кирсетелер.
Мирзакаримбайнынъ озю бу ишлерде пек джаризлик косьтере.
О, бутюн аякъчыларны той алдын:
«Тертип бозулмасын, эр кес озь вакътында къабул олунмакъ, озь еринде отуртулмакъ, озюне коре къаршыланып алынмакъ керек», деп тенбие этти.

Ёлчынынъ бахтсызлыгъына зенгинлер огюнде хызмет этмек сыра кельди.
Бир чокъ белли зенгин адамларнынъ ичинде о пек сыкъылды: юрегинде бир кимсенинъ аягъына баскъан киби, бир кимсени тирсегинен къакъкъан киби эди.
Ёлчынынъ ачувыны чыкъаргъан ве анъламагъан бир шейи даа олса, о да белли мусафирлер олгъан эркеклер тарафында чым-чырт, давуш чыкъмай эди, дерсинъ эр якъны сув баскъан.
Эр кес пысылдап лакъырды эте.
Той аякъчыларынынъ исе, дерсинъ тиллерини кесип алгъанлар.
Олар да озь аралары пышылдап лакъырды эте, не къадар савут пиляв, не къадар табакъ мейва, кетирильмесини ишмарнен бильдирир эдилер.
Мында чабик, лякин сес-шамата чыкъармай юрмек керек эди.
Къолларынъ бошадымы, оларны аман кокрегинъде къавуштырып отурмакъ керек.
Атта, чайник ве пиалаларнынъ сесини чыкъармакъ биле олмай.
Бош дакъкъа олгъанда, Ёлчы босагъагъа таба чекилир, «буюк тойнынъ мусафирлерини козьден кечире ве:
«Бу той дегиль, дженазе!..
Анъламайым, макътамагъа ве гъурурланмагъа не бар?» — деп хаялланар эди.
