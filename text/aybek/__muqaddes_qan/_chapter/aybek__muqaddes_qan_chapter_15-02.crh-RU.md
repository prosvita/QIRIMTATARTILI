### 2

Къышнынъ энъ сувукъ вакъты басты.
Иш тапалмай юрген пек чокъ.
Иш тапмакъ къыйын.
Даа, тарлаларда да иш башламады.
Иш ёкъ — аш ёкъ.

Ёлчы, чокъ тюшюнип отурмады.
Къушагъынынъ устюнден таба, узунджа йипни сарды ве базаргъа, халкънынъ энъ чокь олгъан ерине сокъулды.
Бир тарафтан — чини савутлар саткъан тюкянлар, экинджи тарафтан — башкъа, одур-будур сатылгъан «Гульбазар».
Онынъ янында мейдан.
Бу ерде арабаджыларнынъ бири-бирлерине къычырувлары, девелер ве эшеклернинъ сеслери, пите саткъанларнынъ сес-седалары, данъгъул-дунъгъул юрген арабаларнынъ тасырдылары,— эписи бир ерге къошулып, анълашылмагъан бир шаматаны чыкъара эди.
Бунъа алышмагъан адамнынъ башы айлана, къулакълары тына эди.

Тар, балчыкъ сокъачыкънынъ кенарында, къалдырымчыкъта, бир къач аммал отура.
Ёлчы, халкънынъ ичинден сыкъылып кечти ве бу сыранынъ сонъуна чёкти.
Огде юзюни чевирди.

Бу сырада отургъанларнынъ сайысы йигирми адамгъа якъын эди.
Оларнынъ ичинде бир къач къачыкъ чырайлы, арыкъ, яш балалар да бар эдилер.
Энди, бусь-бутюн къамбурлашкъан, дегиль юк ташымакъ, озьлерини биле алып юралмайджакъ киби къартлар да бар эдилер.
Эписининъ омузларында йип парчалары саркъмакъта.
Урбалары кирли, йыртыкъ, чуллы-муллы... эски.
Базылары, халат ерине, чувалларгъа ошагъан, эвде тикильген халатларгъа сарынгъанлар.
Ич бирисининъ аягъында чызма ёкъ.
Тек бирисининъ аягъында, парланыкъ-джарты месит — онынъ да бурнундан — тешигинден, тобан созулып турмакъта эди.
Дигерининъ аякъларында зеки, йыргыкъ калошлар.
Олар аякъкъа тасма, я да йипнен байлангъанлар, базылары исе, аякъларыны чулнен саргъанлар.
Эписи сувукътан когерген, кирли, узун, тырнакълы пармакъларынен токътамай-турмай къашына эдилер...

Аммаллар сес-солукъсыз, салыкъ отуралар.
Ялынъыз козьлери о якъкъа, бу якъкъа бакъып, ойнайлар...
Эгер де догърулып бир кираджы кельсе, эписи къалкъып тура, бири-бирлерининъ огюне чыкъып, озьлерини теклиф эте эдилер.

Бу ерде эки сааттан зияде ишсиз отургъан сонъ, Ёлчы турып, базар тарафкъа кетти.
Къар ирий эди.
Тар базар аралыкъларындан сув акъа, орталыкъ шишельген, чамур...

Базар ичинде топ-топ, пек фукъаре кийинген адамлар юре эдилер.
Олар, къайдадыр ашыкъа, адамларны къакъыштыра берип кетелер.
Сёгюнелер.
Эписининъ козьлеринде ачув ве тюшюндже.

Ёлчы, алыш-вериш ёлагъыны яваш-яваш айланып чыкъты.
Мына пара къайда, мына мал къайда!
Лякин булар эписи байларнынъки.
Байлар буюк ве кучюк тюкякларында кейф чатып отуралар.
Дженк, халкъны къурутты, къурсакъларыны чекти.
Алыш-веришчилерни алтынгъа богъды, къурсакълары даа да къабардылар.

Биринджи куню Ёлчыгъа бахтлы олды, учь-дёрт ерде юк тапты.
О, ишни тап гедже битирди ве бутюн куньде етмиш капик къазанды.
Элли капигини ашкъа сарф этти, къалгъаныны къушагъы ичине сакълады:
«Бу, Унсиннинъ пайы».

Бойлеликнен, Ёлчы аммал олды.
Эр кунь акъшамгъа къадар базар ичинде доланды, шеэрнинъ чешит кошелерине юк ташыды, я да, юкнен кельген девелерни озгъарды.
(Къазахлар, девелеринен сатмагъа агъач комюри, тезек, пичен ве даа башкъа шейлер кетире эдилер.
Олар шеэрни яхшы бильмегенлеринден, Ёлчы оларны алып юре эди).
Геджелерини чайханаларда, я да, Къаратайда кечире эди.
Эр кунь, я да эки куньде бир, Шакир атагъа кирер.
Унсиннен корюше ве къазангъанларындан къалгъан капиклерни оларгъа ташлар эди.

Куньлерден биринде, Ёлчы, богъдай базарындан, бир къарткъа, бир чувал богъдай алып кете эди.
"Къар ягъды» мааллесинде къартнынъ артындан, тар бир азбаргъа кирди.
Азбар, эр тарафтан юксек, янъы эвлернен сарылгъан.
Дерсинъ, бир тар ящикке ошай.

Ёлчы, богъдайны къамыштан дивар артында, ашханада, бошатты.
Акъкъыны алды ве айланып къайтайым дегенде, къапудан куле-куле, Абдушукур чыкъты.
Ёлчы шашмалап, селямлашты.

— Бу сизнинъ азбарынъызмы, молла-ака?— деп сорады.

Абдушукур, «эбет» деген киби башыны саллады.

— Шашыладжакъ ал, «сизнен корюширим—деп акълыма биле кельгени ёкъ эди»,— деди Ёлчы.
— Байларгъа барып турасызмы?

— Кимерде бир барам,— деди Абдушукур, йигитни козьден кечирип.
— Къана айт, не ичюн аммал олдынъ?

— Бу иш яхшы экен,— деди Ёлчы кулюмсиреп.
— Къарттан беш-он капик алдым ве кеттим.
Кимсе меним этегимден чекмей.
Акъшам ве гедже раатым...

— Я бу да насыл джевап?— деп дудакъларыны къыйыштырып сорады Абдушукур.
— Сен догърусуны айт — анълашамадынъмы?

Йигит, Абдушукурге козьлерини ачып бакъты ве:

 — Догърусыны айткъанда, залым ве зулумлыкъкъа даянып-чыдап оламадым.
Я, мен де адамым, эбет.
Не къадар даянмакъ мумкюн?
Байлар арасында яхшы адамны къыдырмакъ, масалда айтылгъан алтын йымыртаны къыдырмакъ демектир.
Байлар, бойле бакъкъанда, башкъа-башкъа корюнген киби олсалар да, юреклеринен, эписи бирлер.
Билемиз, энъсемизде сынадыкъ, молла-ака,— деп Ёлчы, сагълыкълашып кетмек истегенде, Абдушукур оны эвге теменна этти.
Онынъ козьлери «инсаниетсизлик пердесинен» къаплы дегиль, деп тюшюнди о, бу саде йигитнинь сёзлери оны пек меракъландырды ве тесир эттилер.
О, янъычыкъ бир татар алимининъ диний эсерини окъуп битирген ве шимди бош эди.
Ондан да гъайры, йигитнинъ Мирза каримбайлар акъкъында насыл тюшюнгенини бильмек истей эди.

Ёлчы, Абудушукурнынъ артындан мусафирханеге кирди.
Балчыкълы чызмаларынен орталыкъны былаштырмайым деп, сакъынып, кийизнинъ бир уджуны къатлады ве босагъа янында чёкти.

Ода, балабан дегиль, лякин темиз джыйыштырылгъан ве ярыкъ эди.
Сандал устюнде газеталар, рафларда китаплар.
Къапу къаршысында, диварда, эки портрет, экиси де арбий кийимде ве башларында феслери: бири — мазаллы, гурь сакъаллы, экинджиси яшча, арыкъча, бурулгъан мыйыкъларынен.

Йигит, эвден азбаргъа чыкъкъан къадынлардан кимсени корьмесин деп, Абдушукур, азбар тарафкъа олгъан пенджеренинъ пердесини йиберди, сонъ, келип сандал янына отурды, ачыкъ тургъан газета саифесинден козюни алып, Ёлчыгъа бакъты:

— Къана, сёйле, бизим байымызнынъ залымлыгъыны неде коресинъ?
Динълермиз, сонъ, ким акълы, ким акъсыз олгъаныны корермиз,— деди.

Ёлчы эр кеснинъ алдында шикяет этмеге, юрегини ачмагъа севмей.
Лякин, шимди айтмагъа керек, деген дуйгъу сезди.

Абдушукур, окъумыш ве базы бир шейлерден анълагъан адам эди.
Дюнья устюнде не ичюн бойле инсаниетсизлик, акъсызлыкъ олгъаныны бельки айтыр, анълатыр.
Акъыл танышыр, бир ярдым этер.
Ёлчы онъа сонъки эки бучукъ йыл ичинде башына келип-кечкен эр шейни икяе этти.
Озюнинъ бахтсыз севгиси акъкъында биле, Абдушукурге базы бир сырларыны ачты.
Сонъ, эеджанланып, бутюн ыргъатларнынъ, хызметчилернинъ,— чайырджыларнынъ, бутюн эмекдар халкъларнынъ агъыр вазиетте олгъаныны, чекишкенлерини айтты.

Абдушукур йигитни пек меракънен динъледи.
Газеталарны низамнен къатлап джыйыштырды, сандалнынъ кенарына чекти, кулюмсиреди:

— Эписими?
Къайда мында залымлыкъ?

Онынъ козьлери ве котерильген къашлары анълашылмагъан бир алда эдилер...
— Ялынъыз бунынъчюн байгъа джанынъ агъырдымы?
Аммаллыкъны бундан яхшы беллединъми?
Бакъ сен, алымызгъа.
Бакъ сен, бу гъарип Туркистангъа!

Абдушукурнынъ бойле айткъаныны ве эеджанлангъаныны корьген Ёлчы, онъа айтып-анълатмагъа тырышты.

— Молла ака,— деди о,— аммаллыкъ, эльбетте, иш дегиль.
Мен сабан сюрмеге, кетменнен ишлемеге севем.
Топракъ юзюни чечеклендирмеге севем.
Лякин къулакъ къадар ерчик къайда.
О, менде, не койде, не де шеэрде бар!
Амма, байнынъ топрагъында, мен энди, кетменимни де котермем.
Ыргъыт чалышмагъа емин эттим.
Инсан бир кере алдана биле.
Мен, язнынъ атешли сыджагъында ишлейджегим, тер тёкеджегим, лякин башкъа бириси, салкъында отурып, кейф чатаджакъ!
Бундан да гъайры, мени сёгеджек, ашалайджакъ!
Къайда мында инсаниетлик?

Абдушукур бираз вакъыт индемей, баш пармагъынынъ тырнагъыны тишлеп отурды.
Сонь, дерсинъ, эр бир сёз устюнде тюшюнип, сёйледи:

— Менимджесине, сен, къардашым, джаильсинъ.
Сенинъ акъыл-фикринъ, джаиллик себебинден, эр шейге догъру къыймет кесамай...

Ёлчы терен нефес алды ве:

— Мен яшлыкътан адамлар ичинде осьтим.
Чобан олдым, ашлыкъ башакълары топладым.
Бизде, койде, мектеп де ёкъ эди...
— Менимджесине,— сертликнен кочти Абдушукур,— сенинъ джаиллигинъ, сенинъ лакъырдынъда да корюне.
Сен бай, факъыр, саиплер, ыргъатлар, хызметчилер... дейсинъ.
Бу, энъ буюк янълышлыкъ дегильми?
Адамларны байларгъа, ыргъатларгъа, хызметчилерге, саиплерге... бильмем даа нелерге больмек, айырмакъ керекмей.
Бизлер, эпимиз, туркистанлылармыз, башкъа тюрлю айткъанда, мусульманлармыз!
Весселям !
Бизим, эпимизнинъ, бир макъсадымыз, бир вазифемиз бар — чешит тюрлю низамсызлыкъкъа ёл бермей, къол-къолгъа берип, дост олып, чалышмакътыр.
Мусульманлар арасында чешит сой фикирлер юрсетмектен даа буюк гуна ёкътыр.
Сенинъ эр бир сёзюнъ, фитне урлугъы!
Анъладынъмы?

Ёлчы бир къач дакъкъа утансырап, атта шашмалап отурды.
Лякин сонъ, фикирлерини топлады, башыны котерди.
Шимдиге къадар о, «молла ака» деп чагъыргъан Абдушукурге, къашларыны мыскъыллы кулюшнен-къыйыштырып бакъты да:

— Сизинъджесине, мен, байларнынъ мойсаларына башымны сокъмакъ ве бар къуветимнен чалышмакъ кереким.
Олар исе, меним теримни сыдырып, сонъ, «ёкъ ол азбарымдан!» деп копек къувгъан киби къувсалар, бу акъикъатмы?
Инсаниетликми ?
Сокъакълар боюнда тиленип юрмек... не?
Я сиз, асылда, не ичюн бай, факъыр деген шей ёкъ, деп айтасыз?
Догъру, биз эпимиз мусульманмыз ве бир диарда яшаймыз.
Лякин Мирзакаримбай — бу бир, мен исе, башкъа.
Мусульман байлар ве мусульман факъырлар барлар.
Этекнен айны къапатмакъ мумкюнми?
Сонъ, меним догъру, акъикъатны ачкъан сёзлеримни, сиз не ичюн фитне деп саясыз?

— Анъла сен!...— деди къолларыны о якъкъа, бу якъкъа саллап, сертийип, Абдушукур.
— Анъла, ахыр сонъу, кимнинъ байлары, кимнинъ саиплери!
Булар бизим — мусульманларнынъ байлары!
Барсын, олар къуветлешсинлер, барсын, оларнынъ маллары яхшы сатылсынлар,— мына не истемек керек, йигит!
Бизим динимиз бозгъунлыкъ дегиль де, бирликке, бири-биримизни анъламагъа чагъыра.
Анълайсынъмы?
Аллагъа шукюр, бизим байларымыз арасында инсаниетли, инсафлы, джумерт сойлары да бар.
Олар фукъарелерге зекят берелер.
Байларгъа къаршы душманлыкъ — бу, медениетсизликтен келип чыкъкъан джанаварлыкътыр, къардашым!

Абдушукур чабик-чабик папиросыны якъты ве ачкозлюкнен чекти.

Ёлчы, кульген козьлерини бираз къымып, башыны саллады:

— Джумерт байлар!?
— Йигит кулип йиберди.
— Къайда олар?
Манъа ойле сойларынен корюшмек сыра кельмеди, молла ака.
Бельки, бир-эки дане тапылыр...
Тентеклер...
Лякин оларнынъ джумертлиги — денъизде бир тамчы...
Зекяаткъа кельгенде, сиз буны, менден де яхшы билесинъиз.
Байларнынъ «къанун айнеджилиги» деген бир оюнлары бар.
Мен озь козюмнен корьдим, бойле маскъаралыкъкъа аля бугунь шашып къалам: былтыр,ораза вакътында, Мирзакаримбай Ярматкъа арабаны ектирди.
Сонъ, бизим джамимизнинъ софусыны чагъыртырды.
Софу кельди.
Мирзакаримбай онъа шойле дей:
«Бу ат ве араба сизнинъ, буны зекят боюнджа берем.
Къана, мининъ де, бир айланып келинъ.
— Софу, куле-куле, арабагъа минди.
Ярмат аткъа тийди, олар буюк ёл бою айланып, къайтып кельдилер.
Бай, софугъа кельди, о даа арабада отура эди, онъа он кумюшлик кягъыт акъчаны косьтерди ве яваштан:

«атынъызны ве арабанъызны манъа сатасанъыз, мына сизге оларнынъ фияты»— деди ве софунынъ джебине он кумюшни сокъты.
Мен, о вакъыт, бунынъ не олгъаныны анъламадым.
Акъикъатта, эсли-башлы адамларнынъ ишине бенъзей, лякин сонъу, бала шакъасынен бите.
Экинджи куню сабасы Ярмат акадан сорадым.
«Бу,— дей Ярмат,— зекят бермек сайыла...
Эписини башындан сонъуна къадар анълатты.
«Ат-араба,— дей о,— беш бинъ кумюш.
Бай, джумерт корюнмек ичюн, оны софугъа берди ве сонъ, къайтарып, он кумюшке сатын алды.
Бунынънен берабер, бизим байымыз эки юз бинъ кумюш зенгинлигининъ зекяатындан къуртулды...» Корьдинъизми!
Эки юз бинь кумюшлик зенгинликтен он кумюш зекят!
Байнынъ бутюн айнеджиликлерини бильген Ярмат биле, шашып-сейир этип къалды.
«Бай,— дей, зекяаттан эр вакъыт, мына бойле, чешит сой айнеджиликлернен къуртула.
Лякин бу йыл, эр йылнынъкъындан да айнеджи япты...»
 Мен буны козюмнен корьмеген олсам, ишанмаз эдим.
Айдынъ, фарз этейик, байлар зекяатны догъру берелер.
Лякин бойле тиленип яшамакътан, ольмек бинъ кере хайырлы!
Байлар бутюн халкъны тиленджи япмагъа истейлер...— деп токъталды Ёлчы.

Абдушукур бир кереден джевап бермеди, бир-эки дакъкъа индемей отурды, Ёлчы тарафкъа бакъмамагъа тырышты.

— Эбет, бизим байларымыз арасында да инсаниетсиз, джариз сойлары бар,— деп разылашты о.
— Оларнынъ да чокъусы даа озь борджларыны — вазифелерини бильмейлер.
Бойле сойларына, олар халкънынъ бабасы олгъанларыны анълатмакъ керек.
Лякин эсас меселе — бирликте, бири-бирлеримизнен анълашмакъта, къардашым.
Бозгъунлыкъ — фитне юрсетмек ярамай шей.
Эр кес озюнинъ бойнунынъ борджуны ве ерини бильмек керек.
Бизим дюньяда, къайда олса да, не олып кечкенини бильген, окъумыш адамларымыз бар.
Олар бизим яраларымызнынъ яхшы олмасы ичюн иляджлар, имкянлар къыдыралар.
Халкънынъ ихтияджы ве келеджеги акъкъында къайгъырмакъ керек.
Санъа не?
Сен озюнънинъ ишинънен огъраш.
Бильмеген адам, къаш якъам деп, козь чыкъара биле.
Бахтсыз Туркистанымызгъа алыш-веришчи адамлар кереклер!

Ёлчыны ачув къаплады:
«Анълашылгъанына коре, сенде, о окъумушларнынъ бириси оласынъ!»— деп айтып йибере язды.
Лякин озюни тутты.
Байдан чалышкъан акъкъыны алмакъ ичюн о, бу адамнен бираз, акъыл-фикир танышмагъа истеди.
«Озю байларнынъ фикирлерини дагъыткъан-джайраткъан деллялнынъ бириси!»— деп тюшюнди Ёлчы.
— Онынъчюнде олар оны ашатып-ичерелер...»
«Байлар — халкънынъ бабасы» экен!
Манъа оларнынъ ишлерининъ онъ кетмесини истемек керек экен, айса!
Онынъ башы-башмы, ёкъса, бош чапчакъмы?..
Ёлчы турды, къыскъадан:
—Яхшы, хайыр,— деп айтып ташлады.
О, бу «яхшыны» сагълыкълашмакъчюн айттымы, ёкъса, «яшармыз, корермиз, билирмиз» демек истедими, буны анъламакъ кучь эди.
Абдушукур мусафирни озгъармакъ ичюн еринден котерильди, лякин сонъ, къайтып, кене де, ерине отурды.

Акъшам якъынлашмакъта эди.
Ёлчы энди базаргъа кетмемекни къарарлаштырды.
Адам чокъ олгъан бир чайхана ичине кирди ве сет устюне котерильди, чайхананынъ дирегине таянып, болдургъан аякъларыны узата берип отурды ве чай истеди.

Чайхананынъ ортасында, узун бойлу, башында кенъ, къыйыш тёпели къалпагъы олгъан бир дервиш, козьлерини япа берип, янъгъыравукъ сеснен, Машрабнынь гъазеллерини созып йырлай эди.
Кескин, дюльбер сеснен, он яшларында бир балачыкъ, онынънен берабер йырлай.
Бир къач капик бакъыр йыгъып, йырджылар гъайып олып кеттилер.

Ёлчы, сыджакъ чайны сабырсызлыкънен, кучюк ютюмнен, агъызыны якъа берип иче ве Абдушукур онъа не айткъаныны хатырлай, ичинден къаиль олмай, онъа къаршы кете эди.

Апансыздан, кимдир, онынъ аркъасындан тюрттю.
Ёлчы башыны котерди — чайханада отургъан адамлар, къолларыны кокюслерине къавуштырып отура, козьлеринде къоркъунч сезиле эди.
Ондан бир къач адым авлакъта мазаллы, сап-сары, мыйыкълары тамам эки къылыч киби юкъарыгъа айлангъан бир полицай тура.
Дерсинь, онынъ эки къылычкъа ошагъан мыйыгъы джинаетчининъ башы тёпесинде котерильген.

Дженк башлангъанындан берли, азиатлар топлангъан ерлерде, бойле копеклер апансыздан пейда олып башлагъан эдилер.
Олар озьлерининъ укюмдарлыкъларыны косьтерип-къоркъузып, кельгенлери киби де, чыкъып кете эдилер.

Ёлчы, приставнынъ залым бакъышыны корип, еринден турды, яваштан, отургъан тахта тапчанындан тюштю, лякин къолларыны коксюне хачламады.
Полицай, бирден, Ёлчыгъа якъын адымлады.
Къалын, орьме къамчысыны котерип, Ёлчынынъ ачыкъ коксюне бар къуветинен урды.
Къамчынынъ уджу, энъсесине япышты...
Дерсинъ, тенини дегиль, ичини-багърыны парчалады.
Онынъ юмрукълары сыкъылдылар.
Лякин, еринден тепренмеди.
Полицайнынъ козьлеринде учкъунлар ойнайды.
Боюны тартылды.
Юзю къызарды.
Шу арада, балабан чал сакъаллы, насылдыр бир къарт, къолларны коксюне хачлап, озьбек ве рус сёзлерини къарыштырып, онынъ аякъларына эгилип, ялварды;

— Турам, тахсир, мен беноват.
Пажалиска, пажалиска.
Бала порядкани сапсем бильмейди...
Кечиринъ...
— Къарт тынды ве озюнинъ къар киби, бем-беяз, сакъалыны косьтерди.
Дерсинъ, «меним яшыма мерамет эт» демек истеди...
Полицай яры русча, яры ерли тильде онынъ устюне де пек къаба багъырды.
Бу адисе Ёлчыны озюнден чыкъарды.

— Сагъ олунъ, баба,— деди о, беяз сакъаллы къарткъа айланып
— Лякин сени тишлеген зеэрли йылангъа теменна этип, озюнъни ашаламакъ яхшы шей дегиль!

— Афу исте, огълум, залымларнен чеккелешме!— деди къарт яваштан.

— Я мен не яптым?
Ашагъан къамчым ичюн афу истейимми?— деди Ёлчы, яваштан агъач тапчан устюне чыкъты ве кене де, башта отургъан ерине отурды.
Йигитнинъ баш эгмегенини корьген джанавар полицай, бир даа салмакълап, оны къамчынен урды.
Бу сефер, юзюне тийсин деп ынтылды.
Ёлчы къолларыны бир кереден ачты ве къамчынынъ уджуны тутты.
Полицай озьбекче ве русча энъ ашагъы сёгюничлерни ягъдырып, къамчыны тарткъалады.
О, чайхана ичинде отургъанларны ачувнен козьден кечирди, дерсинъ:
«Сизлер анълашмагъан экенсизми, бу йигитнинъ бойле япкъаныны коре турып, бир шей айтмай тургъанынъыз не экен»... деп тюшюнди.

Ёлчы онынъ бу бакъышыны эслеп къалды.
О, чайхананынъ ичини бир козьден кечирди: чокъуларынынъ козьлеринде ачув, интикъам олса да, къоркъу да сезиле эди.
Къапугъа якъын отургъанлар исе, къачмагъа азыр киби эдилер.

«Менимчюн, ич бир къабааты олмагъан адамлар яна билелер»— деп тюшюнди Ёлчы.
Къамчынынъ тасмасыны йиберип, еринден котерильди.

Чайхананы сюкюнет басты.
Тек, чайхананынъ тёпесине асылгъан боденелер, къапкъанларында бармагъа ер тапалмай, уруна эдилер.
Оларнынъ къапкъанларындан полицайнынъ омузларына, мыйыкъларына бодене къанатчыкълары ве кубреси тёкюле эди.
Полицай бир шей эслемеди.

Къолуны саллап, чайханадаки адамларгъа отурмаларыны эмир этти.
Сонъ, Ёлчыгъа бакъып, русча бир шейлер къычырды.
О, башыны саллап, бир шей анъламагъаныны бильдирди.
Полицайнынъ артында отургъан кичкене рутбеде миршаб, терджиме этип:

— Адынъны, бабанъны адыны, айт!..— деди.

Ёлчы джевап берген сонъ, полицай ве миршаб бири-бирлерине бакътылар.
Миршаб Ёлчыгъа атылды ве къолуна япышты.

— Пек яхшы олды, къолгъа тюштинъ!
Меи сени учь куньден берли къыдырам!— деди миршаб.
Ёлчы себебини сорамады.
— Топ агъзына къойып атынъ мени, къан ичиджилер!— деп къычырды.
Полицай чайханаджыгъа нелердир къычырып айтты, сёгюнди ве сонъ, Ёлчыны тюртип:

— Юрь, баштакъ адам!— деп къапугъа догърулды.

Ёлчы исе, артына, полицайгъа айланып, бутюн ачувынен:

— Сен адам дегиль, домузсынъ!— деп къычырды.
О, къамчысыны, Ёлчы исе, чокъмар киби юмругыны котердилер...
