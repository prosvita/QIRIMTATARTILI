## XI

### 1

Ярмат азбаргъа кирди ве байнынь сыгъырларына аджыткъы къарыштырып отургъан къадыннынъ янында токъталды.
Онынъ юзюнде муляйим тебессюм, бутюн сымасында насылдыр бир сабырсызлыкъ сезиле эди.
О, Гульнарнынъ къайда экенини сорады.
Къызынынъ байнынъ азбарына ишлемеге кеткенини эшитип, манълайыны бурютирди ве:

— Айт онъа, шимдилик о якъкъа бармайып турсын! — деди.

Гульсумбиби айретте къалып, «не ичюн?» деген киби козьлерини акъайына тикип бакъты.
Ярмат къадыныны софа тарафкъа чагъырды.

— Отур, — деди джиддийликнен Гульсумбибиге.
Сонъ, озю де отурды ве чабик-чабик, озюни артыкъ туталмай, лакъырды зтмеге башлады.

— Мен шимдичик элли башындан кельдим.
Пек аджайип хаберлер эшиттим.
Сен элли башынынъ насыл адам олгъаныны билесинъми?
О, бутюн маалленинъ бабасы!
Эр кес, еди яшындан — балалардан башлап, етмиш яшындаки къартларгъа къадар, эписи оны, эллерини кокюслерине хачлап селямлайлар.
Бу, юксек намуслы, субетлешмеге къалгъанда да бирден-бир адам.
Къанунларны да биле.

Гульсумбибининъ сабыры тюкенди, акъайынынъ юзюне эсленип бакъты да сорады:

— Я о сизни не ичюн чагъырды?
Яхшы бир шей бар экенми?

— Яхшы!
Ойле яхшы шей ки, бизге, тюшюмизде биле кельмеген эди.
Шимди эписини, сырасынен айтырым.
— Ярмат къадынына серт бакъты.
— Лякин сен, агъзынъны биле ачма, софадан котерир да атарым!

— Сизнинъ ачувынъыз, къоркъузувынъыз бир вакъыт битмез.
Эр вакъыт бойле лакъырды этесиз...

— Къадын кишининъ акълы тавукъ акълы киби.
Онынъ ичюн де къоркъузмасанъ олмаз...— деди Ярмат, чырайыны сытты.
— Мына, бойле.
Элли башы мени чагъырды.
Акъыллы инсаннен субетлешмек — бир татлылыкъ демектир.
Ойле бир шей айтыр — ич бир китаптан биле къыдырып тапалмазсынъ.
О къадар акъыллы...
Сёйлемеге о къадар уста!
Отурамыз, лакъырды этемиз.
Огюмизде, адет олгъаны киби, дастархан.
Устюнде чешит махсул — алма, армут, эрик, шефтали, чешит сой къанфетлер, емеклер...
Ады-эсабы ёкъ...
Эп лакъырды этемиз.
Бу арада: «сиз киби бахтлы баба, бутюн джианда ёкъ!»— деп ойле онъайтлы кетирип айтты ки, мен шашкъанымдан тап агъзымны ачып къалгъаным.
Амма о, яваш-яваш, татлы-татлы анълата: «бу меним сёзлерим дегиль, байынъызнынъ сёзлери», дей.
Анълайсынъмы, бай оны озюне чагъыргъан ве мени макътап башлагъан.
Умумен айткъанда, бизим байымыз — бай ата, шойле айттыргъан: «Ярмат къызыны менден аямасын», деген...

— Я кимге?— деп айретте къалып сорады Гульсумбиби.

— Туф!
Санки дарени бугъанынъ къулагъы тюбюнде чалалар, анъламагъанынъ не, тонъкъа!? - Ярмат ачувындан къызарып, сесини котерди.
— Кимге экен?
Бай-ата озюне алмагъа истей...

Гульсумбиби бекленильмеген шейден секирип турды, эки аягъынынъ тизлерине тёнъильдеп-тёнъильдеп, къолларыны ура-ура, Ярматкъа бир сёз биле айттырмай, къаргъамагъа башлады:

— Чюрюгейди сенинъ байынъ!
Намус, эдеп недир бильмей!
Къарт олгъанда акълыны чылдыргъангъа ошай!
Учь кунь эвельси торунынынъ огълу догъды...
Вай, гебергейди, динсиз-имансыз мельун!..

— Сус!— деди Ярмат, юмрукъларыны котерип.
— Сесинъ биле эшитильмесин!
Алла эр кеске акъыл пай эткенде, сен о ерде ёкъ эдинъ, гъалиба!

— Я сиз насыл джевап бердинъиз? — деп къалтырай-къалтырай къычырып йиберди Гульсумбиби.
— Бирден бир къызынъызны етмиш яшында къарткъа береджек олдунъызмы?!
Сиз де — баба экенсинъиз, эбет!..

Ярмат ачувлы бакъышынен, къадынынынъ кокрегини окънен тешкен киби тешти.

— Сёзге къулакъ сал, эй, къычыравукъ къаргъа!
О, етмиш дегиль де, алтмыш беш яшында!
О насыл къарт!?
Къарт олса да, сенден, менден тири!
Къаргъама, динъле: Мирзакаримбай — алла тарафындан яратылгъан кунешли, икметли инсан.
О къадар мал-мульки, о къадар зенгинлиги бар, ады эр ерге белли!
Меним къызым ойле сарайгъа тюшсе, ярамаймы?
Онынъ къарт олгъаныны хатырладынъ, лякин, бу тарафыны унуттынъ...

— Эгер де къаиль олмагъан олсанъыз, бай сизни тилинъизни кеседжек эдими? — деп тыныкъча сёйленди Гульсумбиби.

— Тилинъни кесмез, лякин даа къоркъунчлы шей япа биле.
Джан агърысы, анълашылмаз, даа башкъа шейлер де чыкъа билир - бу энъ эсасы.
Сонъ, мен кимнинъ босагъасына барып баш эгерим?
Бизнинъ вакътымызда ач-чыплакъ, эвсиз-баркъсыз юрьген факъыр-фукъарелернинъ ады-эсабы ёкъ.
Сен бу акъта тюшюндинъми?
Эгер де сенинъ даа пишмеген къабакъ башынъда бир буртюк акъыл парчасы олса, вайгъара къопарып агълама, олмайджакъ!
Козьяшнен башлагъан той, козьяшнен де бите экен...
Онынъ ичюн, къуван!
Къуванып-къуванып азырлыкъ коре бер!

— Я агъламайып не япайым?
Козьлерим акъып тюшкейди де, баре бир шей корьмегейдим! — деп окюрип йиберди Гульсумбиби.
— Онынъ зенгинлиги батсын!
Байнынъ огъуллары, келинлери, къызлары Гульнаргъа яшайыш бермезлер.
Мен оларнынъ адетлерини пек яхшы билем.
Онынъ ичюн де, олар сонъки учь-дёрт кунъ ичинде денъиштилер.
Дерсинъ, эписининъ тилинден зеэр тамлай.
Энди мен бунынъ не ичюн экенини анъладым.
Мына олар биринджи вакъыттан башлап бизни насыл къаршылап алалар!...— деп, Гульсумбиби антерининъ этегине козь яшларыны сильди.
— Сиз эрте къуванасынъыз.
Къашыкъ ашны чий олгъанда саясыз.
Догъру, олар зенгинлер, пек зенгинлер.
Лякин олар Гульнаргъа раатлыкъ бермезлер.
Байнынъ сарайы онынъ ичюн зиндан олур.
Бизим къызымыз ичюн бир келишкен адам тапылмаз эдими?
Мына, Ёлчы йигит къаягъа къаршы юмругъыны урса — къая чиль-парча, тоз олып кетер.
Бойле сою меним къызыма ачлыкъ чектирмез эди.
Эм, Гульнар да, онъа яхшы бакъа.
Буны сизден яшырмагъа не бар...

Ярмат еринден секирип турды, кольмегининъ якъасына япышты, «тевбе!»—деп ачувнен къычырып, софа бою чапкъалады.
Сонъ, кене де апайынынъ устюне къычырып башлады:

— Бош шейни айта берме!
Ёлчы ким олгъан!
Адий бир ыргъат.
Даа бир ыргъатнынъ яхшы омюр коргенини, адамлар сырасына чыкъкъаныны корьмедим!
Анъкъав!
Къойгъа «ма-а-а» де, о биле анълар, лякин санъа анълатмакънынъ чареси ёкъ.
Сеннен лакъырды этмек, сёзлерни авагъа атмакъ демек!
Окюрме, токъта!..
— Ярмат азбар къапугъа тараф бир къач адым атты, сонъ, къайтты ве бираз йымшакъча сёйледи:
«Вакътындан эвель къомшулар арасында айтып юрьме.
Мен Алимхан-атагъа энди сёз бердим.
Бабанынъ сёзю — бу нишан демек.
Гульнар динълер, сен онъа айтып анълат.
Бу энди сенинъ япаджакъ ишинъ.
Къызымыз анълагъан, акъыллы бала, олмайджакъ ерде шамата котермез.

Янъгъыз къалгъан сонъ, Гульсумбиби байны ве акъайыны къаргъады, озюнинъ огъурсуз такъдирине океленди ве бутюн кучюнен алладан ярдым истеди.
Я бичаре ана даа не япа биле?
Эр шейден къоркъунчлы, агъыр, юрекни тешкен, зеэрлеген шей — Гульнарнен корюшюв, онъа озь тувгъан бабасынынъ япкъан джанаварлыгъыны бильдирюв эди.
О, ана, бирден-бир севимли къызына, бойле хайырсыз хаберни айтаджакъ, оны оплайджакъ, оны насиатлайджакъ ве бу чокътан берли бекленильген бахт эди, деп сёйлейджек.
Бу мумкюнми!?

Гульнар тап акъшам олгъанда кельди.
О, болдургъан ве гонъюльсиз киби корюнди.
Гульсумбиби лафыны ярынгъа къалдырмагъа истесе де, лякин къызнынъ озю онынъ юрегини ачмасына меджбур олды.
% Даа фереджесини чыкъарып етиштирмезден, айретте къалып сорады:

— Анай, сиз агълайсызмы?
Не олды, бабамнен къавгъа эттинъизми?

— Бабанъ, олмайджакъ, меним джанымны агъырттырды, — деди о, озюни гузельдже тутаджакъ олып.
— Фередженъни чыкъар, меним яныма кель, отур.
Мен санъа озюмнинъ яныгъымны, дердимни айтайым... 
Гульнар фереджесини чуйге асты, анасынынъ янына барып отурды ве козьлерини онъа тикти.

— Балам, бугуньден итибарен, байнынъ эвине барма.
Бабанъ эмир этти...— деди анасы Гульнаргъа.

— Эписи бумы?
Ах, мен о эвни асыл кореджегим биле кельмей!
Лякин бу мумкюнми?
Ишлери чокъ.
Озьлери чагъыралар.
Бираз токътап, Гульнар, даа сонъ, девам этти:— Ана, сиз эслейсизми, сонъ вакъытларда, байнынъ эвинде, меним устюмден кулип, чешит шейлер айтып башладылар.
Мен якъынлашкъанда, лафны кеселер, Нуриниса исе, йылан киби, шимди зеэринен якъаджакъ киби.
Бугунь эвге къайтты, яхшы олды.
Асыл ачувымдан патлайджагъым, ана.
Я бабам манъа не ичюн анда бармасын, дей?

Гульсумбиби, бабасына энди зияде агъыр олгъаныны факъырлыкътан - ёкъсузлукътан къуртулывыны ялынъыз Гульнарнынъ акъайгъа чыкъывунда олгъаныны бильдирди:

— Сиз не демек истейсиз, ана?
Ачыкътан-ачыкъ айтынъыз!— деп эеджанланды къыз.

— Балам, эгер сен бахтсыз ве мутебер ананънынъ сызлагъан ярасына туз сепмейджек олсанъ, онынъ юрегининъ къанлар ичинде богъулгъаныны истемесенъ, бабанъ кетирген янъы хаберни санъа айтырым.

Гульсумбиби къызына самимий, яш толу козьлеринен бакъты.

— Ана, сёйленъиз чабик, не олды?
Не ичюн къалтырайсыз?— деп Гульнар козьлерини ялтыратып анасына якъынлашты.

Ана козь яшларыны токътаталмады.
Окюрип агълай-агълай, ынъранып, къызына, бабасы кетирген дешет хаберни айтты.
Гульнар эсини джойып, башыны анасынынъ тизине ташлады.
Чокъ вакъыт къыбырдамай ятты.
Сонъ, бирден, башыны котермей, бутюн къуветинен, джан аляметинен къычырды:

— Аначыгъым, аллахтан олюм истенъ, манъа!..
Олюм, чабик!..— деди ве кене эсини джойып, серилип къалды.
