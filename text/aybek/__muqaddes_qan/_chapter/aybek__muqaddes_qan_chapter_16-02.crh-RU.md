### 2

Бир ай кечти.
Бу ай — Гульнар ичюн энъ агъыр, янъгъызлыкъта азапланув айы олды.
О озюнинъ саделигине, кучьсюзлигине ачувлана эди.
Озь- озюне:
«Озь-озюмни бильгенимден берли, байнынъ ве огъулларынынъ яманлыкъларыны корип бильдим.
Насыл олса да, мен оларгъа ишана биле эдим?
Олар озьлери оны къапаттыргъан олсалар, озьлери тюрьмеде чюрютмеге истеселер, олар оны тюрьмеден чыкъармагъа ярдым этерлерми?
Бичаре, Унсин!..»
Башта агъасынынъ тез куньде чыкъып кельмесини беклей эди.
Я шимди?
Байнынъ зеэрли сёзлери, осал ниетлери-тюшюнджелери онынъ юрегини чиль-парча эткен эдилер.
Гульнар Унсинни пек корьмеге истей эди.
Амма, Унсин, бир даа корюнмеди.
Яш къадын анълай эди: Ёлчынынъ къардашы онъа ачувланмай, ачувланмакъ ичюн ич бир себеп ёкъ эди.
Ойле олса да, гонъюль агълай ве сагъына эди.

Бир ай ичинде Гульнар бутюн вакъыт сагълыгъыны осал дуйды.
Бу исе онъа маначыкъ олды: экимлер ерине о Шакир атаныиъ къартийини чагъыртыра эди.
Къартийнен бирге-бир къалгъанда, Унсин акъкъында сораштыра эди.
Бойле, лаф-лафтан чыкъкъанда, фукъареликтен кечинишлери агъыр олгъанындан, онынъ Шакир атагъа аякъкъап тикмеге ярдым эткенини анълады.
Гульнарнынъ юреги агъырды.
Ёлчынынъ къардашы ич бир кере яшайышларынынъ агъыр олгъаныны бир лафнен биле бильдирмеди, анъмады.
О да, агъасы киби намуслы-эдепли эди.

Къумри къарт кетмеге тедарик корьгенде, Гульнар явлукъ ичине учь антерлик атлас сарды да, фереджеси тюбюне, онынъ къолтугъына къыстырды:

— Масрафлыкъ, сатынъ къартана.
Ялынъыз, Унсинге бир шей айтманъ.
Дарылыр, джаны агъырыр,— деди.

Бир афтадан, Гульнар къартийни кенеде чагъыртырды ве сатмакъ ичюн онъа озюнинъ баягъы бир урбаларыны даа берип йиберди.

Куньлер кеткен сайын къыза, сыджакъ ола эдилер.
Эр бир тарафы эвлер ве башкъа къуруджылыкънен къаплангъан азбарда нефес алмакънынъ чареси ёкъ эди.
Хаким байваччаларнынъ аилелери чокътан, багъчадаки язлыкъ эвлерине кочькен эдилер.
Бугунь Ярмат къызыны да алып кетмек ичюн арабаны шеэрге кетирди.

Мирзакаримбай, саба дюкянгъа кеткенде, оны беклемемелерини, акъшам иштен чыкъкъан сонъ, язлыкъ эвлерине фаэтоннен келеджегини тенби этип кеткен эди.
Балабан эвде Гульнардан гъайры кимсе къалмады.

Кочмеге азырланаракъ, яш къадын, бутюн аладжакъ шейлерини кенаргъа алып къойды.
Керекмеген шейлерни сандыкъларгъа толдырды.
Бу иш онъа иште де керекмеген, бош шей олып корюльди!
Болдурып, эвнинъ ичинден чыкъты ве ичерики азбарда бир озю доланды.

Бинъ-бир тюрлю тюшюнджелернен, долана-долана, азбарнынъ эркеклер тарафына кечкенини дуймай къалды.
Сокъакълары туланен тизильген эрлер тарафындаки дёрт коше азбар, кунешнинъ сыджагъы алтында юкълар киби, ята эди.
Къайдадыр тереклер къувушында торгъайлар чивильдей эдилер.
Сачакъларда гогерджинлернинъ «гу-гу», «гу-гу» лары ишитиле эди.
Эки мусафирханесининъде юксек къапулары ве пенджерелери агъыр ве къалын къапакъларнен къапалы эди.

Гульнар тюшюнип-далып юреркен, узакъ кошеде, басылып къалгъан, джарты ыргъат эвчиги козюне чарпты.
Индже, джарты къапучыкъ, парлангъан уфакъ пенджеречик артына къадар ачыкъ эдилер.
Гульнар ичериге кирди.
Ичериде дым сасыгъы онынъ бурунына урды.
Диварлар, таваны, кошелери сим-сия къурум...
Ичи бом-бош.
Ялынъыз, диваргъа къакъылгъан чуй устюнде, эски бир тахие асылы тура.

Гульнар тахиени алды.
Устюндеки тозыны къакъты.
Пенджере янына алып кельди.
Ёлчынынъ тахиеси.
О, ойле бир къувандыки, дерсинъ дюнья устюнде энъ кьыйметли шейни тапты.
Тахиени козьлерине тийдирди, сонъ, дудакъларына басты.
Яш къадыннынъ юреги сызлады.
Дерсинъ, ыргъат эвининъ ичи ярыкъланды, джанланды, хаялында исе, кечмиш пейда олды...

Бир дефа къыш геджеси... дешетли къоркъу азабынен, о мында кирип, Ёлчынен лакъырды эткен эди.
Къаранлыкъта, олар, олгъан-оладжагъы, бир къач дакъкъа корюштилер...
Гульнарнынъ козю огюнде Ёлчы джанланды.
Бир ан онынъ къудретли нефес алувыны сезди, дудакъларында онынъ сыджакъ дудакъларынынъ атешини дуйды...

Гульнар пенджере янында, диваргъа таянды, бойле бир сааттен зияде турды.
Азбарда — чым-чырт.
Ялынъыз кимерде бир, кене де торгъайларнынъ шикяетли чивильдилери ве гогерджинлернинъ къыкъылдылары ишитиле эди…

Бирден, яш къадын абдырады-сескенди, онынъ къурсагъында недир тепренди... онъ къабыргъасына урунды

Башынынъ айлангъаныны, аякъларынынъ къалтырагъаныны дуйып, пенджеренинъ первазына япышты ве козьлерини япты.
Онынъ хаялында бири-бирини бастырып, бири-бирине къарышып, бинъ-бир тюрлю шейлер келип кечти.

«Бахтсыз сабий!
Дюньягъа кельмек, къарт бабанынъ торунлары артындан етип, озып кечмек истейсинъми?
Эгер де сен Ёлчынынъ баласы олгъан олсанъ, мен онъа энди чокътан хабер этип, оны къувандырыр ве севгилимден муджде алыр эдим.
Сен, дюнья ярыгъы коргенинънинъ биринджи куню — бала сесинъ янъгъырап чыкъкъан куню, биз койде, саде кой къадынларыны эвде топлап, кичкене той япар эдик.
Лякин шимди...
Мында..: Мен сенинъ ананъым, лякин сени унуттым.
Сен озюнъ, къарт Мирзакаримбайнынъ баласы, сен озюнъ акъкъынъда хабер эттинъ.
Онынъ торунынынъ торунындан да яш олгъан сабий!..»

Ичерики эвнинъ азбарындан, Гульнар бабасынынъ сесини ишитти.
Къолтугъынынъ тюбюне тахиени сакълап, абына-сюрюне, козь яшларыны сюрте-сюрте, сес чыкъкъан тарафкъа чапты.

— Сен къайда гъаип олып кеттинъ?
Эвде о къадар мал-мульк, сенинъ къапуларынъ артынаджек ачыкъ.
Сен не къадар гъамсызсынъ, къызым!— деп Ярмат къызына дарылды.

Гульнар индемеди.
Одагъа кирди, сандыкълардан бирини ачып, энъ тюпке тахиени сакълады.

Ярмат, терлеп-пишип, юклерни азбаргъа ташып-юклеп башлады.
Эв ичинден оны-буны алып чыкъмагъа къызыны да меджбур этти.

Юклер юкленип биткен сонъ, Гульнар, бабасына, Шакир атадан Унсинни чагъырып кельмесини риджа этти.
Ярмат агъызындаки насыны тюкюрип, сакъалына сачыргъан тюкрюгини силип, онынъ устюне къычырды:

— Насыл Унсин?

— Бильмейсизми?
Билесиз... 

— A-а, анаву оксюз къыз...— деп истемей-истемей къапудан чыкъып кетти.

Бир аз вакъыттан сонъ, ичери Унсин чапып кирди.

Гульнар, софада сет устюнде, нелердир япып отургъанда, азбаргъа нефеси тутылып, чапып Унсиннинъ киргенини корьди.
О, тез-тез софадан азбаргъа чыкъты ве оны къучакълап алды.

— Мен сизнинъ кочкенинъизни ич бильмей эдим,— деди нефеси-нефесине етишмеген Унсин.
Бутюн шейлерни мен азырлап берир эдим.
Сизге ярдым этер эдим...

Гульнар къызны эвге алып кирди.
Эвнинъ ичинде, эр ерде, балабан-балабан, тенекенен къаплангъан сандыкълар, ящиклер, халы обалары, ёргъанлар, оба-оба ястыкълар, чешит тюрлю савут-саба бар эди.

— Буларнынъ эписини алып кетеджексизми?— деп шашты Унсин.

Гульнар кульди ве:
— о къадар шей бир арабагъа сыгъармы?
Бабам, эвде 150 арабадан арткъач шей бар дей.
Тюневин беш араба шей алып кеттилер.
Мына, бугуньде, бир араба...
Яш къадын терен кокюс кечирди.
— Лякин булар эписи арткъач, керекмеген шейлер, Унсин.
Манъа бир эски такие, бу шейлернинъ эписинден къыйметли...

Унсин Гульнарнынъ айткъан сонъки сёзлерини анъламады, фаркъына бармады, лякин сорамагъа да, ничюндир, утанды.
Гульнар исе, тапкъан тахиеси акъкъында бир шей айтмады, къызнынъ яраларыны бир даа сызлатмагъа истемеди.

Олар, сандыкъларнынъ бириси устюне ян-янаша отурдылар ве баштаки киби, яваш-яваш лакъырды эте эдилер.
Гульнар, эгер де Ёлчыдан бир хабер-тебер олса, я да апансыздан, озю турьмеден чыкъып къалса, онъа бильдирильмесини риджа этти.
О, чешит тюрлю маначыкънен анасыны шеэрге йиберип, олгъан хаберлерни онынънен анъламагъа тырышаджагъыны айтты.

Олар, кучакълаштылар.
Гульнар джебинден къырмызы, саде ташлы кумюш юзюгини чыкъарды ве козь яшларыны зар-зорынен тутып:

— Буны манъа, мен даа яш къызчыкъ олгъанда анам сатып алгъан эди.
Эвленгенге къадар, оны бутюн вакъыт ташыдым.
Алынъыз...
Энди сизге берем...
Такъынъ...
Сонъ, агъанъыз чыкъкъан сонъ, онъа беринъ, сакъласын, мени унутмасын,— деди де, юзюкни онъа туттырды ве бир даа къучакълаштылар.

Сонъ, фереджелерини кийди, юзьлерини къапатты, сокъакъкъа чыкътылар.
Ярмат бутюн къапуларны килитледи, къызыны арабагъа отуртты, атымы айдады.
Унсин баягъы вакъыт араба артындан кетти.
Сонъ, кене де, токътады, артларындан бакъып къалды.
