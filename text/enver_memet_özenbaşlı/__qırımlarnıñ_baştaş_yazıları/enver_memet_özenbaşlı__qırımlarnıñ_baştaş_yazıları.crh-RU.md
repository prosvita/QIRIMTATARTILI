# Къырымларнынъ башташ язылары

Догъгъан ерим Гъавир кою Ешиль Къырым адасында.
Андан чыкътыкъ 44-нинъ 18 май сабасында.
Ватан, дедим къайта-къайта,
Асрет кеттим айта-айта.


Юмулмасын козьлеринъ 
Къырымгъа бармай, 
Халкъынъ ичюн хайырлы
Хабер алмай.
Къолдан такъат кетмесин,
Белинъден къуват.
Анай-бабай къабрине 
Чечеклер салмай.

Агълашманъыз,
эвлятларым,
Ананъызнынъ алына.
Мен къалсам да —
Сиз къайтырсыз Ана-Ветан багърына.

Къырым ичюн чокъ
чалыштым,
Чыкъамадым уджуна.
Хайырсыз эджель келип 
Етти меним башыма.

Мезарынъны тапалмадыкъ, 
Эбедий хатырлавлар ичюн 
Шу ерни корьдик ляйыкъ.

Къырым — меним Ватаным,
Къалач кою — мекяным,
Кемеровда мезарым,
Самаркъандда эйкелим.

Айгиди, достлар, къатейим,
Джумулды козюм.
Айталмадым халкъыма 
Козьайдын сёзюн.

Азиз хатренъни эбедий 
Оларакъ юрегинде 
Ташыйджакъ миннетдар
Къырымтатар халкъындын.

Мезар бир къапудыр,
Эр кес ондан кечеджек.
Олюм бир шербеттир,
Эр кес ондан ичеджек.

Мезарлыкътан кечкенде 
Элинъни ач,
Бир кунь сен де олурсынъ 
Дуагьа мухтадж.

Бу дюнья бир чарх фелек 
Дурмайып дайм дёнер.
Джисми инсан бир фенердир 
Акъибет бир кунь сёнер.

Сиз эдинъиз бу дюньяда анамыз,
Терк эттинъиз бу дюньяйы, янамыз!
Урьмет иле тильге алып,
Эр кунь Сизни анъамыз.

Севимли ярем эдинь,
Айрылдым сенден.
Бир кимсем ёкътыр 
Козьяшымны сильген.

Чекильмез агъыр бу дерт 
Яштан меним джанымы алды.
Тапылмады дердиме дерман 
Балам-чагъам оксюз къалды.

Эджель кельди яш башыма 
Яшалмадым дюньяда.
Догъгъан ерим 
Черкез-Керман 
Къабристаным бурада.

Фенадан эйледи бекъая рихлет,
Иде Хакъкъ къабрини равза- и Дженнет. 
Эль мерхуме ве-ль-магъфуре
Айше бинт Осман руху на эль-Фатиха. 
Сене 1230 (1814/5)

Хюве-ль-Халлякъу-ль-бакъий, 
Бакъмайын чешм-и басыр иле 
Мезарым ташына.
Кимсе бильмез меним халим, 
Гельмейиндже башына.
Эль мерхум ве-ль магъфур 
Умер бин Осман 
Рухуна эль-Фатиха.
Сене 1231 (1815/6)

Хюве-ль-Халлякъу-ль-Бакъий
Фенаде булмадым хич рахаты,
Ихтияр итдим рихлети.
Эль-мерхуме ве-ль-магъфуре 
Зейнеп бинт Осман.
Рухуна эль-Фатиха
Сене 1237 (1821/2)

Сургюнликте 1944-45 сенелери вефат олгъанлар, къабирлери белли
олмагъанлар. Къоз коюнде догъулгъанлар:
Усеин Мерьем огълу 
Джемиле Нефизе къызы 
Мерьем Нефизе къызы
Мерьем Джеббар къызы.
Оларнынъ хатиресине Джемиле огълу Иззеттен 
Рухлерине эль-Фатиха.



Сургюнликте ана-бабасыз халып,
Ачтан-сувухтан 1944 сене вефат олан баллар.
Бу дюньяда дилегимиз дуадыр 
Муртаза Маштах Асан огълу,
Яя Маштах, Нефизе Маштах, Суваде Маштах. 
Рухларына эль-Фатиха.

Милли ее антлы шехидимиз
Номан Челеби Джихан
1918 с. Акъярда къатль этильди.
Къара денъиз мезарымдыр,
Акъ далгъалар кефинимдир,
Бакъып гечме, риджам будур,
Эй Мухаммед уммети:
Мевтанынъ дириден 
Бир Фатиха умудю.
Рухуна эль-Фатиха.

Шелен кою мукъадес 
Эдждатлар къабристаны.
Рухларына эль-Фатиха.

Догъдынъыз гузель Уркустада,
Къабирлеринъиз ким бильсин къайда.
Бизлер кене Къырымгъа къайтамыз,
Сизлерни, азизлер, дуанен анъамыз.
Рухларына эль-Фатиха.
Уркусталылардан. 18.05.2009с.

Гъурбет ильден дёнмек яхшы,
Халкъчюн янып сёнмек яхшы,
Козь яшындан кульмек яхшы,
Ана-Юртта ольмек яхшы.

Ватаныма къайтып кельдим,
Такъдиримден разыман.

Асрет эдим Ветаныма,
Хысмет олдум топрагъыма.
Алла иман-раатлыкъ версин
Меним асрет мекяныма.

Ватаным, деп нелер чектик,
Гъурбетликтен къайталмай.
Ватанынъа асрет кеттинъ,
Сонъ сёзюнъни айталмай.

Ветаныма къайтып кельдим,
Ветаныма тоялмадым.
Хасталыгъым агъыр олды,
Топракъ юрегимни алды.

Уралнынъ дагъларында,
Узбекистаннынъ чёллеринде 
Чокъ шейлер гордюнъ,
Чокъ шейлере даяндынъ,
Лякин мында дохтурларын 
Иляджларына даянамадынъ сен...
Баба, элял эт.

Халкънынъ садыкъ эвляды,
Намлы партизан разведчиги,
Аджайип инсан...

Истидатлы шаир, бестекяр,
Оджа ее къырымтатар музыка иджраджысы.

Омюрим кечти бир тюш олуп,
Учтум кеттим санки бир къуш олуп.

Джан дегени учкъан къуштыр,
Джан къафесте мусафирдир...

Яш джаныма тоялмадым,
Мурадыма еталмадым.
Джандан севген балларымнынъ 
Тойларыны коралмадым.

Акътым кечтим олып бир сель...
Омюр бойле аз экен.
Омюр недир аслы бильсенъ,
Бир къыш ее бир яз экен.

Токътап кеч, къабирим бу ерде,
Кок-коз баласы олсам да.
Унутманъ дувадан мени де,
Коюмден узакъта къалсам да.

Къабиримнинъ башташы,
Къырым ешиль адасына къаршы.
Устюмдеки таш-топрагъым,
Эвлятларым козь яшы.

Ватанына асрет,
Сюргюнликте вефат этти.

Ады унутулгъан 
Эвлия бабанынъ 
Рухуна эль-Фатиха.

Залым джефа, асретлик 
Омюримни алды.
Имдат сенден, Ярабби,
Умют санъа къалды.

Бек азиздир баба деген зат.
Унутмамыз Сизни бир вакъыт.

Мен кетерим, изим энди корюнмез.
Нафиле ерге козь яшы тёкменъиз.
Ананъыз энди кери хайтмаз.
Бу асретлик сизден эбедий кетмез.

Къуванчымыз сен эдинъ,
Танъ йылдызы.
Акъып кеттинъ, агълатып,
Ана-баба, сой-сопымызны.

Зияреттен мурад дуадыр,
Дуа исе мевтае гъыдадыр.

Бухара ёлунда джувундым.
Къанмай, копюрден де далдым.
Башкъа келеджекни тюшюнмей 
Шу ерде энъседен яраланып,
Яш джанымдан айрылдым.

Догъгъан ерим 
Ешиль Къырым, 
Айтодыр кою.

Элифим нокъталанды,
Дердим чокъчаланды,
Анамдан, балаларымдан корушалмадым, 
Джигерим парчаланды.

Бу дюньянынъ алы бодыр - 
Мында темель тикильмез.
Гъарип баша келеджекни 
Ич бир кимсе бильмез.

Узакъ кеттинъ, эки дюнья арасы,
Ачтынъ бизге сёнмез юрек ярасы.
Бизим эдинъ козь нурымыз зиясы,
Эльвида олсун Санъа, бизим Сеит Асан. 
Шу дердинъе булунмады бир дерман. 
Кеттинъ, корьмей бу дюньядан сен девран. 
Ана топракъ энди санъа юрт олсун,
Яткъан еринъ дженнет олуп, нур толсун.

Бир онъалмаз дерде дюштим,
Ич булунмады чареси.

Зеэр къатылды къаныма 
О да етти меним башыма 
Дердиме чаре булалмадым 
Мен яшлыгъыма тоялмадым.

Бу дюньяда сен де бизнен бар эдинъ, 
Бизге Ана, бабамызгъа яр эдинъ. 
Гуллеп ачкъан багъчамызда нар эдинъ, 
Терки дияр эттинъ бизни, Анамыз. 
Бизлер санъа чин юректен янамыз, 
Урьмет иле сени, Ана, анъамыз. 

Гъафлет олып кезер эдим, 
Бакъ, не кельди башыма: 
Акъибет топрагьа кирдим, 
Таш тикильди башыма.

Багърынъда ялтакъландым, 
Акъ сютюнъи ичип осьтюм. 
Бахытсызлыкъны ойлямадым, 
Анайым, мен санъа тоямадым.

Гъафлет олдум, эджель дерди алды мени, 
Ахрет ёлуна салды мени.
Балаларым козь яш иле халды, 
Разылыгъым дюньяда халгъанлара халды. 


Сабий экенде бастынъ багърынъа,
Юкъунъыз болюнди танъларда.
Эркезлерден де азиздирсиз, ана.
Яшарсыз омюр билля анъларда.

Мезарынъны тапалмадыкъ.
Эбедий хатырлавлар ичюн 
Шу ерни корьдик ляйыкъ.

Къабаатсыз халкъымызнен 
Ватанымдан чыкъарылдым. 
Къайтмакъ ичюн пек къайгьырдым, 
Лякин оны коралмадым..

Фани дюнья зияреттен макъсад 
Бир дуадыр,
Бугунь манъа, ярын санъадыр.

Эй, азиз ана, заметинъиз ичюн 
Биз бинъ йыллар седждеге 
Баш къойсакъ биле аз.
Эмизген акъ сютюнъиз ичюн биз эпимиз 
Аягъынъыз астында таш олсакъ биле аз!


Къырым ичюн чокъ чалыштым, 
Чыкъамадым уджуна.
Хайырсыз эджель келип 
Етти меним башыма.

Бир онъалмаз дертлере огърадым,
Гъафлет къалдым, эвлятларым.
Оледжегими дуймадым,
Топлап сизни башыма 
Бир васиет айтмадым.
Хабристаным бол олсун,
Чевре чети ёл олсун.
Откен кеткен эшим - достум 
Бир Фатиха окъусын.

Эй муминлер, вай къардашлар,
Олюм бардыр, келир бир кунь.
Бу дюньяда бинъ яшасанъ да,
Ахры сонъу олур бир кунь.

Яш олдым, къарт олдым, 
Яшайыштан кульмедим.
Бир бала бахтым,
Онынъ да ферагъын корьмедим

Бармы экен ерде, кокте 
Бойле бир къувет: Ана турса, 
Къаршысында тиз чёкмейджек? 
Аналаргъа бу урьмет, сайгъы 
Севгинен оделеджек.

Доландым джиханы,
Буламадым башыма бир тадж.
Корьмедим эгри де токъ, догъру да ач.
Къабристан корьгенде,
Эллеринъни дуае ач.
Келир куню сен де олурсынъ 
Бу дуае мухтадж.


Бек азиздир баба деген зат,
Унутмамыз Сизни бир вакъыт.

Бир мушкуль дертке огърадым, 
Булмадым чаре.
Къабриме кельгенлер 
Анъсынлар мени баре.

Севимли ярем эдинъ,
Айрылдым сенден.
Бир кимсем ёкътыр 
Козьяшымны сильген.

Сиз эдинъиз бу дюньяда анамыз,
Терк эттинъиз бу дюньяйы, янамыз.
Урьмет иле тильге алып,
Эр кунь сизни анъамыз.

Чекильмез агъыр бу дерт 
Яштан меним джанымы алды. 
Тапылмады дердиме дерман, 
Балам-чагъам оксюз къалды.

Джандан азиз бабамыз,
Сизинъ шанлы омюринъиз 
Бизлер ичюн нумюнедир.

Ешиль Кърым адасы 
Меним Ватаным.
Чох йыллар омють эттим
Хайтырым деп, 
Асретлик чектим,
Мурадыма иралмадым.

Омюримиз кечти шенъ ве гурьдели,
Айырды бизим бахтымызны 
Чареси тапылмагъан олюм.
Сени эльден гъайып эттим,
Янды юрегим олды комюр.

Ичтим эджель шербетини 
Ватаныма зар болып.
Гъурбет эльде анайымны 
Япа-янъгъыз къалдырып.
Ах, эльвида аначыгъым,
Богъулдым козь яшыма.

Бар эди бир мурадым, 
Багъчасарайда догъулгъаным, 
Хрым меним Ветаным,
Олмады Юртымда вефатым.

Айгиди, достлар, къатейим, 
Джумулду козюм. 
Айталмадым халкъыма 
Козьайдын сёзюн.

Тувгъан Ана - бир,
Тувгъан Ватан-бир!

Дердим ичюн арадым дерманы,
Олмай чаре, терк эттим джианы.

Ана топракъ, балам,
Санъа юрт олсун.
Яткъан еринъ дженнет олсун,
Нур олсун.

Къазае деп кетмедим,
Мен бу сыргъа етмедим.
Яшлыкъ зевкъыны сюрип 
Омрюмнинъ сонъуна етмедим.

Къабримнинъ баш ташы - 
Кърым ешиль адасына къаршы. 
Устюмдеки таш-топрагъым - 
Балларымнынъ козь яшы.

Бу куньден башлап,
Дженнет олсун еринъ, Анам.
Тапылмады дердинъден 
Чаре я да дерман.
Кеттинъ бизден ич те хайтылмаз ерлере 
Асрет эттинъ гендинъи бизлере.

Хаста гонълюм кульмез,
Апымны кимсе бильмез.
Юрегим парча-парча,
Устю орьтюк - корюнмез.

Эджель кельсе, джан гидер, 
Булунмаз экен онъа бир чаре. 
Козьяшларынъыз файда бермез,
Бабанъыз бир даа кери дёнмез.
Бу асретлигинъиз эбедий кетмез.

Бу дюньянынъ алы будыр ки,
Мында темель тикильмез.
Гъарип башкъа келеджекни 
Ич кимсе бильмез.

Бир онъалмаз дерде душтим,
Энди мен дуньядан кечтим.
Агълеменъиз тогъанларым,
Эджель шербетини ичтим.

Кърым меним Ватаным, 
Къалач койи мекяным, 
Кемеровда мезарым, 
Самаркандца эйкелим.

Огърадым бир дерде, 
Булунмады чаре бир ерде.

Догъгъан ерим Гъавир койи 
Ешиль Кърым адасында.
Андан чыкътыкъ 44-нинъ 
18 май сабасында.
Ватан!.. - дедим къайта-къайта, 
Асрет кеттим айта-айта.

Апансыздан оледжегим бильмедим, 
Балаларымдан эляллашып олмадым.
Акъ сют иле заметлерим элял олсун,
Къабрим устюнде гуллер олсун.
Аначыгъым, сенинъ айткъан 
Васиеитеринъи тутармыз,
Къабринъе гуль-чечеклер сачармыз.

Догъгъан ерим Диванкой,
Кърымдыр Ветаным.
Акъсызлыкъ себебинден,
Бу ерде къалды мезарым.
Агьлашманъыз, эвлятларым,
Козь яшлары файда бермез,
Ананъыз исе кериге донмез.

Бутюн омюрим ат устюнде, 
Ватан ичюн курешлерде отти. 
Чокъ дагълар-къырлар кечтим, 
Ич бир вакъыт кери донмедим. 
Ватан огунде арбий борджымны, 
Йигит намусынен иджра эттим.

Эджель ваде тамам олду, нейлейим?! 
Энди сизни, огъланларым, корьмейим, 
Мабет яшанъ меним сизден тилегим.

Мезырлыкъдан кечкенде 
Элинъи ач!
Бир кунь сен де олурсынъ 
Дувагъа мухтадж.

Агълашманъыз, эвлятларым, 
Ананъызнынъ алына.
Мен къалсам да - сиз къайтырсыз, 
Ана-Ветан багърына.


Мен ольсем, къабиримни 
Ёл кенарында къазынъыз. 
Олюмимнинъ себебини 
Баш ташыма язынъыз. 
Достумнынъ тоюны ачмакъчюн, 
Алдым къадени къолума. 
Сонъки сёзюмни айтамадым, 
Эджель келип етти джаныма.

Илим-тасиль мурадымыз,
Бу эм эмиш такъдиримиз. 
Илим-тасиль буламадым, 
Мурадыма ирамадым.
Ах, нейлейим, кечти джаным,
Эвлятларыма тоялмадым.

Илим-тасиль идемедим,
Мен дердими билялмадым.
Яш джаныма тоялмадым,
Агълар анам, агълар татам,
Ве огълым «Багишым!» - дею.

Мелия, кеттинъ,
Ич те къайтмаз ерлерге.
Бу дюньяда асрет эттинъ,
Озюнъни бизлерге.

Бен бу дерттен туралмадым, 
Бир мурадыма ирамадым. 
Тогъанымны корамадым,
Агъле анем, магъа агъле.
Сельби киби осьти боюм,
Фигъан этип къалды союм.
Урилер этеджек тоюм,
Агъле анем, магъа агъле.

Такъдирим анъсыз хасталыкъ экен, 
Мутмесеб олды,
Къыркъ бир яшында эдим,
Бахытлы омюрим солды.

Бардым союм тоюна,
Ойнап-кулип турмая.
Душманларым къоймады,
Яш джаныма тоймая.

Догъдым Улан элинде,
Олдым Ватан дженкинде.
Яраланып кельгенде,
Кимсе ёкъ эди коюмде.
Аямадым джанымы,
Сенинъ ичюн Ватаным.
Манъа къысмет олмады,
Къабир олды мекяным.
Той - джыйынлар олгъанда,
Топ - топ олып барарсыз.
Ватаныны корамайып,
Ольгенлерни анъарсыз.

Азиз хатренъни,
Эбедий оларакъ, юрегинде 
Ташыйджакъ миннетдар 
Кърымтатар халкъындан.

Селлер акъар гидер,
Дашларны ювар гидер.
Бу дюнья бир пенджередир,
Эр гелен бакъар гидер.

Бу дюнья бир чарх фелек,
Дурмайып дайм дёнер.
Джисми инсан бир фенердир,
Акъибет бир кунь сёнер.

Арзы, аят сефасыны,
Сюрмек къысмет олмады.
Озюнъ кеттинъ, къальбимизде 
Эккен гулюнъ солмады.

Анам къыйналып осьтюрдинъ бизни, 
Яшайышкъа ачтынъ козюмизни. 
Чаресиз олюм айырды сизден,
Омюр бою теменна бизден.

Зияреттен мурадым бир дувадыр,
Бугунь манъа олса, ярын санъадыр.

Арамыздан вакъытсыз кеттинъ,
Бизни ташлап.
Яш юрегимизде унутылмаз,
Дертлер ашлап.

Ярыкъ дюньяны корьмей,
Олип кеткен огълумызгъа.

Гъурбет эльде битип кеттим,
Раббим ёкътан бар болып.
Ичтим эджель шербетини,
Ватаныма зар болып.

Мезар бир къапудыр,
Эркез ондан кечеджек.
Олюм бир шербеттир,
Эркез ондан ичеджек.

Кечип кетме, эй Мухаммед уммети,
Бу факъырнынъ бардыр сенден миннети.
Миннетинден мурады бир дуадыр, 
Бугунь манъа исе, ярын санъадыр.

Аслым комюр топракъ эдим мен затымда,
Джеваир эдим мен сагъ аятымда.
Шимди кене топракъ олдым ер алдында.

Эджель фурсат бермеди,
Яшамагъа дуньяда.
Догъдым - осьтюм Кърымда, 
Къабристанным бурада.

Миллетимдир къырымтатар,
Мен да онынъ баласы.
Юрегимде дайм яна 
Асрет Ветан ярасы.

Бу фани дюнья,
Отти кетти бизден.
Мухтаджым бир дуа окъуп 
Кетменъизни сизден.

Бу дюнья дегирмендир,
Келир - кечер дуюлмаз.
Сувлары шекер - шербеттир,
Ичмек иле тоюлмаз.

Бу дюньядан гидер олдым,
Къалгъанлара селям олсун.
Бизим ичюн хайыр дуа 
Иденлере селям олсун.

Эджель кельди яш башыма,
Яшалмадым дюньяда.
Догъгъан ерим Черкез-Керман, 
Къабристаным бурада.

Эвимнинъ - баркъымнынъ чырагъы сёнди,
Хорандамын юреклери къырылды.
Къолай дегиль чекмек мушкюль агъырлар,
Алла-Тааля берсин сизге сабырлар.

Ватандашлар, биз билемиз,
Ватан ичюн умюдинъни васиет эттинъ.
Лякин озюнъ баба - деде
Топрагъындан асрет кеттинъ.

Гъурбет эльге етип кельдим,
Раббим ёкътан бар болып.
Ичтим эджель шербетини 
Ватаныма зар бопып.

Юмулмасын козьлеринъ
Къырымгъа бармай.
Халкъынъ ичюн хайырлы 
Хабер алмай.
Къолдан такъат кетмесин 
Белинъден къуват,
Анай - бабай хабрине 
Чечеклер салмай.

Шу фаний дюньягъа кельдим,
Юзюм кульмеди.
Чокъ асрет, хорлукъ чектим,
Кимсе бильмеди.

1910-да кельдим дюньягъа,
1990-да къавуштым Мевлягъа.

Эй, къардаш!
Дуа ичюн эль ач.
Сен де оладжакъсынъ Дуагъа мухтадж.

Алланынъ эмрине итираз олмаз, 
Агъламакъ-сызламакъ мени къайтармаз. 
Сёйленъиз анама: сильсин козь яшыны, 
Сёйленъиз бабама: тик тутсун башыны.

Олюмсюз, менгу олмакъ истесенъиз,
Буюк, унутулмайджакъ бир эсер къалдырынъ.

Яшлыкъта олюм гъает аджджы...
Кери къалгъанлар олсун бизге дуаджы.

Алла бакъий!
Меним адымы язынъ ташыма, 
Язылы ташны коюнъ башыма.

Зияреттен мурат- Бир дуадыр.
Бу кунь манъа исе, Ярын санъадыр.

Бу дюнья - фаний,
Ахирет - бакъий.

Юдже Раббимиз Эйледи ферман.
Эджелим кельди - Олмады дерман.

Алланынъ эмрине къаршы келинмез, 
Агъламакъ-сызламакъ бир файда бермез. 
Сёйленъиз анама: сильсин яшыны. 
Узунджа къойсунлар мезар ташымы.

Эй, дин къардашым!
Олюмден къоркъмайым,
Бир къоркъум - унутулмакъ.

Достлар, мени хатырланъыз.

Анамыз эдинъ,
Джанымыз эдинъ.
Мелекке бенъзеген,
Бир къадын эдинъ.

Инсанны эджель алыр,
Тарихта исми къалыр.

Шефкъатлы бир баба,
Садыкъ бир дост,
Мукеммель бир инсан эдинъ.

Милли ве антлы шехидимиз 
Номан Челеби Джихан 
1918 с. Акъярда къатль этильди.
Къара денъиз мезарымдыр,
Акъ далгъалар кефинимдир,
Бакъып гечме, риджам будур,
Эй Мухаммед уммети:
Мевтанынъ дириден 
Бир Фатиха умудю.
Рухуна эль-Фатиха.

Ичимде бир яра тапылды,
Булунмады дердиме чаре.
Юрегим парча-парча олды,
Эджель кельди . Не чаре?

Алла ризасы ичюн,
Рухумызгъа бир Фатиха 
Багъышлап кечинъ.

Бир гуль эдим,
Ачмадан солдым.
Генч яшымда,
Топракъкъа къондым.

Шу дюньягъа кельген кетер.
Сагъ олгъанлар рухларгъа 
Фатиха ихсан этер.

Джебеде олейим, топракъ ичсин къанымы. 
Юдже Танърым, ятакъта алма меним джанымы.

Рухунъ шад,
Мекянынъ дженнет олсун.

Яздырынъ адымы мезар ташыма:
Янъы кирген эдим отуз беш яшыма.

Дин къардашым, яхшы бакъ,
Деме: «Ич солмаз япракъ».
Мен де сенинъ киби эдим,
Сонъунда олдым бир авуч топракъ.

Эджель айырды мени ана-бабадан,
Унутманъыз, достлар, хайыр дуадан.

Мен дердиме тапамадым дерман, 
Эджель кельди, бермеди аман!

Эйилик яп, гонъюль къырма, сакъын,
Сонъ Аллагъа олурсынъ якъын.

Яшагъан инсан этеджек вефат, 
Бир тюш дегильми бу аят?

Анъарсынъ мени,
Анъарлар сени!

Пек юксек олса да, урьметинъ, шанынъ, 
Акъибет къара топракътыр мекянынъ.

45-те айрылдым дюньядан,
Бойле истеди Ярадан.
Мезар ташымы окъугъан,
Окъусын манъа Фатиха.

Бу дюньяда дост истерсенъ - Къурани-Керим етер.
Делиль истерсенъ - Хазрети Мухаммед етер,
Мешгъуль олмакъ истерсенъ - ибадет етер,
Ибрет алмакъ истерсенъ - олюм етер.

Къабримнинъ башына,
Агълап кельме, окъуп кель.
Бир кунь сен де бу ерге,
Келеджегинъни унутма.

Кирдим 15 яшыма,
Олюм кельди башыма.
Акъибет теним топракъ олды.
Беяз таш тикильди башыма.

Иман истерсенъ - Къуран етер.
Ибрет истерсенъ - олюм етер.

Шу дюньягъа кельген 
Омрю биткен сонъ 
Эбедий аяткъа кетер.

Янъы кирдим 20 яшыма,
Бир къаза кельди башыма.
Бойле де язынъ мезар ташыма.

Бу дюньяда чектим чокъ джефа,
Лякин ич бир ерде корьмедим сефа.

Бу дюнья бир дегирмендир, дёнер. 
Инсан огьлу бир фенердир, сёнер.

Анамнынъ багърындан чыкътым базаргъа, 
Кефинлик алдым, кирдим мезаргъа.

Даа янъы кирген эдим,
Тамам элли яшыма.
Эджелим бойле, достлар,
Язылгъан гъарип башыма.

Шу дюньяны чокъ кездим,
Буламадым башыма тадж.
Мезарлыкътан кечкенде,
Элинъи дуагъа ач.

Дюн мен де сенинъ киби эдим.
Унутма Алланы, окъу Фатиханы.

Мен бир къуш эдим,
Учтум ювамдан.
Олюм айырды мени 
Ана ве бабамдан.

Къабринъ нургъа толсун, 
Мекянынъ дженнет олсун.

Генчлигиме тоялмадым, 
Мурадыма иралмадым.

Къабрими зиярет эткен 
Мухаммеднинъ уммети,
Бир Фатиха окъуса,
Булур дженнети.

Къоз коюнде догъгъан 
Сюргюнликте 1944-45 сенелери 
Вефат олгъан, къабирлери белли 
Олмагъанларнынъ хатырасына.

Якъынджа кель, бир ойлап корь,
Мында бите сонъки ёл.
Сагъ экенде козь ачып юр,
Инсанлыкътан тартма къол.

Асрет эдим Ватаныма,
Къысмет олдым топрагьыма.
Алла иман-раатлыкъ берсин 
Меним асрет мекяныма.

Гъафлет къалдым, эвлятларым, 
Оледжегимни дуямадым.
Топлап сизни башыма,
Бир васиет эталмадым.

Эджель етти, мен вакъытсыз 
Кирдим бу сувукъ ерге.
Дегиль эдим мен бахытсыз,
Асрет кеттим сизлерге.

Аллахтан кельдик, 
Аллагъа къайтаджамыз.

Эджель кельди башыма 
82 яшыма. Нейлейим?!
Мухаммед умметимден 
Хайыр дува тилейим.

Къабриме зиярет идене,
Эй Мухаммед умметим,
Рухума Фатиха идене 
Насип этсин дженнети.

Ватаным! - деп нелер чектик, 
Гъурбетликтен къайталмай. 
Ватанынъа асрет кеттинъ, 
Сонъ сёзюнъни айталмай.

Кезип корерсинъ, 
Окъуп билирсинъ. 
Мен яткъан ерге 
Сен де келирсинъ.

Севимли торуным,
Яткъан еринъ дженнет олсун.
Къабиринъ устю нургъа толсун.
Келип корьген мусульманлар 
Бир Фатиха окъусын.

Не де мушкюль корип - билип, 
Эвляд яныгъы чекмек.
Эвляд мезарына келип,
Ана козьяшын тёкмек.

Ярым къалды сенинъ 
Ниетлеринъ, истегинъ.
Апансыздан йыкъылды,
Яш омюр терегинъ.
Яры ёлда токътады 
Сыджакъ джан-юрегинъ.
Сенинъ айдын козьлеринъ,
Мераметли табиатынъ,
Бизнен яшар дайма.
Юмулды козюнъ...
Дуаларда анъылып 
Къалдынъ, йылдызым!

Ай бабайым, бабайым, 
Сени къайдан алайым?! 
Бошап къалгъан еринъе 
Энди кимни къояйым?

Къабиринъиз нургъа толсун,
Дува иле анъамыз.
Яткъан еринъиз дженнет олсун,
Джандан севимли бабамыз.

Къабиринъиз нургъа толсун,
Дува иле анъамыз.
Яткъан еринъ йымшакъ олсун,
Эй, къыйметли бабамыз.

Юрегимизде эбедийсиз.
Яхшылыгъынъыз ич унутылмаз.
Рухунъыз дженнетте олсун,
Азиз Бабамыз.

Къаранлыкъта ятам, балам.
Сёнди аят чырагъым.
Ёкълап кельсенъ, ярыкълана 
Бу эбедий дурагъым.

Акъмесджит къызы эдим,
Догъдым асрет Къырымда.
Асретликни терк этмедим,
Къалды олар йырымда.

Айсерезде догъулдым мен,
Меним адым Абдулла.
Анам-бабам шу койлюдир,
Ич унутмам, иншалла!

Мен кельдим, бу дюнья 
Корьдими файда?
Кетсем, мертебеси артармы?
Къайда!..
Дюньяда бир кимсе анълаталмады:
Келип-кеткенимнинъ
Себеби къайда?

Сачларымны орьсинлер,
Ёл янында комьсинлер,
Келип кечкен койдешлерим 
Эдаедир - десинлер.

Тиз чёкип къабринъе 
Баш эгильтип агълаймыз.
Пек къыйметли омюрдашым, 
Унутылмаз бабамыз.

Къабириме зиярет идеи 
Эр мусульман уммети,
Фатиа ихсан идене - 
Тийсинъ онунъ рахмети.

Бу чокъракътан бир сув ичинъ,
Ёл тюшкенде кимерде.
Бир Фатиа окъуп кечинъ,
Мен янгъызым бу ерде.

Бир мусафирдай кельдим кеттим, 
Омюрюм кечти бир тюш олып.
Етмиште дюньямны терк эттим 
Учтым кеттим, санки къуш олып.

Къырымнынъ чевреси 
Къаялар, дагълар...
Сен тюшсенъ эске, юреклер агълар 
Сен ёкъсынъ бизнен,
Къыйметли бабам...
Бугунь биз тиз чёктик огюнъде 
Эбедий къалдынъ сен гонълюмизде.

Къабиринъиз нургъа толсун, 
Джандан севимли анам.
Дуваларым къабул олсун, 
Сизни эр джума анъам.

Тарихы шуретли,
Эй азиз миллет.
Котериль, давушынъ 
Коклерге етсин.
Мурадынъ - акъикъат 
Ниетинъ-девлет.
Шанынъа несиллер 
Ифтихар этсин.

Буюк миллий эрбабымыз, шайр Идрис Асаниннинъ (1927 - 2007) баш ташындаки бейит.

Къайтып кельдим Ватаныма, 
Дердиме дерман тапалмадым.
Догъгъан коюме баралмадым,
Ойнап-кулип юралмадым.

Къуртулмадым, къачып дерттен,
Дертлер чыкъты къаршыма.
Бутюн дертлер явгъан экен,
Меним гъарип башыма.

Омюр ёлу къыскъа экен,
Шурет къазан! - дей Ислям.
Элли еди яшны толдурып, Мезаргъа кирдинъ, кадям.
Дердинъе дерман тапылмады,
Бир сёз айтып оламадынъ.
Козьяш чешменъ къурумады,
Озюнъ де топракъ олдынъ.

Энди меним ёкътыр чарем,
Асрет олдым тюсюнъе.
Къачан анъып кельсенъ, ярем,
Бир гульчик къой устюме.

Эвимизнинъ дирегисинъ,
Козюмизнинъ бебегисинъ.
Пек севимли, пек эйисинъ,
Бизим джанымыз, бабамыз.

Токъта ёлджу! Озюнъ кимсинъ?
Таптап кечме устюмден.
Бир Фатиха окъуп кечинъ,
Мен ялнъызым бу ерде.

Тёгерек четим ёл олсун,
Яткъан ерим гуль олсун.
Кельген-кечкен къокъласын,
Бир Къульвалла окъусун.

Янма анам, янма бабам,
Меним мушкюль алыма.
Къушлар къонсун акъшам-саба, 
Учалмагъан далыма.

Яткъан еринъ дженнет олсун.
Къырылды далымыз бизим.
Къабиринъ бол нургъа толсун,
Бизни быракътынъ, Азизим.

Эджель кельди башыма, 
Меним 33 яшыма. 
Аджыныкълы олюмими,
Язынъыз мезар ташыма.

Бахт чырагъым эрте сёнди,
Яшлыгъыма тоймадым.
Не эйлейим, аначыгъым?!
Дердиме дерман булмадым.

Умютим бар, ах, балаларым,
Догъру ёлнен юрерсиз.
Кимерде бир: «Ах, бабам!» - деп,
Къуран окъуп анъарсыз.

Эвлядым оксюз къалды,
Олсун сизге эманет.
Осюп-буюп къабриме
Кельсин этсин зиярет.

Огърадым мушкюль къазагъа,
Кимсе алымы бильмеди.
Бильмеден джанымы 
Теслим эткенде, Анам келип етмеди.
Эки эвлядларым къалды,
Эманеттир сизлерге.
Эльвида...

Бир чаресиз дерде дюшдим, 
Буламадым дерманы.
Эджель санъа ёлдаш экен, 
Терк эттим бу дюньяны.

Азбарымда мейваларны 
Ойнап-кулюп ашанъыз.
Мен ольген сонъ,
Эвлятларым, дост-муаббет яшанъыз.

Къаза кельди башыма,
Тоялмадым яшыма.
Къара язы язылгъан,
Ана-бабамнынъ башына.

Къуртулмадым къачып дерттен,
Дертлер чыкъты къаршыма. 
Бутюн дертлер явгъан экен, 
Меним гъарип башыма.

Гъурбет эльде битип кеттим , 
Раббим ёкътан бар болып. 
Ичтим эджель шербетини, 
Ватаныма зар болып.

Авес эттим Ватаныма - баралмадым.
Торунларым тойларыны - коралмадым.
Дертлер мени ифля этмеди - ольдюрди,
Ахыр сонъу козь нурумы сёндюрди.

Къабристаным бол олсун,
Устюнде гуллер оссюн,
Келип кечкен достларым,
Бир Фатиха окъусын.

Идешелли Алимовлар 
Сюлялесининъ башы эдим.
Миллетиме зулум эткен 
Тарих укюмини енъдим...
Эвлятларым, сой-акърабам,
Мен, байгъушны, унутманъыз!

Сизге мерхамет этильмеси ичюн,
Аллахкъа ве пейгъамберге итаат этинъиз.

Достлар, артыкъ даянмадым,
Кеттим сизлерни якъып.
Ольгениме ич янмадым,
Козюм къалды ёл бакъып.

Нурлар ичинде ятынъыз, 
Севгили бабамыз... 
Аджувсыз эджель мени,
Айырды сой-сопумдан. 
Кельген-кечкен мени де, 
Унутмасын дуадан.

Эджель кельди яш башыма - 
Яшалмадым дюньяда.
Эдждатларым Озенбаштан — 
Къабристаным бурада.

Ветан топрагъына кельдим, 
Мурадыма иралмадым.
Эвлятларым севинчини,
Мен коралмадым.

Ветан ичюн омюри 
Къыскъа олды.

Азиз анамызгъа
Эбедий урьмет ве севги иле.

Гъурбет ильден дёнмек яхшы,
Халкъчюн янып, сёнмек яхшы. 
Козьяшындан кульмек яхшы,
Ана-Юртта ольмек яхшы.

Атеш алды оджагъымы,
Анамызны джойгъан сонъ.
Сёнди ярыкъ чырагъымыз,
Сизни ерге къойгъан сонъ.

Акътым кечтим олып бир сель,
Омюр бойле аз экен...
Омюр недир, аслы бильсенъ,
Бир къыш ве бир яз экен...

Бу дерт мени ерге салды,
Тапылмады дердиме дерман.
Эвлятларым оксюз къалды,
Кеттим, достлар, дюньядан.

Эй, меним азиз Ветаным!
Асреттим чокъ йыллар сюргюнде санъа.
Онъалмаз дертлерге огърады яш башым, 
Зевкъынъны сюрюп мен, тоймадым санъа.

Чаресиз бир дерт иле,
Юрек янды дермансыз.
Озюм бильдим, озюм чектим, 
Эджель кельди апансыз.

Баарь кельди Ветаныма,
Ачмаз меним гуллерим.
Зулум явур зинданында 
Етти гъарип башыма.

Эрте сёнди йылдызым, 
Оксюз къалды балаларым. 
Яш джаныма тоймайып, 
Олдум рахметли къалдым.

Атеш якътынъ юреклеримизде,
Агълап къалды союмыз.
Ватанымызда яшап тоймадынъ, 
Къабристангъа къайм олдынъ.

Яшамакъчюн кочюп кельдим, 
Ватаныма келип еттим.
Агъыр дертке чыдалмайып,
Мен джанымны теслим эттим.

Мен, гъарипни, унутманъыз дувалардан. 
Башкъа истегим ёкъ Аллахтан.
Татлы омюрим чыракътай сёнди.
Ветан топрагъым дженнетим олды.

Манъа янмакъ ич керекмей,
Дюньядан эр ким кетеджек.
Сагълыгъынъда етмеген шей,
Мында артып етеджек.

Мезарым бол олсун,
Этрафы гуль олсун.
Янымдан кечкен,
Бир Къульхувалла окъусын.

Эджель алды аранъыздан. 
Догъмушларым, унутманъыз мени 
Дуванъыздан.

Мушкюль дертлер мени енъди,
Къойды бу сувукъ ерге.
Дегиль эдим мен бахытсыз,
Асрет олдым сизлерге.

Дуванъызгъа мухтаджым.

Муса Мамутнынъ (1931 - 1978) баш ташында.

Языкълар олсун яш джаныма, 
Эскендер адыма.
Не мушкюль олюмдир 28 яшында.

Башымдаки баш ташым - 
Ешиль Къырым тамгъасы.
Устюмдеки топрагъым - 
Тувгъанларым, эвлятларым козьяшы.

Севимли, унутылмаз 
Анамызгъа, балаларындан.

Бу дерт сени ерге къойды,
Тапылмады дердинъе дерман 
Меним алтын Лилячыгъым,
Ич чыкъмазсынъ акълымдан.

Афу этинъ, аначыгъым, 
Мугъайткъанларымыз ичюн.
Юрек сызлай, асрет олдыкъ...
Сиз эбедийсиз бизим ичюн.

Васиет олсун, балаларым:
Козь яш тёкип янманъыз.
Эр дувамны текмильнен япып,
Сейтмемет адымы анъынъыз.

Айвасылын дагъы да, ташы, 
Сырымлы ташлы.
Етиш та анам, етиш та бабам,
Вазгечтим дюньямдан...

Достлар, меним мезарымны,
Дерен къазынъыз, бол олсун.
Бу дюньяма тоямадым,
Кельген дюньям бол олсун.

Олерим, деп тюшюнмей,
Яшадым дюньяда.
Вакъыт кельди, юмулды,
Козьлерим меним де...

Ким кельди къаршыма, бильмейим. 
Тюшюн бакъ, дюньяда ким къалгъан? 
Олюмге чаре ёкъ, нейлейим?
Топрагъым бу ерден алынгъан.

Яткъан еринъ дженнет олсун,
Къабиринъ устю къадифе.
Мекянынъ саф нургъа толсун,
Гъондже гулюм, Анифе.

Ёкъмы бу залымларнынъ эллерини къыраджакълар?
Акъкъан яш къанымнынъ эсабыны сораджакълар?
Бу дюнья сизинъ олсун,
Раббиме кетеджегим,
Къанымы ичкенлерин, шикяет этеджегим.

Мен яшлыгъымы бермез эдим дюньялар малына.

Ай, эманет, эманет башыма да къопты къыямет.
Мен бир къазагъа расткельдим, айынамадым.
Эвлятларымы осьтюрил, къуванчларыны коралмадым.

Яткъан еринъиз дженнет олсун, къыйметли бабачыгъымыз.

Къадыр Мевлям бойле язмыш язымы:
Бабамын дизине вагонлар ичинде алды меним джанымы.

Мераметли огълумыз,
Севимли агъамыз.
Омюрлик сени унутмамыз,
Бир дане Нариманымыз.
Аллагъа якъын агъачыгъымыз,
Памукъ, нурлар ичинде ят, Балачыгъымыз.

Сени ич унутмамыз,
Якъын сойларынъ.

Джан дегени учкъан къуштыр, 
Джан къафесте мусафирдир...

Балам. Олюрсинъ, деп дюшюнмедим.
Гуль дайын ачылыр эдинъ.
Андан кельди бу дерт санъа?
Сени ерге къойды.
Тапылмады дердинъе шифа,
Джандан севимли, балам.
Дуваларым къабул олсун,
Къабиринъ нурларгъа толсун.
Аллах рахмет эйлесинъ,
Ятан еринъ дженнет олсун.

Якъын келинъ, балаларым,
Тюзетинъиз ташымны.
Сонъ эбедий ял алырым,
Къойып ерге бышымы.

Эль мерхум ве магъфур, руху ичюн эль-Фатиха.

Яш омрюнъе тоялмадынъ.
Истедигинъ киби олмады сенинъ. 
Къызчыгъымнен ардынъдан агълап-агълап тоялмайых.
Ах, не ичюн бу язы санъа язылгъан? 
Юрегимизде буюк яных халдыргъан.

Хасталыкъ сени бизден алды,
Бунъа да даянмакъ олурмы?!
Агълай-агълай юрегим сёнди,
Буны да санъа бильдирмек олурмы?!

Джандан азиз бабамызгъа, къорантасындан.

Хаиннинъ элинден фаджиалы бир алда вефат этти.

Ватан севгиси юрегимизде, дёнмедик халкъ ёлундан.
Чокъ корьдилер Къырымны бизге, кеттик душман къолундан.

Балаларыма тоялмадым, Къырылды къанатларым.
Энди менден дюнья кечти, Агъламанъыз, эвлятларым.

Дуа эте анамыз: -
Яткъан еринъ йымшакъ олсун, чокъ къыйметли бабамыз.

Ватанына асрет, сюргюнликте вефат этти.

Къабиринъ нургъа толсун, яткъан еринъ дженнет олсун.

Къабиримнинъ башташы — къорантамнынъ козьяшы.

Мени дуадан унутманъыз.

Эй, ислямий диндашлар,
Риджа этемиз биз, мевталар: - Башташларгъа зиярет вакъты Окъулсын чокъ дуалар.

Ватанымда узун вакъыт Яшарым, деп ойладым.
Менчюн олды аят пек къыт,
Ойнап-кулип тоймадым.
Эджель кельди умютсизден,
Къайтмаз ёлгъа мен кеттим.
Энди манъа керек сизден - Бир Фатиха ве Хатим.

Сюргюнликтен къайтып кельдинъ, 
Тоялмадынъ Ватанынъа. 
Раат-раат юкъла энди,
Бу эбедий мекянынъда.

Къадиринъни ольчемеге алтын теразе керек. 
Муляимлик, мискинликте, тенъеши ёкъ ана.

Козьсиз эджель етип кельди, 
Къуртулыш ёкъ элинден. 
Шеит кетти эвлядымыз, 
Хаин душман элинден.

Сюргюнликтен къайтып кельдинъ, ватанынъа тоялмадынъ.
Джандан севген балаларынънынъ ферагъыны коралмадынъ.

Учь эвлятны, учь огъланны осьтюрдинъиз,
Бизге таянч, орьнек олып эр бир анъда.
Ана-Юртны, догъмуш халкъны севдирдинъиз,
Раат ятынъ ана-Ватан топрагъында.

Та яшлыкътан Ватан-халкъчюн янып-куюп,
Раат куньлер сиз корьмейип яшадынъыз.
Ана-Ватан ёлларыны тапып-джоюп,
Генч несиллер гонъюлини охшадынъыз. 

Миллий арекетимизнинъ белли эрбабы Решат Джемилевнинъ (1931 - 2002) башташындаки язы.

Анъма таш.
Манъа Ветан топрагъы къысмет олмады.

Эльвида, достларым, эльвида,
Джанымны халкъыма эттим мен феда.

Бир ютум сув сорамадынъ, 
Козьлеринъни ачалмадынъ, 
Куйдюрип бизлерни,
Кеттинъ къайтмаз ёлларгъа.

Миллий арекетимизнинъбелли эрбабы Амза Аблаевникь (1922 - 2002) башташындаки язы.

Акъыллы инсан - озюни эсапкъа чеккен ве ахирети ичюн азырлангъандыр.
