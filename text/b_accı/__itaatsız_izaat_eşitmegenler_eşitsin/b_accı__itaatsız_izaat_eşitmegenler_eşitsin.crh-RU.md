# Итаатсыз изаат: эшитмегенлер эшитсин

> Биз арткъач акъ-укъукъ саиплери экенмиз  
> ве о «мусавийлик»тен арткъачыны бизден чекип алмакъ пешинделер… 

Бу куньлери Къырымда инсан акълары боюнджа векиль Людмила Лубина бизим Ватанымызгъа сонъки вакъытта кочип кельгенлер ве але бугунь келеяткъанлар акъкъында сёйледи.
Чокъ шейлерден хабери олгъан вазифедар муим мевзулар боюнджа агъызыны ачса, ондан баягъы бир малюмат беклемек мумкюн. 

Беклемеклер ерине етти, о ханым «меракълы» шейлер сёйледи.
Атта: эбет, дюньябакъышы ойле севиедеки инсан акъ-укъукъларымызнен огърашыр экен, олар не алда, не турушта олгъаныны тасавур этмек къыйын дегиль, - деген фикир пейда олды.

«<var>Республика Крым заняла второе место в России по миграционной привлекательности, в особенности для иностранцев», деп бильдире мемуре ве бойле ракъамларыны кетире: «миграционный прирост на полуострове за первый квартал 2017 года составил 2997 человек.
Иностранные граждане составляют 75% этого числа, большая часть из них - выходцы из СНГ</var>».

Асылында, эбет, бу сеслендирильген ракъамлар баягъы аздыр, йымшакъ айткъанда, догъру дегиль.
Чюнки янымызда нелер олаяткъаныны коремиз.
Кельме-кочьме инсанлар пек чокълашты.
Оларнынъ сайысы юзбинълернен ольчениле.
Ве бу тесадуфий бир ал, миграциянынъ озь башына ёл алгъан акъымлары дегиль – бу тюшюнильген, планлаштырылгъан сиясет. 

Асыл халкънынъ сайысы энди-энди он беш файызгъа етип кельмеси, мектеп чагъындаки бабалар арасында исе бу косьтергич йигирми файыздан кечкени акимиетни гъает раатсызламагъа башлагъан эди.
Иште, чарелер корюле. 

Учь айда учь бинъ мигрантнен юкъарыда анъылгъан меселе, белли ки, чезильмез.
Бу айсбергнинъ корюнген тёпеси.
О буздагънынъ ашагъыдаки къысымны тек озьлери, яни кочмек-кочюрмек арекетлерининъ тешкилятчылары билелер ве о ракъамлар бизге малюм дегиль, чюнки, табиий, гизли.

Л.Лубина якъында хабер агентликлернинъ бирисине берген интервьюсында: «<var>Прежде всего в Крым переселяются украинцы.
Когда их спрашивают: «Почему вы переселяетесь к нам?», они отвечают просто: «Потому что вы «наши».
По менталитету, по образу жизни, характеру, прошлому».
Если люди уже приняли решение драпать из Украины, то прежде всего в Крым</var>», - дей.

Тасавур этинъиз, эсас вазифеси боюнджа бутюн меселелерини чезген, эр кеснинъ акъ-укъукъыны ерине кетирген адалетпервер ве мераметли бу векиль, ишсиз отурмайым ве буюк маашны нафиле алмайым, оны акълайым, - деген ниетнен насыл дигер, даа да агъыр меселелернен огъраша. 

О, Къырымгъа Украинадан кочькен эр бир инсаннынъ фикиринен чокъ дикъкъатнен меракълана ве мында кельгеннинъ себеплерини билип, оларны тантиминен огренмекте.
Насыл ибретли бир мемуре!
Эм де бакъынъыз, «<var>драпать</var>» эткенлерини насыл самимий къайгъыра!

Онен субетлешкен журналист яза: «<var>Общаясь с греками, болгарами и немцами, часто посещающими полуостров, Лубина отметила, что они всё прекрасно понимают.
«В Европе настали трудные времена, - напомнила омбудсмен. - Беженцы, кризисы и так далее.
Историческая родина их зовёт.
Они считают, что здесь чище и лучше</var>».

Бу джумлени догъру анъламакъ ичюн бир къач кере, болип-болип окъумакъ лязим.
Авропагъа агъыр заманлар кельген, гъариплер бир дирем айлыкълар, ярамай ёллар, алчакъ маиший хызмет, тиббий зорлукълар, эр ерни баскъан къабарджылыкъ ве иляхре-иляхре киби меселелер ичинде богъула экенлер. 

Мемур ханым авропалыларнынъ арасында базыларыны аджып, озюнинъ шахсий даиресине (квартира), давет эткени киби, «тарихий ватан оларны чагъыра» деп, козьлерини яшландыра.
Акикъатен де анъламакънынъ чареси ёкъ: я о, тильге алгъан инсанларнынъ тарихий ватанлары оларнынъ миллий адларында косьтерильген де! 

Яни, юнан, булгъарлар, алманларнынъ  джаным-джаным ватанлары бу адларнынъ ичинде дегильми?
Бельки, джография ве тарих дерсликлерни гъайрыдан язып, оларда: юнанлар, булгъарлар, алманларнынъ тарихий ватаны Къырым, къырымларнынъ тарихий ватанлары исе Юнанистан, Булгъаристан, Алмания, деп косьтермелими экен? 

Мемур ханым буны олардан сорамай, бойле шейлерни насыл айта ве, атта, теклиф эте?
Бельки, козьде буны да тута: бу халкълар онынъ къайдларынен разы олмасалар, 1944 с. теджрибеси къулланыладжакъмы?
Вай Аллам, бу недир – саделик, джаилликми я да асыл къырым халкъына нефретми?

Амма энъ меракълысы сонъунда.
Бу сонъки суальнинъ ерлигини ве догърулыгъыны кетирмеге биле сакъынамыз.
Ля чаре, керек:  
«<var>Когда читаешь различные резолюции Совета Европы, ОБСЕ и прочие, видны лишь общие фразы, - уточнила Лубина, - Никто не пытается разбираться глубже.
Пишут о том, что ущемляют крымских татар.
На самом деле они начали пользоваться равными правами.
Раньше у них были преимущества, сейчас их нет.
Они наравне со всеми</var>».

Джемаат, ватандашлар!
Эшиттинъизми?
Сиз бир къач сене эвель мында бир залым олып, дюньянынъ имтиязларынен, устюнликнен (преимущества) файдаланып ве дигерлернинъ акъ-укъукъларыны чекип алып, яшагъансыз, сиз мисильсиз кейф сюргенсиз. 

Энди мында адалетни тикледилер ве Л.Лубинаны бу адалетнинъ къаравулы этип къойдылар.
Яхшы къаравулласын, деп адалетнинъ къаравулына тюфек оларакъ чокъбинълик орду ве укъукъкъоруйыджыларны (правоохранители) бердилер.
Чюнки къырымлар «къошма» акъ-укъукъ саиплери эди экенлер ве о «мусавийлик»тен арткъач олгъаныны къайтармагъа эм де эвельки зулумны девам этмеге истей билелер.
Сандракъ дегильми?..

Олды, сораманъыз.
«<var>Вы наравне со всеми</var>».
Изаат битти. 

_Б. Аджджы._
