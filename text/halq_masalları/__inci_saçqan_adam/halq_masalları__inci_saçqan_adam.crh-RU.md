# Инджи сачкъан адам

__Qırımtatar halq masalı__

Джинаетчи ханнынъ хазинесини хырсызлай.
О чокътан-чокъ алтын ве чокъ къыйметли шейлер алып къача.

Эписинден зияде хан апайынынъ боюнджагъына окюне, чюнки онынъ ичинде энъ къыйметли инджилер ве башкъа дюльбер ташчыкълар бар экен.

— Джинаетчини тапып ве оны джезаламасам, мен хан дегилим,— дей о озю озюне.

Ондан сонъ, о бутюн хансарайнынъ къаравулларны, озюнинъ динълейиджилерини ве козьчюлерини топлай да, шойле эмир эте:

— Не япсанъыз япынъыз, лякин джинаетчини тапынъыз!
Тапмасанъыз — башынъызны кесерим!

Бутюн къаравуллар, динълейиджилер ве козьчюлер дюньянынъ чевречетини араштырып башладылар.
Лякин джинаетчини тапмадылар.

Козьчюлернинъ бириси къыйметли юзюкли ве юзюгининъ устюнде пек дюльбер эльмаз олгъан адамнен раст келише.
Озюнинъ башыны къутармакъ ичюн, динълейиджи джинаетчини якъалап сарайгъа алып кете.

Озюнинъ везирлерини топлап, хан джинаетчини сораштырып башлай:

— Сен бу юзюкни къаерден алдынъ?
Догърусуну айт.
Айтсанъ, мен сени азат этерим ве къыйметли бахшиш берерим, айтмасанъ,— пешман этерсинъ!

— Энъ икметли хан!
Алланен емин этемен, мен намуслы кишимен ве догърусуну айтарман.
Бу юзюкни мен базарда ят адамдан сатын алдым.
Сизнинъ юзюгинъиз олгъаныны бильген олсам, ич бир вакъыт сатын алмаз эдим.
О адамны сизге кетирир эдим ве о сизге эписини айтар эди.
Мен исе ич бир шей бильмеймен.

Хан онъа инанмады ве бичарени джезаландырды.

Укюм этиледжекни мейдангъа кетирдилер, джеллят балтасыны къайрады.
Бу вакъыт бичаре бакъыра:

— Языкъ ки, шимди мен къабаатсыз оледжекмен!
Мен шойле шей билемен ки — оны ич кимсе япып олмаз!

— Сенинъ бильгенинъ недир?
Недир?- деп сорадылар баш везир ве къады.

— Мен ерге инджи екмеге билемен,— деди бичаре.
Магъа джан багъышласанъыз, хан чокъ парагъа инджи сатын алмагъа меджбур олмаз я да денъизден чомуп инджи арамагъа чомуджыларны кира этмеге буюк масраф этмез.

Буны эшитип, везир ве къады олюм джезасыны токътаталар ве аджайип хаберни хангъа илян этелер.
Хан исе бу адамны озюне тез кетирте.

— Сенинъ айткъанынъ догъру олса, мен озюмнинъ эмиримни ред этермен ве сени ольдюрмем, лякин сен манъа озюнънинъ усталыгъынъны, санаатынъны косьтереджексинъ.

Бу аджайип сачувны корьмек ичюн хан ве онынъ везирлери чольге келелер.

— Манъа эки огюз, сабан, тырнакъ ве айдавджы балачыкъ беринъиз,— дей укюмлю. 
Истегенини алгъан сонъ, о ерни сюре ве тырнай.
Ондан сонъ хангъа:

— Энди инджини сачмакъ мумкюн, лякин буны тек намуслы адам япаджакъ.
О озюнинъ омюринде кимседен ич бир шей хырсызламагъан, ич кимнинъ акъын ашамагъан, ич бир вакъыт хиянетлик япмагъан адам оладжакътыр. 
Мен исе — ич бир вакъыт хырсызламадым, лякин шимди мени ханнынъ хазинесинден къыйметли шейлерини алып къачты деп къабаатлейлер.
Онынъ ичюн индже сачмагъа менинъ акъым ёкъ.

Бундан сонъ, сачувны баш везирге теклиф эте.
Лякин о, озюнинъ гунасыз олмагъаныны билип, ред этип башлады:

— Менинъ ханым, мен омюрюмде эгинджи олмадым.
Инджи дегильде, богъдай биле экмедим.
Мен къоркъаман бойле укюмет ишини бозмагъа.
Онынъ ичюн, бу эмиетли иштен мени бошатынъыз.

— Яхшы, онынъ ичюн инджини сайгъылы ве итибарлы къады эксин,— деди хан.

— Энъ акъыллыларнынъ акъыллысы, — де ди къады.
Къадылар ич бир вакъыт экмедилер, не ашайт, не инджи.
Менинъ ишим — къадылыкъ.
Къадылар гунасыз дегильлер, дей халкъ.
Меселя, инджи чыкъмаса, осьмесе — ким инаныр макеменинъ догърулугъуна?
Ёкъ, ёкъ, ёкъ, манъа риджа этменъиз.
Алланен риджа этем, мени бу шерефтен къутарынъыз.

— Муфтийге бакъып, сиз, энъ намуслы, энъ инсафлы адамсыз, онынъ ичюн сиз эгеджексиз инджини! — деди хан.

Лякин муфтий де салмакълы, эсаслы сылтав тапа ред этмеге.

Бундан сонъ хан башкъа ярдымджыларына ве везирлерине риджа этмеге меджбур ола.

— Бизнинъ улу, къудретли ве адалетли ханымыз! — деди энъ зийрекли ве акъыллы везирлерининъ бириси,— сиз озюнъизнинъ мераметинъизнен ве алидженапынъызнен бизге буюк ышаныч, шан эттинъиз,— бу девлет ишини бизге теклиф этип.
Лякин биз истеймиз ки,— сиз озюнъиз джумерт къолунъызнен бу инджини махсуллы тарлагъа эгинъиз!

Энди ханнынъ озю бу игренч алдан чыкъмагъа меджбур олды.
О озюнинъ везирлери, къадылары ве муфтийлери киби, гунасыз дегиль эди.
Онынъ ичюн озю де меджбур олды ред этмеге.

Ондан сонъ къабаатленген адам хангъа риджа эте:

— Улу ве адалетли хан!
Корьгениме ве анълагъаныма коре, сизнинъ бютюн везирлеринъиз ве башкъа ярдымджыларынъыз — намуссыз, видждансыз адамлар экен.
Лякин мени, намуслы ве къабаатсыз, ич яманлыкъ этмег'ен адамны, сиз ольдюрмеге истейсиз!
Бу адалетли ишми?

— Яхшы.
Менозюмнинъ эмиримни ред этемен,— деди хан.
Эльбетте, сен намуслы ве къабаатсыз адамсынъ, онынъ ичюн бар ве эк инджини.

Бу адам сюрюльген тарлагъа бара ве инджи эге.

Ишини битирген сонъ, он хангъа айта:

— Энди мен озюмнинъ эгинимни къорчаладжакъман, чюнки джинаетчилер я да къушлар хырсызламасынлар.
Даа, магъа учь ай керек бу инджи тарласыны козьлемеге ве къорчаламагъа.
Учь айдан мында тюрлю ве къыйметли инджи осер.

Шу арада хан къулларына эмир этип, тарланынъ ортасында чалаш яптырта ве онынъ янына къаравул къоя — инджи сачувджы адам къачмасын, деп.

Бир къач кунь кечкен сонъ, инджи сачкъан адам къача.
Гедже о къаравулны юкълаткъан иляджнен сыйлай ве башкъа мемлекетке къача.
О яхшы биле эди ки, инджи ич бир вакъыт осьмейджек, чюнки инджини отьмек киби осьтюрмеге имкян оладжагъына инангъан адам,— акъылсыз кишидир!
