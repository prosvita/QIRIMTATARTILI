# Сівач перлів

__Кримськотатарська народна казка__

У володаря одного ханства злодій обікрав скарбницю.
Чимало різних коштовностей і золота забрав він з собою.

Та найбільше бідкався хан за намистом своєї дружини, бо в ньому були найкращі перлини й коштовне каміння.

— Не буду я ханом, якщо не знайду й не покараю злодія,— заприсягнувся володар сам собі.

Він покликав до себе всю палацову варту, усіх своїх підглядачів та підслухачів і звелів:

— Що бажаєте робіть, а злодія мені знайдіть.
А не зробите, що жадаю, голови поздіймаю!

Ханська сторожа, підглядачі та підслухачі кинулися в усі кінці країни на пошуки.
Але злодія не знайшли.

Якось один з підглядачів запримітив чоловіка, в якого на руці був коштовний перстень, а в персні діамант небаченої краси.
Підглядач, аби самому не позбутися голови, вирішив звинуватити у крадіжці цього чоловіка, схопив його й повів до палацу.

Хан скликав своїх візирів і став допитуватись:

— Де ти взяв оцей перстень?
Кажи правду.
Скажеш, я тебе випущу на волю і дам щедру винагороду,а не скажеш — то начувайся!

— О наймудріший з ханів!
 Присягаюся ім’ям аллаха,— сказав впійманий,— я людина чесна і кажу правду.
Я купив цей перстень на базарі у незнайомої людини.
Знав би я, що це ваш перстень, я б його ніколи не купував.
Я привів би того чоловіка до вас, і він усе б розповів вам.
А я нічого не знаю.

Та хан не повірив у ці слова й наказав скарати нещасного.

Привели засудженого на майдан, уже кат і сокиру нагострив.
Раптом чоловік каже:

— Шкода, що зараз мені доведеться померти нізащо!
Я таке вмію, чого ніхто у світі не вміє!

— А що ж ти вмієш?
Що?-запитали у засудженого головний візир та суддя.

— Я вмію сіяти в землю перлини.
Якби мені подарували життя, то я зробив би так, що ханові не довелося б купувати перли за великі гроші чи наймати нирців за перлами в море.

Візир і суддя відклали страту й сповістили хана про ту дивину.
Хан негайно викликав чоловіка до себе.

— Якщо те, про що ти кажеш, правда — то я скасую свій наказ про твою страту,але ти мусиш показати мені своє мистецтво.

Хан разом з візирами прибув на поле подивитися на цю дивовижну сівбу.

— Дайте мені пару волів, плуг, борону й хлопчика-погонича,— сказав засуджений.
Коли йому дали все, що він просив, чоловік зорав і проборонував поле.
Після цього сказав ханові:

— Тепер можна сіяти перли,але робити це може тільки чесна людина.
Яка в своєму житті нічого ні в кого не вкрала, нікого не скривдила, не вчинила жодного злочину.
Я хоч і не крав ніколи, проте зараз мене звинувачують у злочині — у викраденні коштовностей з ханської скарбниці.
Тому я не маю права сіяти перлів. 

Після цього було запропоновано почати сівбу головному візирові.
Але той знав, що він небезгрішний, отож став відмовлятися:

— О найясніший з ханів, я ніколи в житті не був хліборобом.
Я не те що перли,не знаю як посіяти пшеницю.
Я боюся зіпсувати цю важливу державну справу.
Тому уклінно прошу звільнити мене від такої честі.

— Що ж, тоді нехай посіє перли наш вельмишановний суддя,— мовив хан.

— О наймудріший з наймудріших,— заволав суддя.
— Де ж це бачено, щоб суддя сіяв, та ще й перли!
Моя справа — судити.
От у народі кажуть, буцімто ми, судді, небезгрішні.
Ану, як не зійде оце перлиння, хто повірить у правдивість суду?
Ні, ні, ні, мені не можна.
Аллахом прошу, звільніть мене від цієї честі.

— Що ж, доведеться вам сіяти перли, о найчеснотніший,— звернувся хан до муфтія '.

Але й муфтій знайшов важливі причини для відмови.

Тоді хан звернувся до інших царедворців.

— О наш великий, могутній і справедливий хане,— мовив один з найсміливіших і найрозумніших візирів,— ви через свою милість та великодушність виявили нам велику честь і довіру, аби ми, грішні, здійснили цю державну справу.
Та ми хочемо просити вас, аби ви самі своїми щедрими руками посіяли ці перли на плідну ниву.

Тепер самому ханові до-велося виплутуватися з халепи.
Він, як і його візири, як суддя та муфтій, не вільний од гріхів.
Отож він теж мусив відмовитися.

Тоді виступив наперед засуджений і звернувся до хана:

— О великий і справедливий хане!
Я бачу, що всі ваші царедворці — не вельми чесні люди.
А мене, чесну й невинну людину, яка не зробила нічого лихого, ви наказали стратити!
Хіба це справедливо?!

— Гаразд.
Я скасовую свій наказ,— мовив хан.
— Якщо ти чесний і невинний, то йди і сій перли!

Чоловік пішов по зораному полю, сіючи перли.

Закінчивши роботу, він сказав ханові:

— А тепер я мушу охороняти свій посів, щоб птахи не поклювали і злодії не покрали.
А потім ще мені треба три місяці доглядати та охороняти це перлинне поле.
Доки за три місяці тут не визріють коштовні різно-барвні перли.

Хан тут же наказав своїм людям побудувати курінь серед поля і поставити перед ним сторожу, щоб сівач перлів, бува, не втік.

Та минуло кілька днів, і за сівачем перлів слід загув.
Однієї ночі він напоїв сторожу сонним зіллям і втік у іншу країну.
Він-бо добре знав, що перли ніколи не зійдуть, і дурний той, хто повірив, що перли можна вирощувати, як хліб.
