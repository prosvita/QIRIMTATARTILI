## Экинджи сеяат

(Къыскъартылгъан)

Тезден Синдбад бир ерде отурмакътан безип, кене дюнья кезмеге, узакъ диярларгъа сеферлер япмагъа истей.
Яхшы ниет — яры девлет, дегенлери киби, Синдбад кене керекли маллардан сатын алып, Басрагъа бара да, анда энъ буюк ве энъ къавий бир гемининъ саибинен анълаша.
Денъизджилер Синдбаднынъ малларыны гемиге тамам эки кунь ташып ерлештирелер.
Учюнджи кунюне исе геми капитаны, ниает, ленгерни котере ве геми ачыкъ денъизге чыкъа, елькенлерине ель толдурып сеферни башлай...

Синдбад о сеферинде пек чокъ адаларгъа аякъ баса, ад-эсапсыз шеэрлер, мемлекетлерни коре.
Азмы-чокъмы ёл юрьген сонъ онынъ гемиси белли олмагъан, амма гъает дюльбер бир аданынъ саилине келип янаша.
Адада буллюр сувлу ирмакълар акъа, ири мейвалы буюк тереклер осе экен.
Синдбад ве онъа ёлдаш олгъан Багъдатлы туджджарлар ерде кезинмек ичюн ялыгъа тюшелер ве сейир-сейране авеслигинде ада бойлап даркъалалар.
Синдбад кезе-кезе бираз ёрулгъан сонъ талдалы бир ер тапып, гурь оськен алма тереги астына отура.
% Тезден о ач олды.
Бир-эки къапынмакъ ичюн торбасындан къызартылгъан тавукъ парчасы ве бир къач пите алып ашай, сонъра ешиль отлар устюне узанып ята да, шу ань козю юкъугъа кете.

О юкъудан уянып тургъанда, кунеш артыкъ уфукъта чабакъланмакъта экен.
Синдбад аман аякъ устюне къалкъып, гемиге таба ашыкъа, амма ялыгъа барып чыкъкъан сонъ бакъса не корьсин: геми энди кеткен.
Энъ элемлиси — геми капитаны да, денъизджилер де, башкъа туджджарлар да Синдбадны унутып къалдыргъанлар.

Бойледже, заваллы Синдбад адада бир озю къала.
О озюнинъ аджыныкълы алына тап агълап йибере, озю-озюни аджып:

— Ильк сеферимде де бойле дубарагъа огърагъан эдим.
Лякин о сефер джанымны къуртаргъан, мени озь юртума алып кетеджек адамларны расткетирген эдим.
Шимди исе бу адада менден гъайры кимсе ёкътыр.
Мени энди кимсе тапып оламаз...
— деп окюне.

Синдбад акъшам къаранлыгъына къадар ялыда турып, денъизге бакъа, оны унутып къалдыргъан аркъадашлары къайтып келеджеклерине умют эте, амма геми къайтып кельмей...
Орталыкъкъа къаранлыкъ тюшкен сонъ Синдбад ерге ята да, къатты юкъугъа дала.
Саба кунеш догъмасынен Синдбад да уянып, аданынъ ичерисине ёл ала: о озюне ашайт, ичмеге сув тапмакъ керек эди.
Синдбад тосат-тосат юксек тереклерге тырмашып, чевре-этрафкъа козь эте, лякин дагълар ве денъизден гъайры ич бир шей корьмей.

Вазиет кет-кете кедерли ве атта къоркъунчлы олып башлай.
Десене, о къалгъан омрюни бу кимсесиз адада яшап битиреджек?
Ёкъ, Синдбад озюни къолгъа алып, ярамай тюшюнджелерни къувмагъа тырыша:

— Языкъсынып отурмакътан не файда!
Къол къавуштырып отурсам, кимсе келип мени къуртармаз.
Мен озюм озюмни къуртармакъ кереким!
Яхшысы, орманнынъ ичерисине кирип бакъайым...
Не бермеген Алла, бельки, бир де-бир адамны расткетиририм...

Арадан бир къач кунь кече.
Бир кере Синдбад кене юксек бир терекке тырмашып чыкъа да, узакъта балабан беяз бир къуббени коре.
О къуббе кунеш нурларындан пек парылдай экен.
Синдбад юректен къувана ве:
«Бу, бесе-белли, шу ернинъ падишасы яшагъан сарай олса керек.
Къана, бакъайыкъ, бельки о манъа Багъдаткъа къайтмагъа ярдым этер», — деп тюшюне.
О, теректен чалтлыкънен тюшип, беяз къуббе олгъан тарафкъа кете.
Амма якъынджа кельген сонъ коре ки, о асылында беяз куррени коре.
Эм о курре ойле буюк экен ки, атта тёпеси корюнмей экен.
Синдбад куррени тёгерек этрафындан айланып чыкъа, лякин о курренинъ не бир къапысыны, не бир пенджересини коре.
Сонъра курренинъ устюне тырмашып чыкъмагъа истей, амма онынъ устю пек тюз ве тайгъакъ олгъаны ичюн бунынъ чаресини тапамай.

— Бу да насыл курре экен?
— деп шаша Синдбад.

Апансыздан чевре-чет къараныкълаша.
Синдбад кокке козь ташлай ве тамам тёпесинде буюктен буюк бир къуш учкъаныны коре.
Къуш о къадар буюк экен ки, онынъ къанатлары, дерсинъ, булут киби, кунеш нурларыны къапата.
Синдбад башта пек къоркъа, лякин капитаннынъ Рухх деген бир къуш озь явруларына филлерни кетирип ашаткъаны акъкъында икяесини хатырлап, бираз тынчлана.
Иште, бу беяз курре де Рухх къушынынъ йымыртасы олгъаныны энди анълай.
Синдбад аман шу ерде пысып ята.
Рухх къушы исе авада бираз авелеген сонъ, тамам йымыртасы устюне къона да, оны къанатларынен орьтип, юкъугъа кете.
Къуш Синдбадны абайламай.
Синдбад исе йымырта янында къыбырдамай ята да:
— Мен бу ерлерден къуртулып къачмакънынъ ёлуны таптым, гъалиба.
Энди энъ муими —къуш уянмасын да, мени абайламасын!
— деп тюшюне.
Синдбад бираз даа беклеп, къушнынъ артыкъ къатты юкълагъаныны коре ве башындаки сарыгъыны чезип, онынънен озюни Руххнынъ аягъына багълай.
Къуш ич бир шей сезмей, чюнки Синдбад онынъ янында санки бир къарынджа киби эди.
Синдбад исе къушнынъ аягъында онъайтлыджа ерлешип, озь-озюне шойле дей:

— Ярын, къысмет олса, къуш кене учып кетер де, бельки мени адамлар яшагъан бир ерге еткизир.
Барып да, ерге йыкъылып парчалансам биле, кимсесиз адада олюм беклемектен яхшыдыр.

Сабанынъ саарь вакътында Рухх къушы уянып, шатыр-гудюр иле къанатларыны къакъа ве узун юксек сеснен бир кере къычырып алгъан сонъ кокке уча.
Синдбад къоркъкъанындан козьлерини юма да, къушнынъ аягъына къаттыджа сарыла.
Къуш булутларгъа къадар котерилип, узакъ-узакъларгъа уча, дерья-денъизлер, къаралар устюнден кече, Синдбад исе эп онынъ аягъына багълы олгъаны алда, ашагъы бакъмагъа биле къоркъа.
Ниает, Рухх энип башлай ве козьлеген ерине къонып, къанатларыны топлай.
Синдбад да сакъынып, къоркъа-пыса сарыгъыны чезе.

Амма къуш Синдбадны шай да абайламай.
Факъат о панджасынен ерде яткъан узун ве къалын бир шейни къапкъачлап ала да, кене авагъа уча.
Синдбад онынъ артындан бакъып къала ве Рухх панджасында энъ буюк теректен де узунджа ве къалынджа олгъан бир йыланны туткъаныны коре.

Синдбад бираз ял алгъан сонъ чевре этрафыны козьден кечире.
Рухх къушу оны терен ве кенъ бир дереге кетирген.
Дере ойле терен экен ки, онынъ эки янындаки дагъларнынъ уджлары, дерсинъ, булутларгъа барып тиреле эди.

— Бир белядан къуртулып, даа бетерине огърадым, — дей Синдбад агъырдан кокюс кечирип.
— Кимсесиз адада ич олмадым мейва-емиш, татлы сув бар эди.
Мында исе не бир ютум сув, не бир терек бар...

Синдбад энди не япаджагъыны бильмей, эфкярлы бир алда дерени кезе.
Шу арада дагълар артындан кунеш котерилип, бутюн дерени ярыкълата да, дере парылдап башлай.
Онынъ эр бир ташчыгъы парыл-парыл йылтырай, мавы, ал, сары, ешиль ренклернен ойнай.
Синдбад бир ташны элине ала.
Бакъса, бу адий дегиль де, гъает къыйметли эльмаз ташы экен.
Иште, бу дере эльмаз ташлар дереси олып, онынъ ташы-топрагъы эльмаздан ибарет экен.
Шу ань Синдбаднынъ огюне тап этип балабан бир эт парчасы тюше.
Синдбад башыны котерип бакъа, амма кок ве къаялардан гъайры ич бир шей корьмей.
Тезден ерге даа бир парча, сонъра исе учюнджи эт парчасы тюше.
Тек шундан сонъ Синдбад не ерге келип тюшкенини ве бу дере насыл дере олгъаныны анълай.

Синдбад бундан эппейи вакъыт эвельси Багъдатта эльмазлар вадийси акъкъында икяесини эшиткен эди.
Иште, шимди шу икяени хатырлап, пек къувана, чюнки джаныны насыл этип къуртармакъ мумкюн олгъаныны энди биле.
О къойнуна сыгъгъаны къадар эльмаз къойып, башындаки сарыгъыны чезе де, энъ балабан эт парчасыны алып, оны шу сарыкънен озь беденине багълай.
Арадан бир дакъкъа кечмей, дереге буюк бир дагъ къарталы къона ве панджасыны этке батырып, онынънен авагъа котериле.
Юксек дагънынъ тёпесине учып барып, анда этни чокъучлап башлагъанда бирден насылдыр гудюрди къопа.
Бу гудюрдиден къоркъкъан къуш эт парчасыны ташлап учып кете, Синдбад исе сарыгъыны чезип аякъ устюне тура.
Гудюрди эп якъынлаша ве тезден тереклер артындан семиз кевдели, сакъаллы, туджджар киби кийинген къарт бир адам чапып чыкъа.
О, Синдбадгъа атта бакъмай, аман эт парчасына атылып, оны эр янындан айландырып бакъа, амма бир данечик биле эльмаз тапамагъан сонъ ерге отурып, башыны тута да, ах-вах иле:

— Бу насыл огъурсызлыкъ, я!
Мен энди бутюн бир бугъанынъ этини дереге ташладым, лякин къарталлар эписи эт парчаларыны юваларына алып кеттилер.
Тек бир парчасыны къалдырдылар.
Пахыл киби, онъа да бир данечик биле эльмаз япышмагъан.
Ах, меним заваллы башым!
— деп агъламсырай.

Шу ерде о ялынаякъ, кирли, къаннен былашкъан, йыртыкъ урбалы Синдбадны абайлай.
Туджджар аизарларыны кесип, къоркъудан къатып къала.
Сонъра озюне бираз келип, элине таягъыны ала ве Синдбаддан сорай:

— Сен кимсинъ, бу ерге насыл келип тюштинъ?

— Сен менден къоркъма, эй, урьметли туджджар.
Меним санъа зарарым тиймез, деп джеваплана Синдбад.
— Бир заманларда мен де, сен киби, туджджар эдим.
Амма башымдан пек чокъ белялар кечирдим, пек чокъ беляларгъа огърадым.
Эгер манъа озь юртума къайтмагъа ярдым этсенъ, ич бир вакъыт корьмененинъ къадар эльмаз беририм.

— Керчектен де эльмазларынъ бармы?
— инанмай онъа туджджар.
— Косьтер, бакъайым.

Синдбад онъа эльмазларыны косьтере ве энъ яхшы сойларыны туджджаргъа бере.
Туджджар да пек къуванып, Синдбадгъа чокътан-чокъ тешеккюрлер айта, сонъра эльмаз арагъан дигер туджджарларны чагъырып кетире.
Синдбад башына келип кечкенлерни оларгъа да икяе эте.

Туджджарлар онъа козьайдын айтып, яхшы-яхшы кийимлер кийдирелер ве озьлеринен берабер алалар.
Олар пек узакъ ёл юрелер, там-такъыр чёль ве къумлыкълардан, ем-ешиль вадийлерден, тюземлик ве дагълардан кечелер.
Синдбад да озь юртуна етип баргъандже нидже-нидже муджизелерни, шашыладжакъ вакъиаларны коре.

Не исе узакъ сефер сонъуна етип, Синдбад, ниает Багъдаткъа кирип бара.
Тувгъанлары оны севинч иле къаршылап, буюк-буюк козьайдын софралары донаталар.
Чюнки, олар Синдбад ольгендир, деп беллейлер ве артыкъ оны корип оладжакъларына умют этмейлер.
Шукюрлер олсун, янълышкъанлар.
Синдбад исе къалгъан эльмазларыны сатып, кене алыш-веришнен мешгъуль ола.

Денъизджи Синдбаднынъ экинджи сефери, иште, бойле екюнлене.und