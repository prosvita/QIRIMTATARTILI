### 5

Тамам бу арада ичери Селимнен Анифе сюрип кирдилер.
Селим босагъа алдында токъталып, буюк бир шадлыкънен:

— Яшасын эмек къараманлары!— деп багъырды.
— Къуюнынъ кобегини тешип, нефть бардагъына чёмюч далдыргъан яш нефтьчилеримизге шан ве шереф!

Адиль Селимнинъ устюне атылды:

— Бизни мыскъылгъа алмакъ санъа къалдымы?

Я агъызынъны юм, я да...

Къуюнынъ бош чыкъкъанындан хабери олмагъан Селим Адильнинъ сертлийгинине къулакъ асмады ве Анифенинъ элиндеки джедвельни алып, айны шу джошкъунлыкънен девам этти:

— Биз, Аничканен берабер, сизлерден эр биринъизге тиеджек мукяфатны эсаплап чыкътыкъ.
Къулакъ салынъыз: Адиль Атаханов,— аладжакъ мукяфаты учь бинъ алты юз, Борис Речевский,— эки бинъ еди юзь, Сервер Арсланов...

Адиль Селимнинъ элиндеки кягъытны къакъып алды да, оны авучы ичинде томарлады.

— Бу да насыл масхаралыкътыр?

— Токъта, йыртма,— деп Селим джедвельге узанды,—пек худжур адамсынъ, Адиль, сорамадан-сокъмадан бир куньлик эмегимизни томарлап ташладынъ.
Айды, зарар ёкъ, Аничка оны темизге чекер.
Къуюны муддетинден эвель буравлап битиргенинъиз ичюн аладжакъ мукяфатларынъыз — мына бу кягъытнынъ устюнде язылыдыр.
Биз орта эсапнен алдыкъ, бельки юзер кумюш чокъ я да аз язылгъандыр, лякин сёз бинъликлер акъкъында кеткенде, юзликлернинъ не эмиети бар?
Текмилини бухгалтериядан пара алгъанда билирсинъиз...

Сервер Селимнинъ огюне чыкъып:

— Къуру чыкъкъан къую ичюн о да насыл мукяфаттыр?— деп сорады.

Селим озюни сыкъмады.

— Къую къуру чыкътымы?
Языкъ, чокъ языкъ?..
Лякин мукяфат ичюн онынъ эмиети ёкътыр, къуру чыкътымы, сылакъ чыкътымы, ёкъса ичинден шайтан чыкътымы, — бойле шейлер эсапкъа алынмай, чюнки мукяфат нефть ичюн дегиль де, буравлангъан къую ичюн бериле...

— Етти, етти Селим, чокъ гевезеленме!— деп бу кересинде онынъ сёзюни Борис больди.
— Къую къазгъанда ёкъ эдинъ, энди мукяфат такъсиминде тапылдынъмы?
Билип къал, биз тек бир къазанч пешинден чапкъалап юрген диванелер дегильмиз.
Ишке къойгъан заметимизден девлетимиз файда корьген олса, бу мукяфатларны севине-севине алыр эдик.
Лякин бу кересинде файда дегиль де, зиян кетирдик.
Шунынъ ичюн мукяфат акъкъында сёз биле ола бильмез.
Шахсен мен иссеме тюшеджек мукяфатны ред этем.

— Мен де ред этем!— деди Адиль.

— Мукяфаттан вазгечемиз!—деп бир къачы даа теклифке къошулдылар.

Селим къолайсыз бир вазиетте къалды.
Мында, яшларны къувандырмакъ ве бу мунасебетнен бир къачыны сыйламакъ ичюн ресторангъа чагъыраджакъ олып кельсе де, шимди, меселе бам-башкъа ёлгъа мингенинден, не япаджагъыны бильмей къалды.

— Заметимиз зая кетти,— деп Анифеге айланды ве кулюмсиреджек олды.
Лякин онынъ элемли бакъышына расткельгенинен лакъырдыны чевирмеге меджбур олды.
— Аничка, бельки биз де киногъа барырмыз?...

Ичеридекилер зий-чув олып одадан чыкътылар.
Сервер Ниярнынъ козьнен сездирген риджасына бакъмадан, киногъа кетеджеги кельмеди.
Элине Адильнинъ ташлап кеткен китабыны алды,оны къайта баштан окъуджакъ олды, лякин, бир къач саифе чевирир-чевирмез, фикирлерини башкъа тюшюнджелер бийледи...

Сонъки вакъытларда онынъ табиатында янъы бир адет пейда олды: акъшамлары теналыкъта бир озю къалдымы, дефтерини чыкъара ве отурып-турып севимлисине мектюп къаралай эди.
Кунь бою оны эеджанландыргъан тюшюнджелерни, рухий шадлыгъыны я да кедерини невбеттеки мектюбинде ифаделемегендже, козюне юкъу кирмей эди.
Бу мектюплерни къаралагъанда Айше эр даим онынъ козьлери алдында джанлана ве онынъ язгъанларыны окъуп тургъан бир адам киби, кулимсирей, онынънен бирликте эеджанлана я да къашларыны чатып, Сервернинъ кедерине къошула эди.
Йиберильмей къалгъан бу мектюплер энди онларнен саифени толдурса да, Сервернинъ мектюп язмагъы, фикрен олса да севимлисинен дертлешмеге истеги тюкенмеди мектюплер дефтери онынъ куньделиги олып къалды.
Мына шимди де, къуванч ве умютнен башлагъан ве къайгъы-кедернен биткен шу куннинъ ахырында, фикирлерини бир низамгъа чекмеге, оларны севимлисине беян этмеге юрегинде буюк бир арзу не этти.

«Айшем — мормелевшем!—деп башлады о.

Бугунь нефтьчилик зенаатынынъ экинджи басамагъына адым аттым — верховой олдым!
Лякин верховойныиъ иши ерден эки басамакъ юкъарыда дегиль де, 241 басамагъы олгъан вышканынъ устюндедир.
Мен бу юксекликтен этрафыма бакътым: козюм алдындан уджсуз-буджакъсыз ватанымнынъ улу дагълары, чёллери, тарлалары, озен бою чименликлери, койлери, шеэрлери келип кечкен киби олды.
Бу дюнья не къадар аджайип, онда яшамасы не къадар зевкълы экен, деп ойландым.
Айгиди сени омюр, инсангъа бир кере дегиль де, ниаетсиз яшамакъ ичюн берильген олса не олур эди!
Дюньядан келип-кечювнинъ ёлу пек къыскъа: ишнинъ эбини алдым, маясыны таптым, ёлуны булдым дегендже, омюр ёлунъ ахырына барып ете.
Шунынъ ичюн бу ёлны айны бир ташкъа эки кере сюрюнмеден билип кечмек ве илери догъру аткъан эр бир адымында озюнден ярашыкълы бир из къалдырмакъ керек.
Барсын, сенден сонъ келеджек несиль сени тешеккюрнен анъсын, сени такъдирлесин ве такълит этсин.
Горькийнинъ Каприден огълуна язгъан мектюби хатырынъдамы?
Биз бу мектюпни бир яз акъшамы сеннен Мелитопольнынъ шеэр багъчасында окъугъан эдик.
Янъылмасам онынъ умумий мундериджеси шойле эди: Огълум!
Сенинъ сачып кеткен чичеклеринъ осип кемалына кирдилер, далландылар, ве гуллендилер, келип-кечкенлернинъ козьлерини озьлерининъ дюльберликлеринен охшайлар, оларны къувандыра ве севиндирелер.
Озюнинъ омюр ёлунъда илериде де инсанлар ичюн яхшылыкъ япмагъа, яшагъан дюньянъны яраштырмагьа, джемиетимизнинъ байлыгъыны арттырмагъа тырыш.

Бизим нефтьчилер бу сой адамлардандыр.
Мен устамыз Андрей Палычке яш балалар киби севда олдым.
Агъыр табиатлы ве пек мераметли бу адам, акъикъий зевкъны, рухий раатлыкъны ялынъыз иште тапа.
Бу «хасталыкъ» бизге де юкъа башлады.
Бизлерден эр биримиз онынъ киби олмагъа тырыша.
Лякин чокъ языкъ ки, онынъ аиле яшайышы уймай, дейлер.
Шунынъ ичюн олса керек ки, иштен эвге къайткъанда даима кейфи бозула, нешесизлене.
Онынъ къарысыны (ады Галина Ивановна экен) кеченлерде буфетте корьдим.
Сют алмагъа кельген.
Догърусыны айткъанда оны бегенмедим...

Яшлар эр даим бир-де-бир шейге къуванмагъа мухтаджлар.
Къуванмай тура яшамакъ мумкюн олмаса керек.
Бу сонъки айлар ичинде оларнынъ энъ буюк къуванчы буравланмакъта олгъан къуюгъа беслеген умютлери эди..
Бугунь къуюнынъ къуру олгъаны анълашылды.
Олар бурунларыны салындырдылар...

Айше!
Хаялымда ойле бир фикир догъды ки, онынъ аяткъа татбикъ этильмеси ялынъыз бизлерни дегиль, устамызны да къувандырыр.
Насыл шей дейсинъми?
Айтмагъа сакъынам!
Сабыр эт, Айшем, Андрей Палычнен корюшейик, онынъ фикрини анълайыкъ...»
