### 2

Олар къаршы-къаршыгъа къойылгъан кроватьлар устюне отурдылар.
Янаша одадан гармонь давушы эшитильди.
Гармонь дер экен, Галина Ивановнанынъ муляйим сеси янъгъырады.
Бираздан бутюн джемаат йыргъа къошулды.

Володя бир къач саниелер сюкюнетте къалды.
Оны, недир, азапламакъта эди.
Сонъ, кедерли ве басыкъ бир давушнен, икяесине башлады.

— Мен сенинъ дженктен сагъ-селямет къайтып кельгенины акъында анъладым.
Бельки мектюп де ячгъандырсынъ, лякин дженктен сонъ бизим адресимиз де денъишты: бабамны бундан эки йыл эвелиси Николаев шеэрине, немселер тарафындан иыкъылгъан геми къуруджылыгъы заводыны тиклемеге ёллагъанлар.
Онда месуль бир ишде чалышкъан.
Лякин мен дженктен къайтып кельмезден эки ай огюне хастаханеге тюшкен.
Дженк йыллары алгъан яралары ве чеккен азаплары онъа аман бермедилер.
Хастаханеде булунувынынъ учюнджи айы вефат этти...

Меи Орта Асияны корьмеге чокътан авес эте эдим.
Талебелик ве студентлик чагъларымда Орта Асия акъкъында окъугъанларым нетиджесинде тасавурымда аджайип бир эфсаневий ульке пейда олгъан эди.
Иште, сенинъ мында олгъанынъны бильген сонъ, эм сенинънен корюшмек ве эм де бу улькени козьлеримнен корьмек арзусы башкъа бутюн истеклеримден устюн келип, мен ёлгъа чыкътым.
Акъикъатен, бу мемлекет аджайип бир ер экен!
Лякин меним мында кельмемнинъ башкъа бир себеби даа бар.
Бабам ольмезден бир кунь эвель мен хастаханеге баргъан эдим.
О манъа дженк йыллары аиленъизнинъ башына келип кечкенлерни айтып берди.
Бабанънен экиси бир партизан отрядында олгъанлар.
«Эгер Сервернен корюшмек къысмет олса,— деди о,— онъа бабасынынъ ватан ашкъына япкъан федакярлыкъларыны сёйлерсинъ.
Бабасы Мемет агъа аджайип ватанпервер бир адам эди...»
Бабамнынъ алы мушкуль олса да, сонъки кучюни топлап, шу куню акъшамгъадже партизанлыкъ омюрлерини икяе этти.

— Тувгъанларымдан сагъ къалгъанлар бармы?..

Володя Сервернинъ суалины эшитмегенден олып, буюк бир далгъынлыкънен икяесини девам этти:

— Биз ордугьа чагъырылгъан сонъ, чокъкъа бармадан, душман Днепрни кечип, Донбасскъа якълашкъан.
Немселернинъ тез илерилевлери нетиджесинде шаркъкъа ёллар кесильгенинден, койнызнынъ эалиси ве шу джумледен аиленымыз койде къапальган къалгъанлар.
Бабанъ район партия комитетынинъ авалесинен рус, украин ве татарлар арасындан отузгъа якъын энъ ышанчлы адамлардан топлап, койге немселер кельмезден бир къач кунь огюне, оларны бабам командирлик эткен партизан отрядына алып баргъан.
Дункманнынъ Азов ялыларына аякъ басмаларынынъ биринджи куньлеринден, партизанларнынъ оларгъа къаршы амансыз куреши башлагъан...

Володя, козьлеринен корьген бир адам киби, партизанларнынъ немсе гарнизонларына ве штабларына япкъан уджюмлерини, силя юклю душман эшелонларыны учурымлардан ашагы юварлаткъанларыны, арбий складларны патлаткъанларыны буюк бир эйджан ве шадлыкънен икяе этти.
Сервер достунынъ джошкъунлыгъына къапылып, онынъ айткъанларыны джан-къулакъ олып динъледи ве бабасынынъ, Семён акъайнынъ, дигер партизанларнынъ федакярлыкъларына ифтнхарланып, юреги къуванчнен толып ташты.

Янаша одадан онларнен аякъларнынъ дюмбюрдиси эшитильди: кейфлерини алгъан мусафирлер оюнгъа тюшселер керек.

— 1942 сенеси,—деди Володя гъамлы бир давушнен,— койинъизде ят бир адам пейда олгъан.
Сонъундан анълашылгъанына коре, бу эриф 1927 сенеси Уралгъа сюргюн этильген Джантемир адлы бир мырзанынъ огълу экен.
Мемиш Джантемиров.
Бу йигит дженктен эвель дженюбий Украинагъа къачып кельген ве эвельден яшагъан ерлеринде корюльмеге къоркъкьанындан, шу орталыкъларда къалгъан.
Чокъ языкъ ки, ильк вакьытларда онынъ ким олгъаныны анълап оламагъанлар.
Иште шу копек немселер тарафындан изленген ве озюне сыгъынмагъан ер арагъан бир байгъуш сыфатынен койде къалып, къокъланмагъа башлагъан.
Партизаиларнен багъы олгъан кой эалиси, араларында бойле ят бир адам пейда олгъан сонъ, эр итималгъа къаршы агъызларыны юммагъа, къулакъларынен динъленип турмагъа меджбур олгъанлар.
Ярым ай аман-эсенликте кече.
Лякин геджелерден биринде, бабанъ партизанларгъа ашайт топламакъ ичюн арабанен келеяткъанда, оны кой четинде гизленген Мемиш ве немсе патруллери якъалай...
Оны сабагъадже эзиетлеп, партизанларнынъ тургъан ерлерини ве оларгъа ярдым эткен ватанперверлернинъ адларыны айтмасыны талап этелер.
Экинджи куню акъшамы немсе автоматчылары бабанъны, ананъны ве къардашынъ Исмаилны Молочный озени ялысына алып баралар.
Къабирни озьлерине къаздыралар...
Шу ерге кой эалисини де айдап кетирелер.
Немсе офицери айны шу суаллерни текрарлай, догъру джевап бергени алда азат олунаджакъларыны бильдире.
Бабанъ ксн«' юм» ьян агъызыны ачмай.
Вашийлешкен айдутлар оларнынъ учюни де автомат атешине туталар...

Сервернинъ юреги шувулдап кетти.
Дерсинъ башындан ашагъы къайнакъ сув тёктилер.
О, ичине атеш тюшкен адамнынъ яныгъынен кокюс кечирип, башыны асты.

— Сабагъа якъын партизанлар етип кельгенлер,— деди Володя.
— Койдеки фашистлерни къыйыр-чыйыр этип ташласалар да, Мемишни тапамагъанлар.
Къачкъан...
Бутюн джемаат ве партизанлар акъшамдан комюльмей къалгъан джесетлернинъ башына топлангъаилар.
Онда Исмаилнынъ джесети ёкъ экен.
Бельки яралы алында къабирден сюйрелип чыкъкъандыр беллегт, дёрт бир якъны араштырсалар да...

Володянынъ сёзюнинъ девамы агъызында къалды.
Азбарда, апансыздан, теляшлы бир давуш къопты:

— Янгъын!
Янгъын!

Сервернен Володя азбаргъа атылып чыкътылар.
Гедженинъ кеч маали олса да, ярыкънынъ кескинлигинден козьлери къамашты.
Дженюбий Къайракъташта лавлав авагъа чагълагъан алев, кокни опьмеге ынтылыр киби, эп юкъары котерильмекте эди.
Сервер:

— Янгъын!
Янгъын!—деп къычырды да, Володянен бирликте алев чыкъкъан тарафкъа чапып кеттилер.

Буравланмакъта олгъан юз он учюнджи къую янмакъта эди.
Къуюнынъ тюбюнден буюк бир тазыйкънен апсыздан авагъа атылгъан газ, озь ёлунда насылдыр бир къыгъылчымгъа расткелип, туташып кеткен.
Алев ялынъыз кокке чагъламакънен къалмайып, ердеки эр шейни якъып, кюйдирип, джанлы бир махлюкъ киби, дёрт бир якъкъа сылджымакъта эди.

Янгъын алайы машиналарыидан тюшкен адамлар, шлангларны къуюгъа догърултып, алевнн сув алкъасы ичине алдылар, Онларнен нефтьчилер эллерине курек, кетмен алып, атешнинъ сюйрелюв ёлуны кесмек нчюн, къуюнынъ этрафында арыкъ къазмагъа башладылар.
Брезент урба кийген Сервернен Борис алев ичине сокъулып, къуюнынъ агъызына бармагъа тырыштылар, лякин алев оларны якъын къоймады.

Айрапетов да шу ерде эди.
Гедженинъ бу дешет манзарасына бакъып агъыз ачып къалды.
Онынъ янына къадыны ве Лёшанен Петя чапып кельдилер.
Артём Михайловичнинъ козьлери Елизавета Карповнанынъ назарына илишти.
Къадыны онъа опке ве ихтизарнен бакъкъан киби корюльди.

«Халкъ байлыгъы янгъанда, мен эль къавуштырып турам,— деп тюшюнди Айрапетов.
— Джемаат мени сазлыкътан тартып чыкъарды, эв баркъ саиби этти, мен исе...
Алмасы къолай, бермеси зор экен...
Лёша да манъа бакъып къалды.
Тавшан юрек бабасындан къараманлыкъ беклейдир.
Не япмалы?..
Бу джемаат ичюн джанымны фида этсем де, борджым тёленмей къалыр.
Тез ол, Артём, бир къараргъа кель, къадынынъ, балаларынъ ве джемаат огюндс масхара ола ятырсынъ...
Сынав дакъикъасы кельди...»

Айрапетов козьлерини янгъындан алмадан, шляпасыны Лёшанынъ элиие туттырды, онынъ башыны сыйпады.
Кулюмсиреп Елизавета Карповнагъа бакъып алды.
Сонъ, джесаретнен адымлап, янгъын машиналары янына барды, устюне брезент костюм кийди...

Кимдир:

Артем Михайлович, огъурлар олсун?— деп кульди.

Айрапетов индемеди.
Бирден еринден кочип, финишке ашыкъкъан адамнынъ тезлигинен, алев ичине чапын кирди.

— Артём, сен не япасынъ шу?— деп къычырды Елизавета Карповна.
— Тез ол, кери къайт!

Бол-сал костюм ичинде даа да оламап корюльген Айрапетов, къуюнынъ агъызына барып еткенинен, ерге ятты.
Недир, къармаламагъа башлады.
Шланглардан фышкъыртылгъан сув Айрапетовгъа догърултылды...

...Омюрлеринде бир-бирини сюфте корьген эки адам,—узбек къартынен рус яшы,— янгъын сёиряткъанда таныш олдылар.
Махрамкул ака Володядан:

— Сервернинъ мехманы сенсыньми?—деп сорады.

— Меним, къартым.

— Бу гедже менде къонарсынъ.
Сервер меним...огълумдыр.

«Барсын огълу олсун,— деп ойланды Володя.
— Серверге шимди тувгъанлыкъ дуйгъусы беслеген адам керек».

Олар лафкъа тутундылар.
Володя мында кельмесининъ себебини анълатып, сёзюнинъ сонъунда:

— Сервернинъ эш-достлары бу гедже онынъ янынды олсунлар,— деп иляве этти.

Махрамкул аканынъ чырайы, клубда огълунынъ къара хаберини эшиткенде олгъаны киби, балавуз кесильди, къысылгъан омузлары титреди, козьлери торланды...

— Яхшы, Серверни озь башына къалдырмамыз,— деди де, алев ичинден чыкъарылгъан Айрапетовиынъ башы уджундаки Адильге догърулды.

Сервер ятакъханеге къайтып кельди.
Аркъадашлары энди юкъуда эдилер.
О, кроваты устюне отурып, къайгъылы тюшюнджелерине далды.
Онынъ артындан одагъа келип кирген Адильни, Борисни ве Ниярны эслемеди.
Олар, достларынынъ далгъынлыгъыны бозмамакъ ичюн, стол башына кечип отурдылар.
Чокъкъа бармадан Адильнен Борис борсукъып-юкълап къалдылар.
Тек бир Нияр козьлерини Серверден алмады.
Шимди о, аз бучукъ олса да, севимлисининъ юрек агъырыларыны йымшатмакъ ичюн, онынъ бутюн къайгъыларыны озь устюне алмагъа азыр эди...

Гедженинъ къара пердеси азар-азар тартылып, ачылмакъта олгъан сабанынъ буланыкъ ярыгъы пенджерелерге урды.
Нияр яваштан еринден турып, Сервернинъ янына барды, онъа хатир алыджы, гонъюль охшайыджы сёзлер айтаджакъ олып, башыны эгди ве...абдырады: Сервернинъ культеленип тургъан сачлары ортасында бир ёлакъ акъ сач корьди...

Нияр кери чекильди.
«Ёкъ, меним сёзлерим онъа теселля бермезлер,— деп ойланды.
— Шимди онъа дюньяда энъ азиз адамы керек.
Айше керек...
Онынъ хатирини тападжакъ, дердине-дерман оладжакъ ялынъыз Айшедир!
Айше...»

Нияр хайли вакъытлар аякъ устюнде къалып, озь фикирлеринен чекишти.
Ахыры олдырамады ве комбинезоныиынъ джебинден дефтерини ве къалемнни чыкъарып, алель-аджеле бир шейлер язмагъа башлады.
Токъталды.
Язайыммы-ёкъмы дер киби, тюшюнджеге далды.
Кене язды.
Кягъытнынъ экинджи тарафыны айландырып, онда да бир шейлер къаралады.
Бундан сонъ пармакъ уджларына басып, Сервернинъ янына барды да, дерт букленген бу кягъытны онынъ тизлери устюне къонды.
Ничюндир бильмем, эсмери гузельнинъ юзю бу ан сют киби агъарды, дерсинъ бу кягъытнен шу ерге юрегини де кесип ташлады...

Нияр одадан чыкъкъан арада ичери Махрамкул ака кирип, Сервернинъ янына барып отурды.
Сервер къыбырданмады.
Онынъ хаялында 1941 сенеси июль айында тувгъанларынен сагълыкълашув левхасы джанланды.
Сервер эвлерининъ босагъасындан сонъки кере атлагъанда, анасы:
«Сени аллагъа эманет этем, огълум, тезден сагъ-селямет къайтып кель» деп, онынъ манълайындан опьти.
Бу опюшнинъ джыллылыгъы аля бугунь манълайында сакъланды.
Бабасы, акъайджасына онынъ элини сыкъты да:
«Эвлядым, борюден къоркъсанъ — дагъгъа чыкъма, дей тургъанлар,— деди.
— Сен къутургъан борюлерге къаршы дженкке кетесинъ.
Оларны корьгенде элинъ титремесин.
Дженктир о, эр шей ола билир, лякин аркъадан яралангъан хаберинъни эшитменим.
Акъылда тут: къоркъакъ адам дженкте эр кунь беш-алты кере олип тириле, ипиитгсп исе къуршуннынъ озю къоркъа...»

Махрамкул ака:

— Сервер, огълум ,олды энди, башынъны котер,— деди.

Сервер сескенип Махрамкул акагъа айланды ве теренден кокюс кечирди.

— Билем, огълум, эшиттим...— деди къарт.
— Юр, эвге барайыкъ, чай ичерсинъ, раатланырсынъ.
Мусафиринъ менде къонды.

— Сагъ олунъыз,— деди Сервер,— мени къайгъырманъыз.
Дердимни элиме алырым...
Ишке кетмек керек.
Володягъа айтынъ, ишден сонъ корюширмиз.

Сервер юзбезини алып, ювунмагъа чыкъты.
Махрамкул ака онынъ тизлери устюнден полгъа тюшкен кягъытны котерип, ястыгъы астына сокъты.
Бундан сонъ стол башында юкъламакъта олгъан яшларнынъ янына барып:

— Турунъыз, огъулларым иш вакъты олаятыр, — деди.

Юкъудан башта Борис айынды.
О ири козьлерини тарсайтып, назарыны Сервернинъ кроватына ташлады.

— Сервер турдымы?

— Сервер юкъламагъан...
Ювунмагъа кетти.
Ишке азырлана!..
