### 3

Николай Васильевич иштен къадынынен берабер къайтып кельди.
Эр кунь бу къарарда аш азырлап, ана-бабасынынъ кельмесини беклеген Нияр эвде ёкъ эди.
Зинанда Фёдоровна къызынынъ одасына кирди.
Нняр онда ёкъ эди.
Сабалейи тумбочка устюнде къалдырылгъан ашкъа Нияр эль биле тийсетмеген.

«Ёкъса иштен даа къайтмадымы?— деп ойланды Зинаида Федоровна.
— Иши саат беште бите де!
Саат еди олаятыр.
Бутюн гедже ятакъханеде олгъаны-олгъан, сабасына да эвге бир аякъ кирип чыкъмагъан.
Апма-ач ве юкъусыз ким бильсин къайдаларда чапкъалап юредир.
Кейфсизлиги кечти дегенде, кене шаталакълыгъы къозгъалды».

О, Ниярнынъ язы столына чевирильди.
Бакъса, обаланып тургъан дерсликлер устюнде айры бир кягъыт тура.
Зипаида Федоровна кягъытны козьлерине кетирип, шу сатырларны окъуды:.

«Севимли аначыгъым!
Азиз бабачыгъым!
Меним ичюн кедерленменъиз.
Къабаатлы олгъан адамыма сучымны бильдирмек ичюн ёлгъа чыкътым.
Къабаатымны багъышласа, ярын-бириси кунь къайтып келирим.
Къызынъыз Нияр»

Мектюпнинъ кинаели манасы къары-къоджаны къасеветке салды: насыл суч?
Оларнынъ къызы кимге къабаат ишледи?
Я къабаатыны багъышламасалар не япаджакъ ола?

Олар бу меселе узеринде баягъы баш ёрсалар да, бир къараргъа келемедилер.

— Зина, сен чай азырла,— деди Николай Васильевич,— самовар къайнагъандже мен де кери дёнерим.
Ишнинъ аслыны анъламасам козюме юкъу кирмейджекке ошай.

Николай Васильевич къызыны араштырып, Ниярнынъ бутюн таныш-билишлерининъ эвлерине кирип чыкъты, Реан енгенен сёйлешти, лякин олардан ич бир шей анълап оламады.
Ахры лабораториягъа келип, уйкен лаборантка къадындан Ниярны сорады.
Акъ халатлы, индже, нарын бетли бу къадын:

— Нияр учь куньге рухсет алып кетти, — деди, — Шеэр докторларына корюледжек экен.

— Къайсы бир шеэрге кетти?

Лаборантка къадын тааджипленип, онынъ суалине суальнен джевапланды:

— Я сизнинъ бундан хаберинъиз ёкъмы?
Къайда олсун, Андижангьа кеткендир де!

Николай Васнльевнч тынчланамады.
«Хаста экечте докторларгъа корюльмектен баш тартты, шимди, сагълыгъы еринде олгъанда, докторларгъа не аджети бар?— деп фикир этти.
— Оськен сайын табиаты денъише.
Сыр тутмагъа башлады.
Эвельден бойле адети ёкъ эди, гонъюлиндеки тилинде эди.
Шимди куню-кунюне уймай.
Ёкъса севдалыкъ девраны еттими?
— Николай Васильевич озь фикирлерине кулюмсиреди.
— Бакъайыкъ, къысмети кимдир...
Сучы бар экен...
Худжур шей!
Энди хайырлысынен къайтып кельсе эди.

Сервер ёрулгъан, орселенген бир алда иштен къайтып кельди.
О, ювунаджакъ, урбаларыны денъиштиреджек ве Махрамкул аканынъ эвине кетеджек эди.

Сервер бутюн кунь ишнен мешгъуль олса да, тувгъанлары козю алдындан чекильмедилер.
Тормоз башына кечкенде де, верховойнен сейлешмек ичюн вышкагъа чыкъкъанда да, бираз къапынмакъ ичюн бир озю къалгъанда да,— мерумлернинъ козьлери онъа бакъып тургъан киби корюльдилер.
Дерсинъ олар:
«Чалыш, Сервер, эмегинъни аяма, биз ичюн де чалыш!— демек истей эдилер.
— Яныкъ тек бир сенинъ башынъда дегильдир, миллионларнен джаным-джаным совет адамлары ватан ичюн джанларыны фида эттилер.
Чалыш!
Джемпет ичюн япкъан эр бир ишинъ дженк къурбанларына эбедий хатиредир.
Чалыш!
Биз ичюн де чалыш!».

Сервер иш урбаларыны алмаштырмакъ макъсадынен, баш ястыгъыны котерди ве онда, утюленген штаны устюнде, дёрт букленген бир кягъыт корьди.
Не экен деп, оны элине алды ве шу сатырларны окъуды.

«Ниярчыгъым!

Санъа мектюп язмакъ чокътан арзум олса да, эв адресинъни бильмегенимден, истегимни ерине кетиремедим.
Яз татили куньлеринде сизинь тарафларгъа бармагъа авесленген эдим амма бу истегим де олмады: шефлигимиздеки колхозгъа ярдымгъа кеттик.
Бугунь, тесадуфен, нефть оджакъларындан кельген бир къадыннен расткельдим.
Бу къадын сени пек яхшы биле экен.

Сагь-селяметсинъми?
Окъуйсынъмы?
Осман агьанен язышсанъ керек, оларгъа мектюп ёллагъанда менден селям бильдир.

Достчыгъым!
Сенде меним кучюк бир эманетим бар.
Гугюм!
Бу эскирген савут севимли адамымнынъ бирден-бир тюсю олгъаныны санъа айткъан эдим.
Заметинъни аяма, шу савутны эвинънзнинъ бош бир кошесине тыкъып къой да, ёлум тюшкенде алырым.
Къысмет олып гугюмнинъ саибинен корюшсем, бу савутны косьтерип, оны къувандырмакъ истейим.

Шимдилик бу къадар.
Джевап яз ве эв адресинъни бильдир.
Меним эв ве университет адреслерим бу кягъытнынъ артындадыр.
Сырлы козьлеринъден опем: Айше Къуртбединова».

Сервер чылгъынджасына:

— Тапылды!
Тапылды!— деп багъырды.

Одадаки яшлар Сервернннъ давушыны эшитип, козьлерини онъа чевирдилер.
Сервер текрар мектюпке къарады.
Мегедир фикир кестиремей, башыны чайкъады.
Дженкнинъ биринджи айлары Айшеден алгъан мектюплерини чыкъарып, оларны элидеки мектюпнен тенъештирди.
«Ёкъ, Айшенинъ язысына бенъземей,— деген къараргъа кельди.
— Кочюрилип язылгъан.
Нияр кочюргендир.
Мен иште олгъанда кетирип ташлагъандыр...
Я числосы?
О, бу мектюпни къачан алды?
Къышта, къуюдан къайткъанда насылдыр бир «хиянетликлери» акъкъында агълап айткъан эди!
Мен оны хастадыр, белледим.
Ёкъсам...».

Онынъ янына къысыкъ козьлю ногъай яшы келип токъталды.

— Сервер агъа, Шишман къачты!— деди о.

— Къачты?!
Я онъа да не олгъан?

— Бугунь саба ишке кетеджекте оны да уянтаджакъ олдыкъ.
Бильсенъиз керек, о башыны-юзюни орьтип ята.
Биз айтып бакътыкъ, къычырып бакътыкъ, башыны котермеди.
Бельки хасталангъандыр деп, одеялыны котердик.
Бакъсакъ не корейик, одеял тюбюнде къабарып тургъан Шишман дегиль де Елизавета Карповнанынь пол ювгъан челеклери экен.
Езит эриф шкафтан ои еди чаршаф ве беш дане де байка одеял алып кеткен.
Елизавета Карповна агълай-агълай бир олды.

Акъкъынъыз, кедерленмесин, ярдымлашырмыз,— деди Сервер ве тюшюнджели бир алда къапыдап чыкъты.


Кокюс къафеси корюкдай къабарып-къабарып энди.
Лякин бу чыдалмаз азапларгъа бакъмадан, ынъранмады, инълемеди, озюнинъ:
«Сус, шыпшыкълама!» эмирине бойсунаракъ, тишлерини сыкъып тутты.

Янгъын геджеси оны эссиз алда хастаханеге кетирдилер.
Шу геджеси ве эртеси куню эссизликте ятты.
Ялынъыз акъшамгъа таба озюне келип, козьлерини ачты, башы уджундаки Гульджианны эследи.

— Артём Михайлович, кейфииъиз иасыл?

Хаста сёнленеджек олып зорлапса да, къуруп, когерип къалгъан дудакъларыны ойнатамады.
Буны корьген Гульджиан ханели стаканны онынъ агъызына кетирип, экинджи элинен башыны котерди:

— Ичииънз...энди олур.

Айрапетовнынъ къулагъына таныш бир давушлар чалынды.
Бираз динъленип тургъан сонь, суаль бериджи козьлерини Гульджиангъа чевирди.
Эким къадын скемледен турып:

— Огъулларынъ ве къадынынъ кельди,— деди.
— Саатте бир сагълыгънъны сорап келелер.
Ичери кирсетсем бельки тынчланыр эдилер.

Айрапетовнынъ козьлери бунарланды, тенине кучь ве гъайрет тёкюльгендей олды.

— Кирсинлер... кирсинлер,— деди о бир джаннен.

Гульджиан къапы аргында бираз эгленген сонъ, Елизавета Карповна ве онынъ эки баласынен кери къайтып кельди.
Балалар Апрапетовнынъ башына эгилип, куйген мийыкълары тюбюндеки дудакъларындан опьтилер.
Елизавета Карповна исе кровать огюнде тиз чёкип, эллеринен акъайынынъ бинтли башыны сийпады.

— Шукюрлер олсун, хастанынъ энъ агъыр девири кечти, — деди эким.
— Эринъиз сагълам беденли бир адам экен, чыдады.
Тезден аякъкъа турар.
Шимди онъа энъ кереклиси тынчлыкътыр.
Етти энди, хаста ёрулмасын, ярын кельгенде чокъча отурырсынъыз.

Къадыны ве балалары келип кеткен сонъ, Айрапетов озюни еди къат кокнинъ устюнде ис эткен эди.
«Сус, шыншыкълама, бала дегильсинъ» деп, озь-озюне эмир берди.

Тюневин акъшам ве бугунь ондан ал-хатыр сорап, Сабир Мухаммедович, къарыларынен бирликте Николай Васильевич ве Андрей Павлович, Адиль, Борис ве башкъалары келип кеттилер.
Бугунь саба Селимнен Зарифе енге кельдилер.
Бу тынчлыкъ бильмез къадын Гульджиангъа, Айрапетовнынъ башы уджунда къаладжагъыны ве бир къач кунъ невбетчилик япаджагъыны бильдирди.
Эким, хастаханеде бу иш ичюн махсус эмширелер олгъаныны айтып, зор-белянен ондан якъасыны къуртарды.

Айрапетовнынъ вазиети агъыр олса да, той акъшамында олгъаны киби, мында да чокъ тюшюнди, омюрнинъ манасы неде экенини озь акъылынен анъламагъа тырышты.
Ичкиджиликнен кечирген омюрининъ сонъки куньлеринден башлап, онъа нисбетен къайракъташлыларнынъ мунасебети денъишмеси, башкъалары киби онынъ да инсанлар сырасына кирмеси,— оны эм севиндире ве эм де тааджиплендире эди.
О, кендисине насиат берир киби:
«Къазанынъа не ташласанъ, къашыгъынъа да шу келе экен! — деп укюм этмеге башлады.
— Сюрюден къалгъан сюрюлип олюр дегенлерини озь тежрибемде корьдим.
Энди, Артём Михайлович, кокке дегиль, копке бакъ, джемаат таш къойгъан ерде, сен баш къой».!

Айрапетов сыкълетленюв, сандыракълав ве эске келюв вакъытларында бир къач кере янгъын геджесини хатырлады.
Шу геджеси не олып кечкенини бильмесе де, алев ичинден чапып баргъаны, къую башында юзю къоюн яткъаны, кранны бургъаны акъылында эди.
Бундан сонъ не олды — не кечти, алла биле.

...Мына шимди де, палатада бир озю къалып, абажургъа тикленген козьлерини юмгъанынен, кене алев балкъылдагъан киби олды.
Алев деген арада, козьлери алдында атеш пускюрген адждера пейда олды.
Джанавар къоркъунч агъызыны керип, этрафкъа атеш сачыи, онынъ устюне юрди.
Артём юмрукъларыны сыкъты, онъа къаршы атылмагъа азырланды.
«Кене кельдинъми?—деп аждерагъа джекирди.
— Я мен сени богъгъан эдим де!
Бир даа ольмек истейсинъми?
Мына санъа...».


— Артём Михайлович, джаным, къычырманъыз, хасталарны къоркъузасынъыз,— деп кулюмсиреди.
— Кене адждеранен талаштынъызмы?

— Эльбет, кене шу бешаретнен тутуштым,— деди Айрапетов.
— Юкъугъа кеттим деген арада, мени келип тапа.
Ястыгъым астында гизленсе керек.

— Олар еди башлы ола экенлер.
Бир даа чыкъса, едисини де кесип ташланъыз.

— Айса сиз маньа бир къылыч тапынъыз.

Гульджиан кульди.

— Сизге кене мусафирлер кельди,— деди о.
— Сиз мында тюшкен сонъ хастаханемиз Меккеге айланды, «аджиликке» келип кеткенлернинъ сонъу-ахыры корюльмей.

— Ким кельди?

— Ялынъыз «ким» олса зарар ёкъ амма, «кимлер» олгъаны ярамай.
Юз он учюнджи къуюнынъ адамлары бригадаларынен топлашып кельгенлер.
«Артём Михайловични корьмеден къапыдан чекильмемиз,» дейлер.
Оларны кирсетмейджек олам, башкъа бир вакъыт бирер экишер кельсинлер.

Гульджианнынъ индже дудакъларында шырныкълы тебессюм ойнады.
Айрапетов исе джан агъырысынен:

— Эйлеме, Гульджиан къардашым,— деп элесленди.
— Олар иш адамларыдыр, бош вакъыт я тапарлар да я ёкъ.
Къапыгъа кельген адамны къайтармакъ олурмы?

Айрапетов агъызыны юмди.
Гульджиан къапыны ачаракъ, софадаки адамларгъа:

— Киринъиз!— деди.

Эллеринде гуль дестелер туткъаи секиз-он адам ичери кирип, Айрапетовнынъ кроватыны сырып алдылар.

— Селям алейкум!— деди олар хорнен.

— Сизге сагълыкъ ве узун омюрлер тилеймиз!

— Сагъ олунъыз!— деди Айрапетов.
— Замст этил кельгенинънз ичюн гъает мемнюним.

Кельгенлерден эслиджерек бири огге чыкъып:

— Артём Михайлович, бригадамыз адындан сизге тешеккюримизни бильдирем, — дедн.
— Сизнинъ федакярлыгъынъыз къуюны буюк къазадан къуртарды.
Янгъындан кельген уфакъ-тюфек зиянларны япып битирдик.
Бурав кене къуюгъа тюшти.
Бир даа сагъ олунъыз!

О, элиндеки гульдестени Айрапетовнынъ кокюсине къойды.
Башкъалары да оны такълид этип, хастанынъ кроватыны гуль-чечек дестелеринен орьттилер.
Айрапетов джылмайды:

— Сиз мени гуллер астында тип-тири комеджек оласынъыз гъалиба.

Эслиджерек нефтьчи куле-куле:

— Йигит адам комюлирми?— деп шакъалашты.
— Азраиль кельсе биле, биз оны сопалап-айдап йиберирмиз.
Бутюн бригадамызнен сизге дуаджымыз...

Мусафирлер кеткен сонъ Айрапетов гонъюль джошкъунлыгъынен Гульджиандан сорады:

— Урбаларым къайдадыр?

— Складда.

— Языкъ, чокъ языкъ!

— Не олды?

— Мени автопаркта беклейдирлер.
Урбаларым янымда олса, пенджереден къачып кетеджек эднм...
