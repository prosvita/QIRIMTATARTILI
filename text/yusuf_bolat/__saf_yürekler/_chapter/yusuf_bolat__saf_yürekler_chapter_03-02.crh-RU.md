### 2

Промкин гедже сменасында къалды.
Сабагъа якъын бурав геологик нарядда косьтерильген теренликке тюшти, лякин козьде тутулгъан къумлыкъкъа дегиль де, олдукъча къатты бир къатламгъа расткельди.
Бурав ишлери эп агъырлашты.

Даа янъы къомшу къуюдан къайткъан лаборантка Нияр Белобородова вышканынъ тёпесине чыкып, къыргъа тырмашмакъта олгъан машинагъа бакъып къалды.
О, саба сменасына ишке келеджек Серверни беклей эди.
Бу акъ бетли, къувурчыкъ къара сачлы ве денъиз киби мас-мавы козьлю яш онынъ тюшюнджелерине ве юрегине кирип къалды,онъа якъын тувгъаны олып корюльди,даима корюшип турмакъ, бирге олмакъ арзуларыны кучьлештирди.
Нияр, Серверге беслеген муаббетлик дуйгъуларынынъ себеплерини анълап оламады ве козьнен корюльмез севги йиплерининъ орюмчек агълары киби юреги этрафында урмелеше башлагъанларыны сезмей къалды.

Ешиль Амет саба сменасы нефтьчилеринен янъы бир адам даа кетирди — бу, кадрлар болюгининъ начальниги вазифесинден азат этильген Артём Михайлович Айрапетов эди.
О, догъру устанынъ янына кельди:

— Андрей Палыч, бригаданъызгъа янъы аза къабул этесинъизми?—деп ырджайып кульди.
— Мени де нефтьчи япмакъ истедилер.
Не чаре, акъикъат озь ерини тапкъандже, къуюда чалышмагъа разылыкъ бердим.

Промкин мыйыкъдай къалын къашларыны чатып, махоркасыны асабийликнен чекти.

— Зорнен ишке чыкъкъан адамгъа мухтадж дегилим,— деди о.
— Меним бригадам иштен айдалгъанлар ичюн юва дегильдир.
Кельген машинагъа отур да джанынъ истеген тарафкъа кет.

Устанынъ кейфсизлиги, баягъы вакъыттан берли ишсиз салланып юрген Айрапетовнынъ козюни къоркъузды ве о, насыл да олса иште къалмакъ ичюн, бургъаланмагъа меджбур олды:

— Къоркъманъыз, Андрей Палыч, башынъызгъа мусаллат олмам.
Бригаданынъ эсап-къасап ишлерини алып бармакъны, материал пешинден юрмекни, чапмакъны, чапкъаламакъны, къыскъасы не айтсанъыз эписини саат-саатине япмакъны озь бойнума алам.

— Бу ишлерни мен озюм япам.
Бухгалтер де, экспедитор да керекмей.
Манъа топракъ куреген, балчыкъ шингенлиги азырлагъан ишчи керек.
Разы олсанъ курекни ал да, ишке тюш, юрегинъе ятмаса бар озюнъе башкъа бир иш тап.

Промкин лаф битти деген манада сыртыны Айрапетовгъа айландырып, Сервернен лакъырдыгъа тутунды:

— Сен гъалиба вышканынъ устюндеки ишлернен де меракъланасынъ, олейми?

Сервер иштен бош вакъытларында Ниярнен вышканынъ устюне чыкъкъанларыны, ондан авлакъларны козеткенлерини хатырлап, къолайсыз бир вазиетте къалды.

— Андрей Палыч, суалинъизнинъ манасыны анълап оламадым.

Уста мыйыкъ астындан сырытты:

— Анъламагъан экен!
Айса неге къызардынъ?—деп шакъалашты.
— Хырсызнынъ къалпагъы яна дегенде, башына япышкъаны догъру экен де.
Мен вышка акъкында сёз ачмакъ истедим, сен исе...
О кене кулюмсиреди.
— Айтчы бакъайым, сени онда ,не меракъландыра: вышка тёпесинден корюльген манзарамы, верховойлыкъ ишими, ёкъса...

— Андрей Палыч, сиз манъа зенаат мердивени акъкъында айткъан эдинъиз,—деди Сервер.
—Бу мердивенден атаджакъ экинджи адымым верховойлыкъ олгъанындан, мен бу ишни де огренмеге тырышам.

Уста буюк бир мемнюниетнен мыйыкъларыны бурып алды.

— Мен буны эслемей къалмадым.
Талап эт, огренмеге тырыш.
Бир къач куньлер Сейтаблагъа ярдым этерсинъ.
Сонъ бакъар-корермиз...

Къуванчнен къанатлангъан Сервер сансар джанбазлыгъынен вышканынъ тёпесине чыкъты.
Кронблокнынъ янында долангъан Сейтаблагъа:

— Къана, достум, даа янъы юмуртадан чыкъкъан тюксюз верховойны озюнъе шегирт къабул эт,— деди.

Юкъусызлыкътан козь къапакълары пускалашкъан Сейтабла Серверге рушенликнен бакъып:

— Тюксюз экен!— деп кульди.
— Сакъалынъдаки джуньлерден чорап орьмек мумкюн.
Сени верховой яптылармы?
Чокъ яхшы, берабер ишлермиз.

Ашагъыдан Адильнинъ давушы янгъырады:

— Сеитабла, кронблокны ве канатларны тешкерип бакътынъмы?

— Бакътым, эр шей ёлунда.

Вышка тюбюндекилер буюк кергинлик ичинде эдилер.
Моторларнынъ ве буюк бир сурьатнен айлангъан роторнынъ гурюльтиси, арекетинде токътав бильмез лебёдканынъ тасырдысы орталыкъны сес-седагъа богъмакъта эди.

Уста балчыкъ шингенлигининъ теркибини ве арекетини тенкермек ичюн, улукъларнынъ янына барды, лякин онда не Шишманны ве не де Айрапетовны расткетирмегенинден, элесленмеге башлады: бу месулиетли дакъикъаларда балчыкъ шингенлиги арекетининъ токъталувы авариягъа себеп ола билир эди.
Промкин башыны юкъары котерип:

— Сейтабла, бу ердеки ишчилер къайда кеттилер?— деп сорады.

— Андрей Палыч, олар авась сыджакъ олгъанындан, алмаша берип ишлейлер.

— Сен не айтасынъ шу?

— Олардан бири чалкъа тюшип яткъанда, экинджиси онынъ башы уджунда турып, чибинлерни къува экинджиси ятса, чибинлерни биринджиси сопалай.

Демек, смена алмаштырып ишлейлер.
Инанмасанъыз, тахта сетнинъ астына эгилип бакъынъыз.
Промкин вышканынъ тюбюне сокъулды.
Эм, акъикъатен, экиси де сырт устюне узанып, яваш-яваш лакъырды этмекте эдилер.

 Устаны башта Айрапетов эследи.
О, зорнен кулюмсиреп, озюне къачамакъ арады;

— Андрей Палыч, бугуньки сыджакъ къыркъ градускъа еткендирми?
Валлаи, тек бир къыздырмакъ дегиль, якъып-куйдирип ташлайджакъ.
Буюрынъыз, бираз ял алынъыз.
Биз де даа шимдичик отурдыкъ, бирер сигар сарайыкъ дедик.

Уста озюни тутамады:

— Ишке башламадынъ, энди ял аласынъмы?
Инсафсыз пезевенклер, сизнинъ япкъанынъыз недир?
Бир къач айлыкъ ишни осаллыгъынъызнен бозмакъ, бошкъа чыкъармакъ истейсинъизми?
Къана, тез ол, къобадан чыкъынъыз!

Айрапетов еринден турып, кунь ярыгъына чыкъты.
Промкин кеткен сонъ Шишмангъа буруларакъ:

— Корьдинъми?— деп ири козлерини керди.
— Деспот!
«Пезевенк» экен.
Я онынъ озюни ишке ким къабул этти?
Мен, Артём Михайлович!
Онъа эки козьлю эв тапыгы берген ким эди?
Кене мен, Артём Михайлович!
Энди пезевенк олдыкъ.
Эх, дюньялар-дюньялар, асла кимсеге яхшылыкъ япмайджакъсынъ амма, юрегим юфкъа элимден кельген ярдымны костермей оламайым.
Иште, халкъкъа эйилик япа-япа, ахыры бу алгъа къалдым...

Айрапетов башыны юкъары котерди.
Онынъ назары Сервернинъ козьлеринен чатышты.
Кейфи бираз даа бозулгъан киби олды.

— Башыма энъ буюк къабакъны мына шу мусибет патлатты.

— Солдатмы?—деп сорады Шишман.

— Шунынъ озю.
Юрдудан кельген адамдыр, озюне нефакъа тапсын, беш-он капик къазансын деп, автопарккъа директор оларакъ тевсие этмек истеген эдим.
 О исе меним устюме ифтира атып...
Тыпкъы пичен устюнде яткъан къабанджыкъ: озю ашамай, башкъасына да ашатмай.

Шишман Айлапетовгъа гонъюльдешлик косьтергенден олып, башыны бургъалады, пышнап кокюс кечирди ве курегининъ сапына даянып:

— Ойле о, Артём акъай, дюньяда адамзатлыкъ къалмады,— деди.
— Бу эриф де башкъларына чукъур къазгъанлардан бири олса керек.
Сен онынъ анкетасыны окъугъандырсынъ, о къайдан кельген, кимлерден ола?

Айрапетов элине курегини алып, икяесини башлады...
