## Докъузынджы баб.
Инсан таштан серт, гульден назиктир

### 1

Талакъадан эки куньден сонъ Махрамкул аканынъ эски къаралтысында гъайрыдан иш къайнады.
Мында онларнен дюльгерлер,чиленгирлер, вышка къуруджылары ве электрик монтёрлары кельдилер.
Андижан беттен келип-кеткен юклю машиналар кунь сайын чогъалды.
Къуруджылыкъ мейданы къудретли двигателлернинъ къысымларынен, штапеллерге тизильген нефть трубаларынен, къуруджылыкъ материаллары ве чешит керестелернен толып къалды.
Танъ мааллеринде башлагъан иш къаш къаранлыгъы баскъандже девам эте.
Ири демир кесеклерининъ ышкъыланмасындан асыл олгъан къулакъ йыртыджы гъыджырдылар, лебёдкаларнынъ ве балчыкъта чаналагъан машиналарнынъ гурюльтилери аваны сарсытып, орталыкъны сес-шамата ичинде комди.

Мейданлыкънынъ ортасында эфсаневий пельванлардай аякъларыны тиреген вышка, бу сес-шаматанен гъыдаланыр киби, эп юкселип, эйбетлешип, кок юзюне ынтылды.
Апрель айынынъ ахырларында вышкарлар бу къыркъ бир метрлик вышканынъ сонъки къатына етип, учюнджи, энъ юкъарыдаки мейданчасына таль блокуны асмакънен мешгъуль олдылар.

Иш сонъуна етмекте эди.
Учь дост иштен ара таптылармы, къуруджылыкъ мейданына джувурып келе, махсус бу къую ичюн кетирильген янъы машиналарны огрене ве, кимерде бир вышка къуруджылыгъы инженерини янларына алып, редукторны, кронблокны, насосларны, электрик джиазларыны къайта-къайта козьден кечире ве энъ талабкяр шорбаджылар сыфатынен инженерге бинъ бир тюрлю итиразда булуна эдилер.
Механизмлернинъ ерлештирилювинде бир-де-бир къусур эследилерми, оны дерал янъыдан яптыра эдилер.
Бу мыз-мыз шорбаджыларнынъ элеминден джаны янгъан инженер, ахыр сонъу даянамады ве ишчи кучю етмегенини, къуруджылыкъ графиги бозулгъаныны сылтав этерек, оларны баштан аткъармагъа тырышты.
Бойле алларда учь дост бирден тильге келерек, инженернинъ агъзыны къапата эдилер:

— Ишчи кучю етмейми?
Буюр, сизге насыл сою керек: ташчымы, чиленгирми, дюльгерми, монтёрмы?
Бизде эписи бар.
Ярдымгъа эр даим азырмыз.
Тек агъланманъыз, чюнки козьяш эп бир файда бермез.
Билип къалынъыз, бизлер дегенинден вазгечкенлерден дегильмиз.

Акъикъатен, шимди Адильнинъ бригадасында эки-учь зенаат саиби олмагъан адам ёкъ.
«Эр бир ишчининъ къошма бир усталыгъы олмалы!» шиарынен Бориснинъ вахтасында котерильген тешеббюс, тезден башкъаларыны да къызыштырды.
Бу сонъки бир къач ай зарфында Адильнинъ адамлары янъы тешкиль олунгъан бригадаларны инструктирлемек ишлеринен мешгъуль олсалар да, олардан эр бири Къайракъташтаки къуруждылыкълардан бир-де-бирине багъланып, иштен бош вакъытларында гоньюллерине яткъан зенаатларыны огрендилер.
Вышка къуруджылыгъы графиги бозулдымы, Адиль бригада азаларыны топлап кетире ве оларны мындаки усталаргъа ярдымгъа бере эди.

Сервер тюневин комсомол комитетининъ бюросыны топлады.
Адиль уста азырлыкъ ишлерининъ кетишаты акъкъында беянатта булунды.
Бундан сонъ къызгъын мунакъаша башланды.
Бюро азалары бири-бирининъ сёзюни болерек, бу адден терен къуюнынъ Къайракъташ комсомол тешкиляты ичюн буюк сынав олгъаныны, бойле месулиетли бир вазифени шан-шерефнен беджермек кереклигини, эгер иште бекленильмеген бир кучьлик чыкъа къалса, бутюн тешкилятнен ярдымгъа келеджеклерини айттылар.
Эр кестен сонъ сёзге чыкъкъан Борис нуткъуны къыскъадан кести:

— Джемаат!
Инсаннынъ авучы къашынса пара келеджек, дейлер.
Бельки ойле де оладыр.
Лякин менимки иш асретлигинден къашына.
Мына ярын-бириси кунь ишке тюшеджекмиз.
Демек бугунъ байрам арфеси!
Байрамнынъ биринджи кунюнден башлап бизим яшлар гвардиясынынъ вышкасы устюнде ал байракъ елпиремек керек.
Узакътан бакъкъанлар биле онда яшлар чалышкъаныны анъласынлар.
Бугунь бизим меджлисимизге партия тешкилятынынъ секретарынен эски устамыз Андрей Палыч иштирак этелер.
Мен бригада адындан оларгъа сёз бермек истейим.
Эмин олунъыз, ишке тюшювимизнинъ биринджи он куньлюгинден кечиджи къызыл байракъны къазанып, къую буравланып биткенге къадар оны эльден къачырмайджакъмыз!
Достлар, разысынъызмы?

Бюро азалары:

— Разымыз!
Къачырмамыз!— деп чувулдаштылар.

Бу джошкъун нуткълар меджлисинде ялынъыз Ниярнынъ агъзы ачылмады.
Шаматалы яшлар арасында озюни арткъач бир адам санаракъ, бутюн вакъыт сыкълетленип отурды.
О, бир-де-бир шейге сылтав этерек, бюро меджлисине бельки кельмез де эди.
Лякин бабасы аман бермеди, зорнен олса да, бюрогъа чекип кетирди.

Бюро азалары эртеси куню бригаданынъ техникий конференциясыны отькермек ве айны шу топлашувда Бориснинъ теклифини музакере этмек къарарына кельдилер.
Сервер меджлисни къапалы илян этти.
Мына тамам бу арада Николай Васильевич, янындаки устагъа буруларакъ, онъа недир айтты.

— Токътанъыз, йигитлер, менде янъы бир теклиф бар!—деп уста аякъкъа турды.

Яшлар ерлерине къайтып отурдылар.
Даа стол башындан чекильмеген Сервер, тюшюнджели-тюшюнжели устагъа бакъаракъ,

— Буюрынъыз, Андрей Палыч!— деди.

— Янъы къуюнынъ буравланмасына еди-секиз ай вакъыт берильди.
Демек, огюмиздеки яз ве кузь анлары буравджыларнынъ омюрлери шу къую башында кечеджек.
Иш—иш амма, яшларнынъ медений раатлыгъыны да козьде тутмакъ керек.
Бу макъсат ичюн онда махсус эв къурулды.
Иштен бош вакъытларда, бозукъ аваларда онда раатланмакъ, эгленмек, газета-журнал окъумакъ мумкюн.
Лякин бу эвнинъ саиби ёкъ.
Бу акъта шимдиден тюшюнмек керек.
Мен бу ишке Ниярны теклиф этем.
Бир вакъытлары о яхшы тешкилятчы эди.
Хасталыгъы оны аякътан кести.
Зан этем ки, экиде-бир лабораториядан ачыкъ авагъа чыкъса, эвелькисидай яшларгъа къошулса, хасталыгъы да савушыр, ишке де буюк файдасы токъуныр.
— Уста Нияргъа айланды.
— Къызым, разысынъмы?

Ниярнынъ башындан ашагъы къайнакъ сув тёкюльгендай олды.
Бозаргъан янакъларына къан къызыллыгъы тюшти.
«Мени де, Галина Ивановна киби, деваламакъ истейлер,—деп абдырады.
— Вай, текмиль масхара олдым да!...
Турып къачайыммы?
Мусаллат...
Мени, къадемсизни къайгъыралар, бахт хырсызына адамзадлыкъ косьтерелер.
Сервер де манъа бакъып къалды.
Тюкюр бетиме, бельки онынъ шифасы олур...

— Нияр, Андрей Палычнынъ теклифине разысынъмы?

Эльбет, бу Сервернинъ давушы эди.
Нияр сескенди.
Къальбини кене бельгисиз умютлер сарды.
«Даа эр шей битмеген, яшамакъ мумкюн экен» фикири йылдырым тезлигинен анъындан келип кечти.
Озюнинъ хабери олмадан аякъка атылып турды ве ансыздан пейда олгъан бир джесаретнен:

— Разым!— деди.

Бугунь саба Нияр биринджи хоразларда уянды.
Пармакъ уджларына басып аяткъа чыкъты.
Орталыкъ чым-чырт эди.
О, элине пол къопкъасыны ве сипиркини алып, ымпыз-тымпыс мердивенлерден тюшти.

Къайракъташ танъ юкъусы бейутлигинде эди.
Эмекчи къасабанынъ бу татлы юкъусыны айненилеп, дере ичинде электрик станциясы эшитилир-эшитильмез бир давушнен тонкъулдамакъта эди.

Нияр нефть резервуарлары янындан кечеяткъанда, кимдир, онынъ артындан къычырды:

— Танъ хоразы, огъурлар олсун!

Нияр эништесини онынъ къалын давушындан таныды.
Олар селямлаштылар.

— Комсомол комитети янъы къуюдаки къызыл кошени манъа авале этти,— деди Нияр.
— Бугунь бригаданынъ техникий конференциясы оладжакъ.
Эрте-ярыкъ барайым да, бинанынъ ичини джыйыштырайым, дедим.
Я озюнъиз къайда ёл туттынъыз?

— Къайда олсун, кадям, бизимки белли: Борюкъышлакъкъа кетем.
Акъшам бульдозеримнинъ моторы дамсызлады.
Къаранлыкъ баскъанындан дердини тапамадым.
Иште, трактористлер кельгендже машинамны ёлуна къояйым деп, бугунь мен де эрте турдым.

Осман агъа Ниярнынъ хастаджанлыгъыны биле эди.
Шимди бу къызда эвельден сезильмеген бир джошкъунлыкъ, рушенлик эслеп, айретте къалды.
«Къыз юреги къаранлыкъ геджедир, дегенлери догъру экен,— деп тюшюнди.
— Айды, не де олса, назар тиймесин».

— Тюневин Борюкъышлакъта бир къашкъыр баласы туттым, — деди о.
—Акъшам эвге,кель де, сейир этерсинъ.

— Я олар Борюкъышлакътан къачмадылармы?

— Эски дуракъларыны ёкълап, кимерде бир кене келелер.
Мен оны тал терегининъ къувушындан тартып чыкъардым.

— Анасы кимсин насыл яныкълайдыр.
Баре ташлап йибергей эдинъиз, бельки анасыны тапар эди.

— Екъ, джаным, колхоз малларыны хырпалагъанлары етти энди.
Мен оны копек хызметине алыштырмакъ истейим.
Кесиккъулакъ къартайды.

— Къашкъыр озь къылыгъыны денъиштирмез, дей тургъанлар, ондан копек олурмы?

— Денъиштирмесе озюне языкъ.

Нияр къыскъылдап кульди.
Затен мына бу ири мучели, пельван кевдели, оламан бойлу ве бол табиатлы эништеси янында Нияр озюны эр даим шенъ ис эте.

— Къашкъыр олса да, баладыр,— деди Нияр.
— Бугунь акъшам бир шише сутнен мен онъа мусафирликке барырым.

— Мытлакъа кел.
Кесиккъулакъ оны гъалиба эвлятлыкъка къабул этмек истей.
Акъшам башындан сер тийип ырылдаса да, шимди мен эвден чыкъкъанда ана-бала киби бири-бирине муляйимликнен бакъышып тура эдилер.

Олар ёл экиге чаталлашкъан ергедже берабер кельдилер.

— Апанъ звдедир,— деди Осман агъа.
— Бугунь онынъ раатлыкъ куню.
Айткъан олсанъ санъа ярдымгъа келир эди...

Къуруджылыкъ мейданынынъ къаршысындаки акъ диварлы эв буюк бир одадан ве аяттан ибарет.
Нияр босагъадан атлагьанынен, шашып-шашмалап къалды: ичериси там-такъып олгъаны-олгъан, пол топракъ, киреч ве ёнгъа обаларынен орьтюлыси, къапы ве пенджерелерни, диварларны бир къарыш тоз баскъан.

Нияр мемнюниетсизликнен башыны эгди.
«Бу адамлар къайда отураджакъ, неге ясланаджакъ, насыл раатланаджакълар,— деп опкеленди.
— Энди буны идареде стол, скемле къытмы?»

Нияр къопакъасыны, сипиркисини полгъа ташлап аман эвлерине чапып кельди.
Ана ве бабасы саба къавалтысы софрасы башында эдилер.

— Вай къызым, сен энди турдынъмы?—деп Зинаида Федоровна еринден котерильди.
— Юкьуньны бозмайым деп сени ашкъа чагъырмадым.

— Мен къуюгъа барып кельдим.

— Къуюгъа?
Я танъ маалинде онда не ишинъ бар эди?—Зинаида Федоровна соравджы козьлерини Ниярдан акъайына чевирди.
— Бир шей анълап оламайым.
Бу къыз ёкъса къуюларгъа алмаштымы?

Николай Васильевич къызына ийлекярлыкънен козь къымып, къадынынынъ суалине джевапланды:

— Догъру, бизим Нияр къуюда да чалышаджакъ: комсомол — яшлар бригадасында медений-кутлевий ишлерни алып бармакъ ичюн оны янъы къуюдаки культбудкагъа багъладылар.
Бир аягъы къуюда, экинджиси лабораторияда оладжакъ.
Энди ондан чекеджегинъни корь.

Николай Васильевич шенъликнен кульди.
Нияр исе онынъ бойнуна сарылып:

— Ах меним акъыллы бабачыгъым, козьлериме бир бакъмакънен мерамымны анъладынъ,— деди.
— Мына шимди, бу дакъикъада идареге бар да, къызыл кошеге эки стол, он скемле ве диварларгъа ясландырмакъ ичюн ятакъханеден бир къач дане тапчан алып ёлла.
Анълаштыкъмы?
Айса ёне, эм тезджерек ол, конференция уйле устю башлайджакъ.
— Нияр кери анланып, анасыны къучакълады.
— Анайчыгъым энди сен динъле.
Сандыкътан эки дане стол орьтюси чыкъар, дивардан Баку нефть манзаралары картиналарыны тюшир, радиоприёмникни явлыкъкъа сар, этажеркадаки нефис эдебият китапларыны, бабамнынъ шахмат ве домино къутуларыны зембильге къой.
Мен бир-эки къапынгъандже бу шейлернинъ эписи азыр олсун!

Нияр стол башына кечип, элине не расткельсе буюк бир иштианен ялмап-ютмагъа башлады.
Зинаида Федоровна къызында эвельки рушенликни корип, акъайына иркилип бакъты, козь зарлары къуванч яшларынен нурланды.
Николай Васильевич эр шей ёлунда дер киби, маналы-маналы козь къымып алды ве шинелини омузлары устюне ташлап:

— Зинанда Федоровна, командирнинъ эмирини эшиттинъми?— деп сорады.
—Эмир-эмирдир, ойланып турмагъа аджет ёкъ, сандыгъынъны ач.
Командир аркъадаш, кетмек мумкюнми?

— Мумкюн,— деди Нияр ве вилкалы элинен честь берди.

Николай Васильевич кетти.
Арасы беш-алты дакъикъа кечмеден Нияр да картиналар сарылы орьтюни къолтугъына къысты, зембилини элине алды.

— Языкъ, приёмникни алып оламайджам.
Адам ёлларым, онынънен йиберирсинъиз.—Нияр къапыгъа адымлады.
Сонъ, бирден токъталып, кери чевирильди.
— Вай, аз къалды унута яздым: я тапчанлар устюне не тёжеджекмиз?
Анай, бельки бир шейлер тапарсынъ?

—— Яхшы къызым, арар-бакъарым.

Нияр Селимни де ишке екмек истеди.
Селим энди экинджи ай Зарифе енгенинъ эвинде яшай эди.
Бу эвлятсыз къадын Селимни «керчектен адам» этмек эмелине къапылып, оны озь эвине алгъан.

— Зарифе енге, мен Селимге кельдим,
—деп Нияр элиндеки шейлернен эвге сокъулды.
— Бугунь оны иштен бошамаз экенсизми?

Миндер устюне чёкип, джезбеден къаве сузьмекте олгъан Зарифе енге:

— Керек олса не ичюн бошамайым,— деди, — Айт корейим, кене не къурунтынъыз бар?

Нияр айтты.

— Эп-ей, джиддий иш экен де!— деди Зарифе енге ве янаша оданынъ къапысына бурулды.
— Олян, Селим, тур энди огълум!—деп багъырды
—Акъшам яры геджегедже эсап-къасалнен огъраштыкъ.
Отчётны битирмегендже козюме юкъу кирмез, деп баш кестирди.
Пек инат бала.

Нияр Селимнинъ турмасыны беклемеди.
Онынъ япаджакъ ишлерини Зарифе енгеге анълатып, эвден чыкъты.
Ёл устю апасына кирди.
Олар бирликте къуюгъа кельгенде вышка къуруджылары энди иш башында эдилер.
Реан апте чалыкъ козьлерини эвнинъ ичине доландырып:

— Вай кадям, бу къадар чёплюк къопкъанен ташылып битерми?—деп тааджипленди.
— Къана, бир зембер тапып кельчи.

Чокъкъа бармадан Нияр элиндеки земберни суйреклеп, сыртында мердивен ве электрик материаллары олгъан Сейтабланы джетип кельди.

— Къана, Сейтабла, косьтер бакъайым: янъы зенаатынъны огрендинъми, ёкъса монтёрлар янында ялынъыз къокъланын юрдинъми!
Тез пишкен отьмек хам ола тургъан, сен де иш япаджакъ олып башыма беля ачма.
Эм тезджерек давран, яшлар кельгендже приёмниктен музыка давушлары янъгъырасын.
Бу ишни бир озюнъ башарырсынъмы?

Сейтабла джан агъырысынен:

— Ышанмасанъ чагъырмагъай эдинъ де!
—деди ве мердивенни тиклеп, диваргъа даяды.

— Чагъырмаз эдим амма, не чаре, бу арада башкъасыны тапамадым.
Озюнъ билесинъ, адам къытлыгъында хоразны да Сулейман паша деп чагъыргъанлар.

Адымыны мердивенге ташлагъан Сейтабла аягъыны кери алып, сертийген козьлерини Нияргъа котерди:

— Хораз?
Демек мени хоразлардан олгъан Сулейман пашанен бир этесинъ, ойлеми?
Я бу «хораз» ишинъни ташлап кетсе не япарсынъ?

— Монтёрлыкъ иши элинъден кельмесе, кет, къаршы дегилим, иш япаджакъ олып масхара олма.

Нияр зембернен эвге кирди.
Ачувы богъазына тыкъылгъан Сейтабла исе, сёз тапалмай, тильсизлер киби онынъ артындан бакъып къалды.
Сонъ, элини сильтеп ташлады да, мердивен басамакъларындан юкъары котерилип, тыштаки диваргъа тель тартмагъа башлады.

Нияриынъ шакъасынен бозылгъан эфкяры иш эснасында яваш-яваш ерине келип, о эски бир йырны созды:

Ешиль япракъ арасында къырмызы гуль гъонджеси,

Къайда кетти, кельмез олды, гонълимнинъ эгленджеси...

Сейтабла озюнинъ муляйим ве шырныкълы эзгисинен гъурурланып, давушыны бираз даа котерди:.

Бардым ярем багъчасына, бир нар кестим емее,

Ах гузелим бир сёзюм бар, утанырым демее...

Зембернинъ сапындан тутып апасынен босагъада пейда олгъан Нияр кене Сейтаблагъа саташты:

— Айтмагъа утангъан сёзюнъ бельки манъадыр?
Утаима, айт, ачувланмам,— деп кульди.

— Эр корьген сакъаллынъа баба деме, сакъаллылар чокъ ола,— деди Сейтабла.
— Узбекистанда сенден башкъа дюльберлер де бар.

— Йырла-йырла, джанынъ агъырмасын.

— Йырла демесенъ де йырларым.

Бардым ярем багьчасына, бульбуль сандым сесини, Назлы ярем — къушчыгъым, эгри къоймыш фесини...

Сейтабла бирден сесини кесип, ёлгъа бакъып къалды: сыртындаки юк астында дёрт бюкленген Селим, зар-зорнен адымлап, эвге догъру кельмекте эди.

— Нияр, аммалынъ келеятыр,— деб багъырды о.
— Заваллынынъ ай-ойы кетип, тек бир вай-вайы къалгъан.

Нияр пенджереден секирип, Селимге чапып кетти.
Онынъ сыртындаки кийизлерни ве балабан приёмникни корьгенинен, айретте къалды:

— Вай джаным, бу къадар шейни бир кереден аркъанъа урмасанъ олмаз эдими?
Баре элинъдеки боя къутуларыны манъа бер, бираз енгиль олур.

Селимнинъ бетинден бурчакъ киби тер чыбырса да:

— Бу юкми энди!—деп форсаланды.
— Истесенъ аркъама озюнъ де мин.

Селим юкюни эв алдында ташлап, бол-сал нефес алды, еньлеринен бетини сюртти ва Нияргъа айланып:

— Мудир аркъадаш, диваргъа языладжакъ шиарларны бейитнен язайыкъмы?—деп сорады.

— Элинъден келирми?

— Елда келеяткъанда эки бейитчик уйдурдым.
Айтайыммы?

— Айт.

Селим юксек бир шадлыкънен эзберден айтты:

Эльбирликнен тюштик ишке, ёлумызгъа нур сепильсин!

Вышкамызнынъ тёпесинде байрагъымыз ельпиресин!

— Мартавал!— деди Сейтабла мердивеннинъ устюнден.

Селнмнинъ чырайындан зеэр тамса да, Сейтаблагъа къулакъ асмагъандан олды ве козьлерини Нняргъа котерип, ондан джевап бекледи.

— Чокъ яхшы!
— деди Нияр.
— Къапынынъ устюндеки диваргъа язарсынъ.

Селимнинъ бети гъурур тебессюминен гульгуленди.

— Эшиттинъми, мусьё,— деп Сейтаблагъа бурулды.
— Поэзия, достум, индже бир шейдир, оны анъламакъ ичюн баш керек, сен исе...

— Етти, етти шаир аркъадаш,— деп Нияр Селимнинъ чезильген тилини багълады.
— Вакъыт тар.
Экинджи бейитни айт да, ишке башла.

— Экниджисини ялынъыз къулакъкъа айтмакъ мумкюн.

— Диваргъа языладжакъ шейни сыр этип тутмагъа не аджет бар?

— Башта цензурадан кечсин, дейим де.
Эгильт къулагъынъны.
Энди динъле:

Акъшам ах деп ятаман, ай баткъандже.

Адынъ айтып чыкъаман, танъ аткъандже...

— Кене эски зырылтымы?—деп Нияр ачувлангъандан олды.
— Тез ол, озюнъе мердивен тап да, ишке башла...

Уйлеге таба эвнинъ огюне юк машинасы келип токътады.
Сейтабланен Селим ве шофер машинадаки тапчанларны, стол ве скемлелерни эв ичине бошаттылар.
Ниярнен Реан апте ортю ве кийизлерни джайдылар, диварларгъа леваларны астылар, столларнынъ устюне янъы газета ве журналларны къойдылар.
Сейтабла къапы янындаки розеткагъа янашып:

— Сакът олунъыз, козьлеринъиз къамашмасын,— деди де, включательни бурды.
Эвнинъ ичи бирден яп ярыкъ олды.

— Яшасын ярыкъ, ёкъ олсун къаранлыкъ!— деб багъырды Нияр.
— Аферин Сейтабла, сен керчектен монтёр экенсинъ!

Нияр радионы къурып, енгиль бир музыка тутты.
Гонъюль джошкъунлыгъы бир къат даа артты.
Затен бутюн вакъыт кульмек, шенъленмек, шакъалашмакъ истеги бугунь сабадан берли онъа аман бермеди.
Бойле аллар онда эвельден де ола эди.
Итимал, хасталыгъы девиринде топланып къалгъан бир къач айлыкъ рушенлиги, шенълиги бугунь кокюс къафесини ярып, онынъ эвельки шаянлыгъына гъайрыдан ёл ачкъандыр.

— Нияр ойнайыкъмы?
— деди Селим ве джевап беклемеден, элини онынъ омузына ташлады.

Олар столлар арасында айланмагъа башладылар.
Кенардан къыйыш-къыйыш Селимге бакъып тургъан Сейтабла:

— Азыргъа дуаджы дегенлери сен экенсинъ де!
— деди джан агъырысынен.
— Замети менден, кейфи сенден.
Ойле олмаз, Нияр биринджи оюнны меннен ойнамакъ керек.

Селим куле-куле джевап берди:

— Иш беджереннинъ, аш хотараннынъ!
Ачыкъ агъыз олма.
Ачыкъ агъызлыкънынъ не къадар зарарлы бир шей олгъаныны бильмек истесенъ, Крылов эмдженинъ, «Тильки ве къаргъа» масалыны окъу...

Эв огюнде бригада азалары топлапмагъа башладылар.
Оюнгъа далгъан Нияр пенджереден ве ачыкъ къапыдан онларнен козьнинъ озюне тикильгенини абайламай къалды.
Темашаны къапыдаки Сервернинъ давушы больди:

— Машалла Нияр, эллеринъ кумюш, пармакъларынъ алтын экен!

Нияр тарс токъталып, кери айланды.
Онынъ назары Сервернинъ козьлерине илишти.
Бирден ичине атеш тюшкен киби олды.
Хырсызлыкъта тутулгъан адам киби къулакъларынадже къызарды.

— Николай Васильевич, къызынъызнынъ мерафетини корь де, сукъланынъыз,— деп Сервер девам этти:
— чёплюк толу эвни бир куньде меденнет сарайына айландыргъан.
Сизге де тешеккюрлер олсун, Реан апте.

Яшлар одагъа толуштылар.
Оларнынъ пешинден баш геолог, уста ве партия тешкилятыиыиъ секретары кирдилер.
Николай Васильевич Нияргъа таба ынтылды, лякин мазун-мазун отургъаныны эслеп, мерамындан вазкечти ве Сервернинъ янына барып токъталды.
Эр кес ерли-ерине отурып, зив-чув кесильген сонъ, стол башындаки Адиль аякъкъа турып:

— Аркъадашлар, техникий конференцнямызны ачыкъ илян этем,— деди.
— Бизге энъ терен къуюны буравламакъны авале эттилер.
Демек бизим кучюмизге ве гъайретимизге ышаналар.
Бу ышанчны, оль-къал, акъламакъ керекмиз.
Эгер бу иште имтиан тутамасакъ, Къайракъташтан масхараларджасына зувмакъ керек олур.
Шахсен мен озюм бойле бир вазиетте къалмакъ истемейим.
Зан этсем сиз де бу фикирдесинъиз.
Эгер арамызда къатты низамгъа ве агъыр ишке алышмагьан адамлар олса, утанмасынлар, мына шимди, бу дакъикъада эвлерине къайтып кетсинлер.
Ойлелери керекмейлер.
Ватан бизден нефть талап эте.
Бу нефтьни тапмакъ, чыкъармакъ ве номай-номай мемлекетимизге бермек бизим боюн борджымыздыр.
Къоркъакълар, замет севмезлер, юфкъа юреклилер эйиси бу мубарек ишке къатылмасынлар, оларсыз да ишнинъ астындан чыкъармыз.—Адиль бир къач сание сусып, козьлеринен бригада азаларыны сюзип чыкъты.
Оларнынъ юзлеринде, козьлеринде джесарет ве гъайрет парылдамакъта эди.
— Достлар, сизни геологик-техникий наряднен таныш этмек истейим.

О, къаталакълангъан буюк бир табакъ кягъытны ачып, нарядны окъумагъа ве сёзме-сёз анълатмагъа башлады.
Яшлар джан-къулакъ олып, козьлерини Адильнинъ агъызына тикип къалдылар.
Адиль сёзюни девам этерек, бригада азаларыны бурав графигинен, иш нормалары ве къыйметлеринен таныш этти.

Суаль-джевап биткен сонъ Адиль тенеффюс илян этти.
Ичериде Нияр бир озю къалды.
Юреги эскенджеде эзильгендай азапланды.
Сабадан берли гонъюлини охшагъан эшкъ кене кедерге айланды.
«Айше не ичюн Серверге мектюп язмады?
— деп, энди бинъ биринджи кере озюне берген суальни текрарлап зарланды.
— Мен онъа Сервернинъ фотосыны ёллагъан эдим де, бу етерлик дегильми?..
Бельки язгъандыр да...
Язгъан олса Сервер къанатланып-учып барыр эди.
Гунахкярым .

Къозукурпечнен Айслу арасында тегенек олып остим.

Бойле пислигим ола тура, кене яшларнынъ ичине сокъулдым.
«Мудир!»
Сазлыкъкъа баткъан адам къыбырдагъан сайын даа теренге дала экен де...»

Нияр азбаргъа чыкъты.
Онда зий-чув эди.
Онынъ козьлери, истер истемез, Серверни къыдырып тапты.
О, Адильнен бель-бельге тутушып, курешмекте эди.
«Сервер пек кучылю,— деди о ичинден.
— Адильни авдараятыр.
Айше бахтлы къыз экен...
Мен мында ярын да келирим...
Эр кунь келирим.
Серверсиз, джемаатсыз бу дюнья манъа тарлыкъ эте».

Нияр саатыиа бакъты: бешни ои кече.
Саат алтыда иште олмакъ керек, Кьайракъташ бетке чыкъып кетти...

Техникий конферениия акъшамгъадже девам этти.
Нефть оджакъларынынъ баш геологы — тюксиз башы ве майлы тёгерек череси электрик ярыгъында джам киби йылтырагъан къарт бир адам,— кягъыт къаталагъындан янъы-янъы табакъларны ачып, бригада азаларына буравланаджакъ къую тюбюндеки геологик къатламлар ве нефть ятакъларынынъ шекиллери акъкъында, расткелинеджек таш-топракъ джысымларынынъ къаттылыгъы ве юмшакълыгъы акъкъында, иш эснасында къулланыладжакъ буравларнынъ типлери ве буюкликлери акъкъында тафсилятлы изаатта булунды.
Конференциянынъ ахырында Адиль Серверге козь этерек, муляйим бир тебессюмнен:

— Минберге буюр, Сервер!—деди.

— Мен сёзюмни къыскъадан кесмек истейим,— деди о,— тургъан еримден айтсам да олур.
Аркъадашлар, вышка къуруджылыгъынынъ битмесини беклеп, баягъы вакъытлар иш асретлиги чектик.
Хаялымыз, тюшюнджемиз ве истегимиз тезден ишке тюшмек эди.
— Сервер пенджере тышындаки вышкагъа чевирильди.
— Мына о, дюльберлер-дюльбери, Эльбрус киби къадалып турмакъта.
Онынъ устюнде ал байракъ ельпиресе даа да ярашыкълы оладжакъ.
Комсомол комитети бизге, биринджи онкуньликнинъ ахырында кочьме къызыл байракъны къазанмакъны авале этти.
Мен, ярындан башлап, нефть трубаларыны эндирювде ве котерювде хронометраж тутулмасыны теклиф этем.
Нетиджесини эр онкуньликнинъ сонъунда чыкъарырмыз.
Бакъайыкъ, кимнинъ вахтасы енъер.
Биз, кучьлеримизни ольчешмек ичюн, Бориснинъ вахтасыны ярышкъа чагъырамыз.

Борис отургъан еринден сесленди:

— Къоркъмансынъызмы?
Биз курешке азырмыз.
Лякин ярыш тек бир хронометраж алып бармакънен къалмасын.
Мен янъы бир теклифте булунмакъ истейим: уфакъ-тюфек ремонт ишлерине четтен уста чагъырылмасын, эр вахта озь чаресини озю корьсин.
Ярышны екюнлегенде бу иш де эсапкъа алынсын.

— Демек, чагъырувымызны къабул этесинъ, ойлеми?

— Къабул этем, лякин айткъан илявемнен.
Мен учюнджи вахтаны да куреш мейданына чагъырам.

Кулюмсиреп отургъан Николай Васильевич:

— Сакът ол, Борис, эки къочкъарныинъ арасына тюшкен борюге ошама, тюрткючлеп эсинъни алырлар,— деди.

— Къочкъардан къоркъкъан борю-борю дегиль де, къойдыр.
Мен къоркъакълардан дегилим, буны иште де исбат этерим...

Экинджи куню танъ маалинде ротор айлана башлады.
Машиналар, саат механизмлери киби, айны бир ритмнен ишлемекте эдилер.
Буравнынъ кескин агъызы топракъ ве ташларны тешип, парчалап, нефть трубаларыны ер астына чекти.
Джошкъунлыкънен роторгъа бакъып тургьан Адиль уста:

—Огъурлы ёллар олсун, джанаджан бурав!— деп алды.

Сервер эйджанлы бир давушнен иляве этти:

— Узун ве мешакъатлы ёлунъда нефть дерьяларына расткель, азизим!
