## Единджи баб.
Джемаатнен кельген той-дюгюн

### 1

Кузь узанды.
Сия тонуна орьтюнген къуббе кок афталарнен юзюни косьтермеди.
Арды кесильмеген ягъмурлар гедже-куньдюз сийрек электен сепеледи.

Бугунь саба апансыздан къыбла ели котерильди.
Бир къач саат ичинде ер юзюни сыджакъ нефесинен уфюрип, урутып ташлагъан ель, кузь айларында къоралар тюбюнде, тереклер астында басылып къалгъан япракъларны авагъа савурып, къайдадыр, учурып-айдаштырып кетти.

Юнь шалыны омузларына ташлагъан Нияр софанынъ къалын багъанасына даянаракъ, авада уйирильмекте олгъан сары япракъларны сейир этти.
Кузь куньлери киби онынъ чырайы да сытыкъ ве солукъ эди.
Аз-бучукъ къатмерленген кениш манълайы, козьлери астындаки сия ёлакълар, гульгули эсмериликтен аллыкъкъа кирген янакълары, къою къызыллыкътан когеринтиликке айлангъан индже дудакълары, бир вакъытлары бет сымасына ярашыкъ берген ве лякин шимди семип-солып къалгъан герданы, — буларнынъ эписи онынъ рухий азапларыны ифаде этмектелер.
Факъат бутюн бу денъишмелерге бакъмадан, аджайип дюльберлиги оны ташламагъан: Нияргъа бакъып онынъ гузеллигине сукъланмамакъ мумкюн дегиль!
лякин онынъ шимдики дюльберлиги шаянлыгъыны, чалыкълыгъыны, шенълигини темсиль этмектен зияде, дургъунлыгъыны, кейфсизлигини, текмилен ичерики дуйгъуларына ве теэссуратларына берильгенини, насылдыр бир азап эскенджесинде чекишкенини косьтермекте.

Нияр багъана янындан тепренмеди, хайли вакъыт авадаки япракъларгъа бакъып къалды.
Сонъ, не олды-не олмады, бу япракълар бирден онынъ алдындан ёкъалып кеттилер.
Козьлери нурсызланып, джансызланып, джам кесилип къалдылар.
Орталыкъкъа ачыкъ козьнен бакъса да ич бир шей коремеди...
Манълайындаки ёлакълар бираз даа къоюрды, къашлары сытылды, дудакълары къысылды.
Бутюн дикъкъаты, тасавуры ве фикирлери бир тююмге бир тюшюнджеге келип багъланды: Мектюп!
Айшенинъ мектюби...

Нияр аркъасыны багъанадан алып, софа бою юрмеге башлады, озь башында сёйленди:
«Хайыр, башкъа чаре къалмады...
Чаре ёкъ,— деп текрарлады.
— Етти энди, артыкъ даянамайджагъым.
Мени ким санмасынлар, къабаатымны танымакъ керегим.
Бундан сонъ Къайракъташлыларнынъ, ана ве бабамнынъ козюне корюльмеге юзюм къалмаса да, джинаетимни ачыкъ-ачыкътан танымакъ керегим сонъ барсын не олса олсун...
Бельки юрегим тынчланыр...»

Бу сёзлер онъа джан берген киби олдылар: юзю язылды, козьлеринде джесарет ве къаттылыкъ нурлары йылтырады.
О, омузларындаи салынгъан шалыны сет устюне ташлап, софа башындаки ашханеге кирди, гугюмге узанды..

Пальтосыны кийген ве гугюмнинъ сапыпы къолтугъына кечирген Нияр бир къач дакъкъдан азбаргъа чыкъып, сокъакъ бою кетти.
Почтагъа якълашаяткъанда онынъ алдына, апансыздан, сыранен кетмекте олгъан балалар чыкътылар.
Олар, чифт-чифт оларакъ, эль тутушкъан бир алда йырлап-кулюшип кетмекте эдилер.

Нияр дивар артына чекилип, яшырынмакъ истеди.
Лякин оны Галина Ивановиа эследи.

— Саба шерифлер хайырлы олсун, Нияр шерфе, — деди о, 
— Мектюп кельмедими?

— Кимден?

— Элинъдеки гугюмнинъ саибинден...
Айшеден!

Ниярны йылдырым чакъкъан киби олды.
Юреги сыкълетленди.

— Ёкъ, кельмеди, — деди о къалтыравукъ бир давушнен.

— Къаршылыкъ язмагъандырсынъ да.
Мектюп язсанъ, унутма, менден де селям бильдир.
Шу къызны бир корьмекнен бегендим.
Джиддий инсан.
Бир пытакътан экинджисине секирип юрген чочамий торгъайларгъа бенъземей.
Къыз десенъ де баре ери бар.
Алла берсин де севимлисине къавушсын.
— Галина Ивановна бир шейлер даа айтаджакъ олса да, Ниярнынъ кейфсизлигини сезип, лакъырдыны чевирмеге меджбур олды.
— Нияр, ролинъни огренесинъми?

— Огренем,— деди о ве лякин субетдешининъ козьлерине бакъмагъа утангъанындан, башыны котермейип кетти.

Уйле аваяткъан маальде Нияр къыр тюбюндеки къаялар арасындан чагълагъан чокъракъкъа барып етти.
Бир тыныш нефес алып, сырлы козьлерини къыр тёпесине тикти.
Онда, йигирми секизинджи вышканынъ устюнде ал байракъ ельпиремекте.
Иште мында чекилип кетирильген шу вышканынъ тюбюнде онынъ онъайтсыз биринджи севгисининъ ве чекишювлерининъ себепчиси Сервер ишлей.
Олар бугунь къуюны буравлап битиреджек ве шенъ-шерамет иштен къайтаджакълар.
Нияр исе...

О, чокъракъ кенарындаки тегиз бир ташнынъ устюне отурып, козьлерини голленинъ тургъан арынчыкъ сувгъа ташлады.
Онда озюнинъ кольгесини корьди.
«Тыпкъы «Орьме юзюктеки» къызгъа ошайсынъ, — деди о кольгесине бакъып.
— Онынъ череси де дюльберликнен ялдызлы экен, лякин къальби къап-къара, кир-кифас...
Сени де дюльбер саялар, яхшы инсан деп билелер, амма багъырынъда гизленген илели юрегинъни корьселер, сенден де джийренирлер.
Эм тек бир достларынъ дегиль, ананъ-бабанъ да санъа лянет этерлер.
Сен яшларгъа барып, озюнънинъ кирли юрегинъни арытмакъ, темизлемек истейсинъ...
Лякин юрек лекеси силинирми?»

Нияр, бир ань олса да, эвде къабул эткен къарарынынъ догърулыгъына шеклене башлады.
Халкъ огюнде юрегимни ачып, сырларымны тёкип, дост-эшни озюмден четлештирмеге не аджет бар?
Юрегимни къафесинде гизлеп, къабаатымны япыкъ-яшырын тутсам, мектюп акъкъында лаф ачмасам, бундан кимнинъ хабери олур?
Яваш-яваш бельки юрегим де ятышыр.
Ятышырмы экен?..
Аджеба хырсызларнынъ юреги тынчлыкъ, раатлыкъ не олгъаныны билелерми?..
Олар бойле алларда намус ве виджданларыны къайда яшыралар?
Инсанлар арасында къарышып юрген бу сой джийренч махлюкъларда асла рухий аят бармы?
Мен оларгъа къошулмакъ истемейим...
Хырсызлагъан севгимни саиплерине къайтарып беририм!
Чаре ёкъ къайтармакъ керек...»

Эльбет, Айшеден кельген мектюпни Нияр Серверге бильдирмеди.
Асалет бильдирмеди.
Шу куню Галина Ивановнанынъ элинден мектюпни алгъанынен, авучына атеш тюшкен киби олды, ичини-багъырыны яныкъ сарды, чюнки Сервер Ниярнынъ да севимлиси эди.
Омюринде ильк сефер расткетирген ве джан-гонъюлинден севген йигит эди...

Мектюп кельгенини бильдирмек, севимли адамыны эль къолуна бермек киби бир шей олып корюльди.
Бу кересинде Ниярнынъ илесиз юрегини куньджюлик енъди.
Сервер ве Айшенинъ тапышмаларыны кечиктирмек ичюн шу акъшамы бу хаберни гизлеп тутты.
Эртеси куню сабасы Сервернинъ ишке кетювини мана этерек, мектюпни акъшам базары береджек олды.
Лякин шу куню акъшамы да бу ишке эли бармады.
Бойледжесине арадан куньлер, афталар кечти, учь коше кягъыт исе Ниярнынъ къойнунда къалды...

Нияр куньдюзлерини иште, акъшамларыны исе мектепте, клубда репетицияда я да дерс азырламакънен кечире эди.
Аркъадашлары онъа шубели-шубели бакъкъан киби корюльсе де, бу саатларда юреги иддетленмей эди.
Лякин геджелери озь одасында къапалып, юкъугъа далайым дедими, учь коше мектюпни хатырлай ве козьлери алдында деръал Сервернен Айше келип, сабагъа къадар онъа нефретнен кулип къарай, оны чешит сёзлернен акъаретлей ве яманлай эдилер.
Нияр бойле азапларнен кечирильген геджелернинъ сабаларында бедендже ёрулгъан, рухча эзильген бир алда тураракъ, ишке кете эди.

Сонъки вакъытларда Ниярны баш агъырсы тутты.
Кунь сайын солды ве сёнюкти.
Озь къызларынынъ козь огюнде ирип кеткенини корьген ана ве баба хавфсырамагъа башладылар ве Ниярны Андижангъа я да Ташкентке алып барып докторларгъа косьтермек къарарына кельдилер.
Мерамларыны Нияргъа бильдирдилер, о исе ишине ве окъувына сылтав этерек, кетмеге разылыкъ бермеди.

Ахыр сонъу Ниярнынъ озю де бу рухий чекишювлерге къатланамайджагъыны, кучь меджалы тюкенеяткъаныны анълады.
Анълады амма, арадан афталар кечти.

Шунъа бакъмадан, «энди не япмалы?» суали оны бир дакъкъа бошамады ве чокъкъа сурьген бу тюшюнювлерден сонъ, догърудан-догъру Сервернинъ алдына бармакъ, яшларнынъ огюнде мектюпни ве гугюмни онынъ элине туттыраракъ, озюнинъ джинаетчи олгъаныны, башкъаларынынъ бахтына къайд эткенини багъыра-чагъыра айтмакъ къарарына кельди.
О, джемаат ортасында озюни резиль-масхара этмек ёлунен, озь-озюни джезаламакъ истеди...

Нияр гугюмини чокъракъкъа далдырып алды, аякъкъа турды ве эп сарплашмакъта олгъан кестирмелерден ёлуны девам этти.
Арасы ярым саат кечмеден къыр устюндеки тегизликке чыкъып, бол-сал нефес алды.

Иште вышка!
Онынъ этрафында чокътан-чокъ адам бар.
Нияр оларгъа догъру кетти.
Къую якълаштыкъча, юрегининъ урувы да сыкълашты, къоркъунч бир учурымгъа догъру кеткен киби олды.

Нефть оджакъларынынъ бутюн ребер хадимлери мында эдилер.
Эксплуатационниклернинъ ве каротажниклернннъ машиналары вышканынъ талдасында тура.
Къуюнынъ устюне арматура ерлештирильген.
Буравджылар исе озьлерининъ устасы Адильнинъ янына йыгъылып, заметлеринен буравлангъан бу къуюнынъ тюбюнден чыкъаджакъ нефтьни беклейлер.

Кельмекте олгъан Ниярнынъ къаралтысыны башта Борис эследи:

— Джаяв-джалпы къыргъа чыкъкъан бу къыз ким экен?

Сервернен Ниярнынъ сонъки кере корюшювлеринден бу якъ баягъы вакъыт кечкен эди.
Олар акъшам устю расткелишкен эдилер.
Нияр оны корьсе де, не ичюндир бильмем, эслемегенден олды ве кечип кетти.
Сервер, ичинден сувугъандыр деп озюни енгиллешкен киби ис этсе де, бойле самимий бир досттан марум къалгъанына да языкъсынды.
Шимди бекленильмеген бир вакъытта Ниярнынъ ансыздан гугюмнен пейда олмасы, онда къуванч ве элесленювнен къарышыкъ худжур бир дуйгъулар догъурды.

Адиль якълашаяткъан Нияргъа къарап, энъсесини къашып алды.

— Яхшы къыз, — деди джошкъунлыкънен.
— Эгер онынъ юреги Серверге янтаймагъан олса, валлаи, мен озь юрегимни эбедий оларакъ онъа теслим этер эдим.

— Къабул этсе теслим этер эдинъ амма...— деди Борис ве сёзюни кесип, козьлеринен Серверни косьтерди.

Сервер теренден кокюс кечирди.

— Бир юрекке эки къыз сыгъмаз.
Меним севген къызым бар...

Нияр яшларнынъ янына келип токъталды.

— Сервер, гугюмни кетирдим, ал, о сенинъ савутынъдыр, — деди.
Деди де сусып къалды.
Сонъ озь сесине ошамагъан къалтыравукъ бир давушнен иляве этти:
— Сув кетирдим...
Чокъракъ янындан кечкенде алдым...

Нияр сагъ элинен гугюмни узатып, солуны къойнуна тыкъты ве учь коше мектюпнинъ уджундан тутты.
Борис, фырсаттан файдаланып, гугюмни озь элине кечирди.

— Сервер, сувнынъ пробасыны бакъмакъны манъа авале эт, меним къартбабам бир вакъытлары шарап подвалында дегустатор экен.
— Борис гугюмнинъ сумегини агъызына кетирип, буюк бир иштианен сув ичти.
— Аферин кадам, бинъ яша, сувунъ дегустациядан кечти: 
Буюрынъыз, джемаат, энди сизге де ичмек мумкюн.

Гугюм эль-эльден кечти.
Ичкенлерден эр бири эм сувны ве эм де сув саибини макътадылар.
Бу макътавларгъа екюн чекерек, Борис нетидже чыкъарды:

— Кадам, сенинъ озюнъе де сувунъ киби дызман бир йигит къысмет олсун.
Амин!

Кулюштилер.
Яшларнынъ шенълиги, яваш-яваш, Нияргъа да юкъты.
«Шимди кейфлерини бозмайым, мектюпни сонъ косьтеририм» деген къараргъа кельди.

Оларгъа Сабир Мухаммедович, Николай Васильевич ве уста келип къошулдылар.

— Къызым, къуюнынъ ачылышына кельгенинъ яхшы амма, бу къырларгъа джаяв тырмашмагъа не аджет бар эди? — деди Николай Васильевич ве къызнынъ башыны сыйпады.
— Идареге кирген олсанъ, берабер машинанен келир эдик.
Биз де даа якъында кельдик.

Нияр индемеди.
Элини къойнундан чыкъарып, башыны ерге эгди.

Къую башындаки эксплуатационниклер о якъ, бу якъ чапышмагъа башладылар.
% Оларны корип Борис де вышка тюбюндеки сетке атылып чыкъты ве дриллометрге бакъты: басым тезликкен артмакъта эди.

— Джемаат, елькъуван еринден кочти! — деп тасвир олунмаз бир къуванчнен багъырды 
— Сабир Мухаммедовнч, къуюны вакъытындан эвель буравлагъанымыз ичюн мукяфат азырланъыз.

Директор джылмайып кульди.

— Я барып бу къую да къуру чыкъса?

— Бу оладжакъ шей дегильдир, бинь эки юз элли метр теренликтен нефть къокъусы энди бурнума урды!
Мукяфаттан гъайры бир талабымыз даа бар: бизим смена бригадада кене биринджи ерге чыкъкъанындан онынъ намы урьмет тахтасында борнен дегиль, майлы боянен язылсын, чюнки эндиден сонъ биринджиликни омюр билля эльден къачырмамагъа ант эттик.

— Сюттен агъызы янгъан, къатыкъны уфюрип ичер, дегенлер амма, сен гъалиба бу къаидеге риает этмейсинъ.
Неге ишанасынъ?

— Биз насырлы эллеримизге ве тынчлыкъ бильмеген акъылымызгъа ишанамыз! — деди Борис эминликнен.

— Ярышта сизни енъилишке огъраткъан айны шу эллеринъиз, айны шу акъылынъыз дегиль эдими?

Борис теслим олмады:

— Эллеримизге алтын билезлик такъмакъ, акъылымызны да чешит унерлернен зенгинлештирмек къарарына кельдик, — деди Борис ве инатлыкънен парылдагъан козьлерини директордан секретарьгъа алмаштырды.

— Борис, эзоп тилинде лаф этме, — деди Николай Васильевич, — туткъан ишинъиз сыр олмаса, ачыкъ айт, биз де бир шейлер анълайыкъ.

— Айтайым, сыр туткъан адамлардан дегильмиз, биз буравджылыкъ ишинде керек олгъан бутюн зенаатларны огрене башладыкъ.
Мен озюм чиленгирликни, Сервер дюльгерликни, Сейтабла монтёрлыкъны...
Къыскъадан айткъанда меселе шунда ки, къую буравлангъанда бирде-бир иш чыкъа къалса усталарнынъ кельмесини беклемейджекмиз, озюмиз япаджакъмыз.
Насыл дейсинъиз, икътисат этильген бу дакъкъаларнынъ иш темпине тесири олурмы?

Борис эллерини хачлап, башыны котерип, джевап бекледи.

— Эльбет де олур, лякин бу«сырынъны» бизге ачмамакъ керек эдинъ, — деп шакъалашты секретарь.
— Ернинъ де къулагъы бар дейлер, бу теджрибенъизни башкъа бригадалар эшитип къалсалар, сизин кене къуйрукъта къалдырмазлармы?

Таш кимнинъ къуюсына атылгъаныны анълагъан Борис:

— Эшитсинлер!— деди.
— Къоркъмаймыз.
Башымыз сагъ олсун, олар артымызгъа еткендже, биз даа бир шейлер тюшюнип чыкъарырмыз.
Геологкъа айтынъыз, буравланаджакъ янъы къуюнынъ ерини косьтерсин.
Темпни онда корерсинъиз.
Республика боюнджа рекорд урмасакъ, адым Борис олмасын!

— Сизге къую бермейджек оламыз, — деди Сабир Мухаммедович.
— Бираз сабыр этмек керек олур.

Директорнынъ сёзю яшларны айретте калдырды.
Адиль бир адым огге чыкъып:

— Сабир Мухаммедович, сёзюнъизнинъ манасыны анълап оламадым.— деди.
— Суд вакъытында джинаетчилерге джеза укюми бильдирильмезден эвель, судья оларгъа къабаатларыны айта.
Биз насыл бир «джинает» ишледик?
Бизге не ичюн къую бермейджек олдынъыз?

Яшларнынъ эйджанланып-иркилип къалувлары директорны джан-юректен джоштурды.

— Адиль уста, биз сизнинъ бригаданъызны джезаламакъ дегиль, рагъбетлендирмек истеймиз,— деди о.
— Эвельден Борис япкъаны киби, ярындан башлап бригаданъызнен вахта-вахта оларакъ, къуюлардаки бутюн бригадаларны инструктирлейджексинъиз.
Сен озюнъ ярын саба идареге кель де, бу акъта приказ ве инструктаж графигини ал.

— Сабир Мухаммедович, ишанчынъыз ичюн сизге чокъ тешккюрлер олсун, лякин...

Адильнинъ сёзлерининъ девамы агъызында къалды.
Тамам бу арада ер тюбюнден насылдыр бир гурюльтилер эшитильди.

Къуюнынъ устюндеки сет, демир арматура ве вышка салланды.
Гурюльти эп артты.
Хавфсырагъан уста:

— Къуюдан кенар чекилинъиз! — деп багъырды ве козьлерини приборлардан алып, ерге чёкип динъленди.
Сонъ, бирден аякъкъа атылып турды: — Нефть!
Нефть озю чагълап чыкъаятыр!— деп къуванчнен багъырды.

Борис къую башындан резервуарларгъа узанып кеткен нефть трубаларыны элинен тутып бакъкъан сонъ, аркъадашларына айланды ве тасвир олунмаз бир эйджаннен:

— Нефть Къайракъташкъа догъру ёл алды!— деди.
— Огъурлы ёллар олсун санъа, "къара алтын!" — деп багъырды.

Топлангъанлар бригада азаларыны сарып, оларнынъ эллерини сыкъмагъа, мувафакъиетнен тебриклемеге башладылар.
Промкин Адильнинъ манълайындан опьти ве онынъ элини ири авучлары ичинде сыкъып:

— Къардашым, энди акъикъатен уста адыны ташымагъа акъ къазандынъ, амелий сынавдан кечтинъ,— деди.
— Совет бурав устасы адыны шерефнен ташы.
Элинъ енгиль экен.
Буравлагъан эр бир къуюнъдан нефть чагъласын!

Адильнинъ козь зарларында къуванч яшлары йылтырады.

— Бабалыгъынъыз ичюн сагъ олунъыз, Андрей Палыч,— деп устасыны къучакълады.
— Манъа япкъан эйилигинъизни омюр билля унутмам, элиме берген усталыкъ дестегинъизни ватанымыз эшкъына ишнен акъламагъа тырышырым.

Къуванчыны насыл ифаде этеджегини бильмеген Борис, бир шейлер айтаджакъ олып:

— Джемаат!— деп багъырды.
Лякин бу эйджанлы дакъкъаларда онынъ давушына къулакъ аскъан олмады.
«Топ атсанъ да эшитмейджеклер» деп тюшюнди Борис ве элине къалын бир демир парчасы алып, вышкагъа асувлы рельсни къакъмагъа башлады.
Орталыкъ бир ань ичинде чым-чырт кесильди, онларнен теляшлы козьлер Бориске айланды.

— Къоркъманъыз, тревога ёкъ! — деди о кулюмсиреп 
— Сизни тынчландырмакъ ичюн президиумда чанъ олмагъанындан, гонгдан файдаландым.
Джемаат!
Адиль устаны тилинъизнен макътап, еди къат кокнинъ тёпесине котердинъиз.
Чокъ яхшы.
Разым.
Лякин оны энди эльнен котермеге вакъыт кельмедими?

Бу сёзлерни айтаракъ, Борис апансыздан Адильнинъ белинден къапышлады, Сервер исе тизлеринден тутып, онынъ аякъларыны ерден кестилер.
Промкин кенъ авучларыны Адильнинъ сыртына даяды.
Онларнен эллер Адильге япышып, оны авагъа фырлап аттылар.

— Бир даа!
Бир даа! — Борис тынмакъ бильмеди.
— Бираз даа кучюнинъиз, ич олмадым вышканынъ тёпесине етсин.

Шенълик ёргъунлыкъны да унуттырды.
Атта Нияр биле шенъликке къапылып, яшлар ортасына сокъулды, Адильге япышмакъ ичюн эллерини узатты ве бирден чекильди.

«Меним япкъаным недир шу? — деп озь-озюне тааджипленди.
— Яшларнынъ къуванчында меним не ишим бар?
Юр, къоркъакъ махлюкъ, рельсни къакъып, кулькю-шаматаны токътат да, бу джемаатнынъ козю огюнде ким экенинъни айт, мектюпни Айшенинъ севимлисине бер.
Иште, бабанъ да шу ердедир, масхаралыгъынъы озю къулакъларынен эшитсин, санъа ашаткъан отьмегини, севгисини лянетлесин».

О, даа сес-шаматалары кесильмеген нефтьчилер арасындан чыкъып, вышкъагъа асувлы рельске таба джёнеди, къалтыравукъ элине демир парчасыны алды...

— Къызым, сен хастасынъ гъалиба, — деп онынъ янында Николай Васильевич пейда олды.
Авучынынъ терс тарафыны онынъ манълайына кетирди.
— Тез ол, къызым, машинагъа мин, сыджагъынъ бар.

Ниярнынъ элиндеки демир парчасы ерге тюшти.
О, козьлерини котермеден.
— Кейфсизлигим кечеятыр,— деди.
— Раатсызланманъыз, мен бригаданен къайтырым.

— Инатлыкъ этме, къызым, санъа дерал тёшекке ятмакъ керек.
Аякъ устюнде зорнен турасынъ.
Юр, машинагъа минейик.

Авасы сыджакъ олмаса да, Ниярнынъ устюнден тер чыбырды, меджалсызлыгъындан тизлери букюльди, козьлери бунарланды

— Бабай, мен бригаданен къайтырым...

Къызынынъ эр бир арзусыны ерине кетирмеге алышкъан Николай Васильевич языкъсынувнен:

— Э, озюнъ билирсинъ де, — деди ве шу ерде тургъан Серверни ишмарнен кенаргъа чагъырды.
— Нияргъа козь-къулакъ ол, къардашым, бираз хастаджандыр.
Риджа этем, машинадан тюшкен сонъ эгленип къалмасын, оны эвге озгъар.
