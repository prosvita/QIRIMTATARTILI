## Алтынджы баб.
Башынъа кельсе — башмакъчы олурсынъ

### 1

Шувулдап ягъмур ягъа.
Сим-сия кесильген кок юзюнинъ булутлары ерге саркъкъанлар.
Зиндан къаранлыкъ.
Козь-козьни корьмей.

Ятакъханенинъ огюне машина келип токъталды.
Онынъ бортундан секирип тюшкен Сервер, резина чызмаларынен шинген балчыкъны ёгъурып, софагъа чапып кирди.
Ягъмурлыгъыны, мешин фуражкасыны чыкъарып, бетиндеки ягъмур тамчыларыны сильди ве экинджи къаткъа чапып чыкъты.

Аркъадашлары терен юкъуда эдилер.
Сервер аякъ уджларына басып, кроватына кельди ве союнмагъа башлады.
О, чокъ ёргъун эди.
Комсомол секретарьларынынъ саба саат докъузда башлагъан район мушавереси акъшам саат секизгедже девам этти.
Нефть оджакъларында, санайы ишханелеринде ве колхозларда социалистик ярышнынъ кетишатына екюн чекильди.
Онда район партия комиметининъ секретары сёзге чыкъаракъ, Къайракъташ комсомол тешкилятынынъ ишини ве хусусан Адильнинъ бригадасыны мисаль этип кетирди, комсомол секретарьларыны олардан орьнек алмагъа чагъырды.

Сервер ёргъун олса да, гонълю гъает шад ве джошкъун эди.
Эгер мына шимди аркъадашларындан бирде-бири айыныкъ олса эди, о онынънен бирге ян-янаша отурып, теэсуратларыны айтыр, япыладжакъ ишлерни икяе этер ве гонълюни бошатыр эди...

Инсанда ойле бир рушенлик саатлары ола ки, мытлакъа бирисинен корюшмек, дертлешмек, юрек джошкъунлыгъыны аркъадашынънен пайлашмакъ ичюн озюнъде буюк бир рухий истек сезесинъ.
Сервер де бу вазиетте эди.
Гедженинъ кеч маали олгъанына бакъмадан, о «йиберильмеген мектюплер» дефтерини чыкъарды, элине къалем алды...
Шу ань севимли Айшесининъ къар киби акъ ве темиз юзю козьлери огюне кельди, чокъракъ сувларынынъ тыныкъ аэнкини анъдыргъан шырын давушы къулакъларында чынълады.

«— Айшем — мормелевшем,— деп башлады о.

Мында келип тюшкеним алты ай олды.
Бу аз бир вакъыт ичинде Къайракъташта ойле бир денъишмелер олды ки, оларны къалемнен тасвирлемек биле къыйын.
Сен Къайракъташнынъ географиясыны баягъы огренгендирсинъ, чюнки бундан эвельки мектюплеримнинъ эр биринде оны анъып турдым.
Келеджекте нефть оджакъларынынъ меркези оладжакъ бу кенъ мейданлыкъта янъыдан отузгъа якъын эки къатлы эв япылды.
Темеллери къоюлгъан ве куньден-куньге котерильмекте олгъан биналарнынъ сайысы бундан да чокътыр.
Раатлыкъ куньлери меркезий сокъакълар рыкъма-рыкъ адамгъа тола.
Борюкъышлакъ да сыфатыны денъиштирди, онынъ ялынъыз ады къалды десем де янъылмам.
Комсомол тешкилятынынъ тешеббюсинен яшлар сазлыкъкъа уджюм эттилер, къамышларны тер-тегиз къыркъып чыкътылар.

Шимди онда чешит джанаварларнынъ «концерти» дегиль де, канава къазыджы машиналарнынъ давушы янъгъырай.

Я къавракъ тогъайлыкъны айтмайсынъмы?
Онда сув кельди — янъы яшайыш башлады.
Юзге якъын нефтьчи аилеси девлетнинъ ярдымынен эв къурмакъталар.
Озь эвлерине киргенлер де бар.
Азбарларыны къазалар, терек ве юзюм чубукълары отурталар.
Бир къач адам олып биз де бу ишке тутундыкъ.
Андрей Палыч да бизнен.
Тезден тапышмакъ ве къавушмакъ къысмет олсун, эвимиз къурулаятыр!
Тогъайлыкъкъа электрик теллери тартылды, тезден газ бериледжек...

Къайраткъашнынъ адамлары да денъише.
Акъикъатен, эр шей шараит ве муитке багълы экен.
Бир вакъытлары мен Аркадий Гайдарнынъ он еди яшында полк командири олгъаныны, Щорснынъ исе йигирми дёрт яшында дивизиягъа командирлик эткенини окъуп, дженкнинъ бу легендар командирлерине джан-юректен сукълангъан эдим.
Шимдики адамларымыз даа тез, эм бирлей-экилей дегиль, номайлыкънен оселер.
Бизим Адиль, даа йигирми экини толдурмаса да ноябрь айы башларында имтиан берип, бурав устасы унваныны алды.
Биз онынънен гъурурланамыз.
Андрей Палыч бригададан кетти, оны эксплуатация участкасынынъ начальниги оларакъ тайин эттилер.
Шакъаджы Борис буравджы дереджесине котерильди.
Мен де артта къалмадым; верхойвойлыкътан буравджынынъ ярдымджысы вазифесине алмаштым.
Демек, бир басамакъ даа осьтим.

Айшем, биринджи сентябрьден мында эки мектеп ачылды: балалар ичюн иптидаий мектеп ве нефтьчи яшлар ичюн акъшам мектеби.
Акъшамлары одамыз чым-чырт кесиле, яшларнынъ эписи мектепке кете.
Биз Селимнен ялынъыз башымызда къаламыз.
Селим акъкъында эки сёз: ичкиджиликни ташлап, нефис эдебияткъа урунды, гедже куньдюз окъуй.
Къызларгъа да саташмай.
Бориснинъ ахлякъ «концерти» бираз къаба олып чыкъса да, китапханедеки лакъырды Селимге тесир этмей къалмады.
Ниярнен Зарифе енге оны «шефликке» алдылар.

Экинджи бир янъылыкъ даа: Зарифе енгенинъ ерине ятакъханемизге бир рус къадыны кельди.
Акъайы фронтта ольген.
Яп-яш эки баласы бар.
Биз, элимизден кельгенине коре, онъа ярдым этемиз.
Лякин бизден зияде Айрапетов тырыша.
Бу адамда худжур бир денъиш олды: башы-аягъынен бу аилеге багъланды.
Не таиси балаларгъа алып келе.
Иштен бош вакъытларында (бригададан кетти, фурунда арабаджы чалыша) ятакъханеге келип, бу къадынгъа сув ташый, собаларгъа агъач яра, онынъ эвде къалгъан балаларына козъ-къулакъ ола.
Бойле мусбет алларны онда эвельден сарафламагъан эдим.
Бакъайыкъ, сонъу не олур.

Даа шимдичик комсомол секретарларынынъ район мушавересинден къайттым.
Хайырлая билесинъ: кечкен чаршембе куню мени Къайракъташ комсомол тешкилятынынъ секретары оларакъ сайладылар.
Саша Кудрявцев бу йыл девлет имтианлары береджегинден, секретарьлыкътан бошамаларыны риджа этти.
Нияр акъшам мектебинииъ докъузынджы сыныфында окъуй.
Илериде университетке кирмекни хаяллана.
Тирнекли ве акъыллы къыз, илле мурадына ирер.
Лякин мени башкъа бир меселе азаплай: бу къызнынъ юреги гъалиба манъа янтайды.
Не япмалы?
Мен онъа сени севгенимни, сени беклегенимии айткъанымдан, бойле бир шейнинъ ола бильмеси акъылыма кельмеген эди.
Элесленмеге башладым, чюнки юреги алевленип кетсе, оны сёндирмек де зор олур...

Селим ятакъханенинъ къызыл кошесиндеки стол устюне буюк бир табакъ кягъыт джайдырып, онынъ уджларыны кнопканен бегитти.
Кягъытнынъ юкъары башында ренкли къарандашларнен «Кирпи» сёзюни язды; онынъ тюбюнде, козьлерини йылтыраткъан ве сиври тишлерини ырджайтып тургъан тикенли кирпининъ ресимини япты.
Къызыл къалемнен ян-янаша эки чызыкъ сызып, онынъ ичине:
«Къайракъташ нефтьчилери умумий ятакъханесининъ сатирик органы» сёзлерини язды.
Бундан сонъ коридордаки тахта къутучыкътан бир авуч томарлангъан кягъыт парчаларыны чыкъарып, оларны бирме-бир стол устюне дестелеп къойды ве энъ устьтекини элине алып, козьден кечирди.
«Дамсыз къавуннынъ урлугьы чокъ олур» серлевалы бу хаберде, чалкъа тюшип яткъап Шишманнынъ каррикатурасы ясалгъан.
«Хур-хур одаман» адландырылгъан Шишманнынъ агъызындан шу сёзлер чыкъа:
«Огюз олса мойса эр дайим тапылыр», «Аркъама юк, бойнума хамут не керек я?»

«Алла берсин, афтада-алты базар, бир байрам олсун».

Селим мемнюниетнен кулюмсиреп, экинджи столда дерс азырламакъта олгъан Серверге бакъты.

— Яхшы, чокъ яхшы, просто поэзия!

— Неге къуванасынъ?

— Газетамызгъа дызман бир материал тюшти.
Шишманнынъ тенбеллиги акъкъында.
Ресимини корьсень, кульмектен ичеклеринъ узюлир.

— Эскирмедими? — деп сорады Сервер. — Шишман ударниклер сырасына киреятыр.

— Къара къышта тазе хыяр!— деп къызышты Селим.- Ондан ударник олурмы?
Валлаи, чаресини тапса бутюн ударниклерни ялмап ютар.

— Достлугъынъыз бозулдымы?

— Шу эрифтен гонъюлим къайтты.
Къальбини сакълап туткъан адамгъа ошай.
Топлашувларда эр кестен эвель «урра» къычырса да, топлашувдан сонъ:
«Къаравул, гедже-куньдюз ишлетип, еди теримизни сыдыралар», деп яйгъара къопара.

«Бутюн Къайракъташта юрек сырдашы, эш-досту олмагъан бу Шишман, акъикъатен, насыл бир адамдыр? — деп тюшюнди Сервер.
— Козьге кирмек, достлукъ къазанмакъ ичюн тилинден бал тамызса да, яшлар ондан четлешмеге тырышалар.
Селим биле ондан вазкечкен.
Тили юрегинен бир кельмесе керек.
Къой териси кийген къашкъыр олмасын...»

Селим экинджи кягъыткъа узанды.
Лякин оны козьлерине кетиргенинен, юзюндеки джошкъунлыкъ бир ань ичинде кедерге айланды, ийлекярлыкънен кульген козьлери сёнген киби олдылар:
«Джумерт юрекли йигит» сёзлери астында балабан бир юрекнинъ ресими япылып, устюнде беш къызнынъ ады язылгъан.

— Онъмазлар мени де унутмагъанлар, — деп курсюнди о, ве дестеден учюнджи кягъытны алды: дев киби мазалы эки адамнен пармакъ бойлу бир яш сурюне-абына ёл бою кетмектелер.
Язы:
«Аджеба бу къадедешлер къайсы бир арыкъкъа барып юварланырлар?»

Селим асабийликнен дудакъларыны тишледи ве, истер-истемез, кене кягъыт дестесине узанды.
«Къайракъташ тиленджиси» серлевалы бу хаберде, ёл ягъасында чёккен ве «баш агъырсына юз граммлыкъ хайыр» истеген тиленджининъ каррикатурасы япылгъан.
Онынъ тюбюне:
«Бу тиленджининъ ады недир?» деп, балабан суаль ишарети кьоюлгъан.

— Ким олсун, эльбет де Селимдир! — деп къычырды о.
— Зампара да мен, ичкиджи де мен, тиленджи де.
Ёкъ, бу джинасир «Кирпи» меним элимден келеджек шейге ошамай.
Япамайджагъым!

Сервер кулюмсиреп алды.

— Ана санъа бир шей даа!
Озюмни эльге алмагъа истейим, манъа иш беринъиз деп, комсомол тешкилятына мураджаат эткен сен дегиль эдинъми?

Селим онынъ янына барды.

— Сервер, дост, насыл этейим де, мына бу эллеримнен газетада озь каррикатурамны япайым?
Бунъа кимнинъ эли барыр?
Эм бир дане олса не исе, материалларнынъ докъсан докъуз проценти меним акъкъымда да!

— Язгъанлары догърумы?

— Догъру амма, бираз кечиккенлер.
Мен эр алда...

— Тенкъиттен къоркъасынъмы?

— Тенкъидтан къоркъмайым амма...

— Къоркъмасанъ аммалап отурма, газетаны чыкъар.
Керек олса озюнъни де аджыма, кулюнчли олсун.
акъылда тут, кульги инсанны догъру ёлгъа чеккен васталардан биридир.

Селим башыны эгип, элине къалемини алды...
Ичери Зарифе енге кирип къалды.
Чалыкъ козьлеринен газетаны бакъып чыкъкъан сонъ:

— Вай анапчыгъым, ракъыгъа пара истеп юрген бу бешарет ким экен? — деп къакъылдап кульди.

— Ким олсун, меним, — деди Селим.

— Олян, буны асалет озюнъни кульдюрмек ичюн япасынъмы?

— Кульсинлер!— деди Селим ве къалемини столгъа ташлап, Зарифе енгеге айланды.
— Акъылда тутынъыз: кульги де инсанны догъру ёлгъа чеккен васталардан биридир.
Озь-озюни тенкъид дегенлери мына будыр!

— Айса, сархошланып кровать тюбюнде къускъанынъны да суретке ал.
— Зарифе енге Серверге бурулды.
— Огълум, мен сени араштырып кельдим.
Мына, бу телеграмма санъадыр.

Сервер бир джаннен аякъкъа турып, телеграмманы алды, оны алель-аджеле козьден кечирди.

— Кене хабер ёкъ...— Телеграмманы столгъа ташлан, къангъылы бир алда ерине отурды.

Бу, Самаркъандтан берген докъуз телеграммасындан энъ сонъкисине кельген джевап эди.
Эвельден алынгъан джевапларда да Ташкент алий окъув юртлары Къуртбединова адлы къыз оларда окъумагъаныны бильдирген эдилер.

Меселеден хабери олгъан Зарифе енге Сервернинъ гонъюлини алмагъа тырышып: — Умюдинъни кесме, огълум, бир кунь ола къуванчлы хабер де алырсынъ,— деди.
— Олюлерден хабер кельмез, джанлы адам мытлакъа тапылар...
