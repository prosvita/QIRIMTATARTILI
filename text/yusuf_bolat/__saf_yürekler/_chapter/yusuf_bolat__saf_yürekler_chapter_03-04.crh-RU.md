### 4

Селим яшларнынъ иштен къайтмаларыны сабырсызлыкънен беклеп, кассирша Анифснен бирликте конторада джедвель тизмекте эди.
Джедвельге сонъки фамилия язылып, янында «500» ракъамы къойылгъан сонъ, о Анифенинъ омузларыны сыйпап, муляйим бир сеснен:

— Къалем туткъан иидже пармачыкъларындан айланайым,— деди.
— Шаирлерден бири сенинъ бу назик пармакъларынъ акъкъында шойле деген:

Къыналы пармакъ, джез тырнакъ, алтын ойманъ!

Сенинъ татлы тилинъе олурмы тонмакъ!

Толгъун кевдели, ялпакъ бетли Анифе ойнакъ козьлерини аякъ устюндеки Селимге котеререк:

— Сен халкъ йырларыны да шаирлер адындан сата башладынъ,— деди.

— Халкъ йыры деген ичюн оны джемаатнен топланып ундурдылармы?
Къыз пармагъына ашыкъ олгъан севдалар эвельден де бардыр.
Олардан бири уйдургъандыр.
Меселе онда дегиль...
Демек, къарарнен олса да, джедвель азыр.
Яшлар бу ракъамларгъа ким бильсин насыл къуванырлар.
Сагъ ол, тосунчыгъым.

Селим пенджереге келип, назарыны сокъакъкъа ташлады.
Онда дымма къаранлыкъ эди.

— Машина аля даа корюльмей.
Къана, Аничка, къолтугъыма кир де, ёлгъа чыкъайыкъ.

Конторадан чыкъаяткъанда оларгъа гедже къаравулы Махрамкул ака расткельди.

— Къартым, йигирми учюнджи къуюдакилер къайтмадылармы?—деп сорады Селим.

— Олар чокътан къайттылар,— деди Махрамкул ака.
— Машина оларны ятакъханеге алып барды.

—Деме?!-Селим айретте къалды.
— Я барып да дагъылып кеткен олсалар?
Ашхана да къапалгъандыр.
Аничка, сен мени бу ерде беклеп тур.
Сакъын еринъден къыбырдайым деме.
Козь ачып юмгъандже къайтып келирим.

Селим ашхана бетке чапып кетти.
Чокъкъа бармадан ашхананынъ пенджерелери электрик ярыгъынен алланды, ичериде акъ халатлы къадын пейда олды.

Кери къайтып кельген Селим:

— Юр, кечикмейик,— деп Анифени ашыкътырды.
—— Мен, достларны енъишнен тебриклеген сонъ, олардан бир къачыны ресторангъа чагъыраджам: бугунь айлыкъ алдым....

Йигирми учюнджи къуюнынъ бош чыкъкъаны акъкындаки хабер бригаданынъ бутюн азаларыны мугъайтты.
Олар буфетте ашап-ичкен сонъ одаларына чыкъып, сес-солукъсыз къалдылар.
Тек бир Адильнен Сервер пенджере къаршысындаки стол устюне джайылръан буюк бир кягъыткъа эгилип, озь аралары къызгъы-къызгъын сёйлешмекте эдилер.

Ода ичиндеки сускъунлыкъ Зарифе енгени тааджипте къалдырды.
«Огъулларыма не олды экен?—деп, олардан эр бирини козьден кечирди.
— Озь аралары къавгьа эттилерми?
Ёкъ, оладжакъ шей дегиль.
Кимерде бир хоразланып бири-бирининъ устюне атылсалар да, къавгъа эткен, дёгюшкен адетлери ёкътыр.
Айса даа не ола билир уюклерден бири джанларыны агъырттымы?

Екъ, джаным, бойле меляикелернинъ джаны агъыртылырмы?
Бельки меним тазирлерим тесир эткендир.
Эльбетте бу къадыннынъ хызметине урьмет этейик, сёзюни тутайыкъ деп, келишселер керек.
%

Бойле бир хуласагъа кельген Зарифе енге, арсланны эльге алыштыргъан адамнынъ гъурурынен киббарланып, оданы бойлап юрмеге башлады.

Ичери дост къызларнен Нияр кирип къалды.
О, озюнинъ бет сымасына пек келишкен кок антерисины кийген, орьме сачларыны омузулары устюне джайдыргъан.
Онынъ кулер юзюнде дерсинъ куньдюзки кунешнинъ шавлелери синъип къалгъан.
Къызларны корьген яшлар башларыны котердилер, кулюмсиредилер араларындан серин ель эсип кечкен киби олды.

Зарифе енге яшларны озь башларына къалдырып, одадан чыкъты.
Ниярнынъ мерамы Серверни киногъа чагъырмакъ эди.
Лякин, ятакъханеде ялынъыз башында корюльмеге чекингенинден, мында гонъюльдешлери олгъан къызларны да янына алды.
Амма одагъа кирип, яшларнынъ нешэсизлигини сезгенинен,— мерамында вазкечмеге меджбур олды.
Сервернен айырылып чыкъмакъны къолайсыз бир шей сайды.

— Клубкъа янъы картина кетирильди,— деди о.
— Киногъа кетмеге истеклилер бармы?

Яшларнынъ беклегени де бу эди.
Олар, эфкярларыны эзгелеген кедерли тюшюнджелерден къуртулмагъа ёл ачылгъанына къуванып, алельаджеле кийинмеге башладылар.
Кино лакъырдысыны эшитмеген Сервернен Адыль исе, къызларнынъ этрафында балкъурт киби къайнашкъан яшларнынъ яньпга келип, сусмаларыны риджа эттилер.

— Достлар!—деп башлады Сервзр.
— Бригадамызнынъ эксери азалары мында олгъанындан, сизнен акъыл танышмакъ истеимиз.
Меселе шундан ибарет.
Бнз, йигирми учюнджи къуюнынъ вышкасыны дагъытмай тура янъы къуюгъа кочюрмекни теклиф этеджек оламыз.
Эгер бу къурунтынынъ тюбюнден чыкъа бильсек, келеджектеки ишимиз де тезлешир, девлетке де он бинълернен рубле икътисат этермиз.
Насыл, бойле бир тешеббюсии ортагъа сурейикми?

Ичеридекилер бири-бирине бакъыштылар.
Киногъа азырланып, бир чызмасыны кийген, экинджисини элинде туткъан Амет аякъкъа турып, бош элининъ терс тарафыны Сервернинъ манълапына кетирди:

— Достум, сыджагъынъ бар гъалиба!

Кулюштилер.
Тилине сербестлик бермеге фурсат тапкъан Борис де артта къалмады:

— Аджеба алтмыш тонналыкъ бу вышканы сыртына урып кетеджек пельван ким экен?
Бербер Алининъ айткъан эфсаневий Сейтбатталымы?
Йокъса Аметнинъ машинасына ышанасызмы?

Бориснинъ фикирини Амет девам этти:

— Сенинъ алтмыш тоннанъ меним машинама не оладжакъ, бисмилля дегенже оны къуш къанаты киби алып къачар.
Лякин, бу вышканы машинагъа насыл ко- , терирмиз?
Андижан областында алтмыш тонналыкъ домкрат тапылырмы?

— Етти акъылданелик саткъанынъыз,— деп Адиль Бориснен Аметке сертийди.
— Къайракъташта тек бир Аметнинъ машинасы дегиль, даа да кучлю автомашиналар да бар, лякин бу ишке керекмейлер.
Вышка ер устюнден чаналап кетеджек.
Бутюн меселе ёлгъа багълы: вышканынъ кетеджек ёлу тегиз олмалы.

— Къыр ёлларына бельки асфальт тёшермиз?

— Кульме Борис, биз янъы Америка ачмаймыз, Баку нефтьчилерининъ омюрде сыналгъан теджрибелеринден файдаланмакъ истеймиз.
— Адиль элиндеки индже джылтлы китапны Бориске узатып:
— Мына, истеснъ озюнъ де окъуп бакъ — деди.
— Тюневин Сервернен вышканынъ кетеджек ёлуны козьден кечирдик.
Оны баягьы тегизлемек керек.
Бельки башка ишлер де чыкъып къалыр.
Иш къоркъакълары дегильмиз, керек олса геджелери де чалышырмыз.
Къасевет олмаса, къуванч да олмаз эди дегенлер, бош чыкъкъан къуюгъа кеткен заметимизни бельки бунынънен акълармыз.
Ярын Андрей Палычнен фикирлеширмиз эгер о да...

Адильнинъ сёзюни кроваты устюнден диньленин тургъан Шишманнынъ давушны больди:

— Аферин Адиль, мерамынъыз пек яхшы.
Текли финъизге джан-гонъюлимнен къошулам.
Бу ватанперверлик тешеббюсинъизни ялынъыз тебриклемек мумкюн.
Ярындан кечи ёкъ, Андрей Палычнен келишип, бу меселени вышка къуруджылыгъы конторасы огюне къоймакъ керек.

Ичеридекилер Шишмангъа бакъып къалдылар.
Джемаат ишлерини корер козю олмагъан бу адамнынъ сёзлери оларны айретте къалдырды.
Сервер де тааджипленди.
О, балчыкъ шингеилиги азырлагъанда араларында олып кечкен чарпышманы, онынъ ялкъынлы козьлерини, бир ань ичинде къутургъан джанаваргъа чевирильгенини ве шу саниеси сувып, масумлешии къалгъаныны хатырлады.
Сонъки вакъытларда Шишман иште де буюк гъайрет косьтере башлады, эвельден эки адамнынъ япкъан ишини шимди бир озю беджере.
«Худжур шей!..— деп Сервер башыны чайкъады.
— Онынъ «нуткъына» бакъ!
Бекленильмеген деньишме десенъ де ери бар.
Джемаатнынъ назары тийгендир...»

Нияр къол саатына бакъып, раатсызлана башлады:

— Ярым сааттен экинджи сеанс башланаджакъ, ашыкъмакъ керек.
Сервер, бу лакъырдынынъ девамыны башкъа бир вакъыткъа къалдырмакъ мумкюк дегильми?
