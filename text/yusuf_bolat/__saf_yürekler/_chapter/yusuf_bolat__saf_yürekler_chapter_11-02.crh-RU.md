### 2

Яз тез келип кечти.
Кузь айларында сийрек-сепелек ягъгъан ягъмурлар, ноябрнинъ ахырында бирден къаргъа айланды.
Къар гедже-куньдюз япалакълап ягъды.
Къою къар туманындан козь-козьни корьмеди, дерсинъ кок ерге энди.
Арыкълар, эндеклер, дерелер къар кур тюклеринен орьтюльди, эвлер къар ичинде джампийиналчанып къалды.
Табиатнынъ бу аджайип манзарасыны пенджерелерден, къапы араларындан сейир эткен къартлар:

— Чокътан бойле терен къар корьмеген эдик,— дейиштилер.
— Берекетке аляметтир...

Нефть оджакълары къасабасына узакътан къарагъан ёлджы, акъ чаршаф орьтюнген бу орталыкъта чокътан чокъ къара тамгъалардан башкъа ич бир шей эслеп оламаз эдн.
Бу тамгъалар — кешфият ве эксплуатация къуюларынынъ вышкаларыдыр.
Олар Къайракъташны даире шекилинде къуршавлап алдылар ве нефть районынынъ сынъырларыны бельгиледилер.
Шимди бу черчиве ичинде янъы-янъы къуюлар буравланмакъта.
Къайракъташ ватанымызнынъ нефть анбарына озюнинъ иссесини къошкъан янъы нефть оджакъларындан бири олды.

Зан эткен ёлджумызнынъ дикъкъатыны, шубесиз, бу къара нокъталар ортасындаки ал байракълы тамгъа джельп этер.
Бу, комсомол-яшлар бригадасынынъ вышкасыдыр!

Саат ве кунь сайын, афта ве ай сайын ер тюбюне энмекте олгъан бурав, октябрь-ноябрь айларында биринджи нефть къатламларына расткельди.
Ондан алынгъан пробалар шу ерлерде нефть барлыгъыны ве номайлыгъыны тасдыкъладылар.
Лякин баш геолог:

— Тапылгъан нефть бизимкидир, бизден къачмаз,— деп буравны эвельден къарарлаштырылгъан теренликке — эки бинъ еди юз метргедже эндирмек фикиринден къайтмады.
— Нефть районынынъ сырыны ве сынъырыны сонъуна къадар огренмек керекмиз.
Зан этсем, биз даа ойле бир нефть ятакъларына расткелирмиз ки, эйэй, къоймагъа тек савутынъ олсунъ...

Яшлар итираз этмедилер.
Бурунларына биринджи къатламларнынъ нефть къокъусы ургъан сонъ ишнинъ мытлакъа мувафакъиет къазанаджагъына ишанчлары артып, инатлыкъ, гъайрет ве себатнен къуюны теше бердилер.

Бундан учь кунь эвельси бурав, ниает, эки бинъ еди юз метр теренликке етти.
Бу кересинде пробаны лабораториягъа Адиль уста озю алып кельди.
Оны тешкерип бакътылар.
Лаборантка къыз онъа:

— Бу къатламдан алынгъан пробада нефть барлыгъыны косьтерген алямет тапамадыкъ,— деди.

Лабораторнягъа къуванчнен кельген Адиль, бу сёзлерни эшитип, буруныны асты ве гъамлы бир алда идареге, келип, геологнынъ кабинетине кирди, онъа сонъки анализнинъ нетиджесини бильдирди.

Бу хабер геологны да тааджиплендирди.
О, чекмеджесинден Къайракъташ нефть районынынъ геологик картасыны чыкъарып, стол устюне джайды.
Козюни картадан алмай тура:

— Ишни девам этинъиз!—деди.
— Ер къатламларынынъ бизим тасавур эткенимизден бираз башкъаджа сына янтайышы мумкюн.
Буны анъламакъ ве нефть ятакълары акъкъында эвельден эльде этильген малюматларымызны мукеммеллештирмек ичюн, бурав ишлерини девам этмек керек.

— Риджа этем, ачыкъ айтынъыз,— деди Адиль уста,— бурав ишлерини даа къач метргедже девам эттиреджекмиз: эллими, юзми, бинъми?..
Къуюны ниаетсиз буравламакъ мумкюн олмагъаныны акъылдан чыкъарманъыз, чюнки вышка тикленгенде ве бурав кедиклери бельгиленгенде къуюнынъ эки бинъ еди юз метр оладжагъы козьде тутулгъан эди.
Къоркъам, барып да йигирмн учюнджи къуюдаки ал текрарланмасын...

Къуру чыкъкъан йигирми учюнджи къуюнынъ анъылмасы, геологнынъ кейфине уймады:

— Ямангъа ёрама, иштен мадденъ къайтыр,— деди о.
— Бу къуюда янъы нефть къатламларына расткельмесек биле, энди тапылгъанлары да масрафларымызны беш-он къат одер.
Лякин мен эминим, бнз даа ойле бир нефть ятакълары ачармыз ки, эй-эй...

Бурав ишлери девам этти.
