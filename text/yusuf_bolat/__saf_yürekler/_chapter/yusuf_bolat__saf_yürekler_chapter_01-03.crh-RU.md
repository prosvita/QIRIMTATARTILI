### 3

Сабир Мухаммедович уфакъ бир одадан ибарет олгъан кабинетине кирип, креслосына ерлешкен сонъ, Серверге де отурмасыны теклиф этти.

— Къызма табан экенсинъ, япкъанынъ пек къаба олып чыкъты,— деди о.
— Манъа я да партком секретарына кирип айткъай эдинъ.

— Багъышланъыз, чыдап оламадым.
Виджданымы парагъа сатып алмакъ истеген бу эриф сабырымны тюкендирди...
Сиз къапкъангъа тюшкен бу сычавулны буюк бир баллонгъа тыкъып, рафынъыздаки нефть нумюнелерли шишелеринен бир сырагъа къойынъыз ве устюне:
«Къайракъташта эскиликнинъ джанлы къалымтысы» сёзлерини язынъыз.
Намы олмаса да, тарихда джиренч ады къалыр.

Сабир Мухаммедович баллон ичиндеки «джанлы къалымтыны» козь огюне кетирсе керек ки, озюни туталмай, къакъылдап кульди.

— Языкъ ки, бу сой «экспонатлар» шимдилик аз дегиллер, оларнынъ эписине баллон да етмез, рафта да сыгъмазлар.

— Тарих ичюн бир данеси де етер.
Къалгъанларынынъ къуйрукъларыны кесмек керек, зарарлы махлукъ олгъанлары корюлип турсын.

Сабир Мухаммедович озюнинъ зейтун киби сия козьлеринде ве ал янакълы эсмери юзюнде сезилир-сезильмез бир тебессюм сакълап, элине Сервернинъ анкетасыны алды.
Озь башына лакъырды этер бир тавурнен:

— Демек дженк башлагъан йыл Мелитополь гидромелиорацня техникумыны битиргенсинъ...— деди.
— Чокъ яхшы...
Ордуда танкист экенсинъ...
— Директор бу сёзлерни айтаракъ, козьлерини Серверге котерди.
— Автопарк ичюн акъикъатен ляйыкъ бир адамсынъ.
Шимди гаражда эллиге якъын юк машинасы барйылнынъ ахырынадже алтмыш беш машина даа аладжакъмыз.
Риджа этем, бу ишни озь бойнунъа ал.

Ишанчынъыз ичюн сагъ олунъыз, директор аркъадаш,— деди Сервер,— лякин мен нефть къуюларында чалышмакъ истейим.

— Ким оларакъ?

— Башталарда, эльбет де, адий ишчи оларакъ.

— Демек, бурав устасы дереджесине етмек истейсинъ, олейми?

Сервер кулюмсиреди.

— Бир басамакъ даа атланъыз.

— Сени анълап оламайым,— деди директор.
— Нефтъ оджакъларында чалышкъан эр бир ишчининъ бирден-бир истеген уста дереджесине етмектир, сен исе...

— Мен мында ишлеген девиримде заочно окъуп, геолог олмакъ истейим.
Арзум будыр.
Зан этсем, мурадыма мытлакъа наиль олурым.

Сабир Мухаммедович аякъкъа турып, достчасына Сервернинъ элини сыкъты.

— Окъу, къардашым, яшлыкъта окъуп къал!
Устюне басып юрген топрагъымызнынъ багърында зенгин хазинелер бар.
Оларны къыдырып тапмакъ ве халкъымызнынъ вариети этмек бизим мукъаддес борджымыздыр.
Мен де геолог эдим...
Эдебият керек олса дос-догъру эвиме сурип кель, чекинме, шкафлардан истеген китапларынъны сайлап ал.
Бизим комсомол тешкилятыныиъ секретары Саша Кудрявцев да политехника институтынынъ заочный болюлинде окъуй.
Бу йыл битиреджек.
Умумий предметлерден санъа ярдымы токъуна билир.
Окъувынъны нефть элифбесинден башла,— бу сёзлерни айтаракъ, Сабир Мухамедович стол чекмеджелерини акътарды, ондан эки китап чыкъарды.
— Мына башта буны, Броднынъ «Нефть сырлары» китабыны окъу.
Бу китап санъа элифбе хызметини корер нефтьчиликнинъ не къадар зевкълы ве меракълы бир иш олгъаныны бильмек ичюн, мына Манаф Сулейманныпъ «Ер асты сырлары» китабынен таныш ол, аджайип бир эсер!

Сервер директоргъа тешеккюрини бильдирип, сагълыкълашып кетти.
Кабинет бошалып къалгъан киби олды.
Не ичюндир бильмем, бу яшнынъ шадлыгъы, истикъбальге ишанч ве умютнен бакъышы Сабир Мухаммедовичке озь яшлыгъыны, генчлик девири ынтыльплларыны хатырлатты.

Сабир Мухаммедович дженктен эки йыл эвель Ташкенттеки Орта Асия девлет университетининъ геология факультетини битирди ве аспирантурада къалмасыны теклиф этмелерине бакъмадан, бир группа эсли ве яш геологларнен бирликте тувгъан Фергъана вадисине келип тюшти, нефть барлыгъы зан этильген ерлерни тешкермеге-огренмеге башлады.
О, эки йылнынъ къыш ве языны чёллерде, къыр тёпелеринде ве дагълыкъларда кечирди.
Ишине джан-гонъюльден берильген бу яш геолог, сабалары танъ атмаздан чантасыны сыртына урып, чёкючини элине алып, озю ичюн бельгиленгеи участкагъа чыкъып кете эди.
О, ачылып къалгъан ер къатламларына расткельдими, къар ве ягъмур демеден, шу ерде саатлернен, кимерде бир куньлернен къалып оларнынъ къурулышларыны, бири-бирининъ устюне ятыш шекиллерини, теркиблерини, яшларыны — нидже миллион йыл эвелиси пейда олгъанларыны—огрене ве топографик картагъа зарур къайдлар япа эди.
Акъшамлары, энди къаранлыкъ тюше башлагъан бир вакъытта, чешит джысым нумюнелеринен толу чантасыны сыртына урып, ёрулгъан ве лякин тендирист бир алда базагъа къайтып келе эди.
Омюрини чёль геологиясы ишине берюв,— онынъ ичюн чезильген ве денъишмеси мумкюн олмагъан бир шей эди.
Лякин гъафлеттен дженк башламасы бутюн планларны бозды: тешкерюв ишлери вакътынджа токътатылды, Сабир Мухамедович исе ордугъа алынды.

О, бир къач йыллар дженкинъ къуршун ягъмуры ичинден аман-эсен кечти ве гвардия майоры дереджесине етти.
Лякин дженкнинъ ахырына таба, севимли ишине къайтув энди акъикъаткъа чевирилеяткъан девирде, душман топрагъында минагъа огърап, сол аягъындан айырылды.
Эвине, оны дёрт козьнен беклеген севимли къадынына агъач аякънен къайтып кельди.
Эльбет де, бойле бир къазадан сонъ дагъ-къырларны доланып юрмек хаялындан вазкечмек керек олды.
О, аспирантурагъа кирип, геология боюнджа ильмий ишлернен огърашмакъ истеди.
Лякин онынъ ордудаи къайткъаныны эшиткен эски достлары — яш геологлар онынъ якъасыны бошамадылар, Фергъана вадисинде нефть ве газ араштырув боюнджа козьде тутулгъан буюк планларны тасвирлеп, онынъ эски «дердини» къозгъадылар.
«Сенинъ чагъынъда яш адамгъа лабораторияда къапалып къалмакъ айып бир шейдир,— деп утандырдылар,— илмий ишни ялынъыз лабораторияда дегиль, нефть къуюлары башында да алып бармакъ мумкюн.
Шимди, дженк яраларыны девалайыджы эсас иляджлардан бири нефть олгъанда, сен дёрт дивар арасында сыгъынып, пробиркалар ичиндеки нефтьке сукъланып турмазсынъ эбет» деп, оны эрте-ярыкъ насылдыр бир ишке азырладылар.

Сабир Мухаммедович ахыр-сонъу олдырамады, аркъадашларынынъ тешвикъатына къапылды ве эвельден ойлангъаны киби Илимлер академиясына дегиль де, трестке барып, тешкиль этильмеси козьде тутулгъан Къайракъташ нефть оджакъларына ёлланма алды къырлар ва тогъайлар арасына келип тюшти.
Мына бу бошлукъларда нефть оджакъларынынъ темель ташыны къоймакъ керек олды.
Биринджи вакъытларда иш уджыбуджагъы олмагъан бир дерья олып корюльди.
Араштырув ишлерини девам эттирмекнен бир сырада, геологларнынъ берген малюматларыны амельде тешкерип бакъмакъ ичюн кешфият къуюлары буравламакъ, бунынъ ичюн де ишчи кучи ве мутехассысларны тапып кетирмек, эв ве бина къурмакъ, техника кедиклери ве алетлерни шеэрден мында ташымакъ, район меркезинден башлап нефтьчилер къасабасы къуруладжакъ ергедже йигирми беш километрлик таш ёл къурмакъ...
Вельасыл эр шейни янъыдан башламакъ, девам эттирмек ве иш колемини кунь сайын кенишлетмек керек эди.
Дженк акъибети оларакъ, эр бир тедбир бинъ бир тюрлю зорлукъларгъа барып чата эди.

Ишнинъ зорлугъы Сабир Мухаммедовични къоркъузмады.
Озюнинъ тюкенмез гъйрети ве зийрек акъылынен баштак-аякъ ишке берильди.
Арасы бир йыл кечеркечмез йигирмиге якъын кешфнят къуюлары буравланды къуюлар башындан къыр этеклериндеки резервуарларгъа къадар нефть трубалары тартылды.
Лякин иш колеми кенишледикче, эсас зорлукъ кадрлар меселесине келип тирельди.
Нефть оджакъларына онларнен буравджылар, операторлар, электрик монтёрлары, чиленгирлер, ташчылар, шоферлер ве адий ишчилер керек олып къалды.
Бу мутехассысларны къыдырып тапмакъ яхут да нефть оджакъларындаки ишчилерден азырламакъ керек, эди.
Шунынъ ичюи о, нефть оджакъларына озь эмегини теклиф эткен эр бир адамгъа шорбаджы козюнен къарай ве шу адамнынъ истихсалгъа насыл бир файда кетире биледжегине кунь эвельден къыймет кесмеге тырыша эди.

Сервернен олып кечкен субет нетиджесинде Сабнр Мухаммедович озюнде насылдыр бир енъгиллик, теидиристлик ис эттиЁргъунлыгъы, кесик аягъынынъ джан сыкъыджы сызлавы савушкъандай олды.
«Бойле къатты ирадели, темиз виджданлы адамлар мында аз дегильдир,— деп ойланды.
— Бунынъ кибилери енъгиль къазанч пешинден чапмайлар, иш ичюн, джемаат менфаатлары ичюн яшайлар.
Оларны ишке джелып этмек веоларгъа аркъа даямакъ керек».
