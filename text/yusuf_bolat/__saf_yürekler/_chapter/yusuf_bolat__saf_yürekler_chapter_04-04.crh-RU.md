### 4

Машинадан тюшкен уста эвине догъру кетти.
Лякин электрик станциясынынъ таш дивары янына етип, энди эвине буруладжакъта, аякълары такъаттан кесильген киби олды, адымлары явашлады.
Иштеки онъайтсызлыкътан сонъ эвге къайтып,
 къарысынынъ сытыкъ чырайыны корьмек, асылы ве сонъу олмагъан опькелерни эшитмек, бу «судьянынъ» алдында энди бинъинджи кере озюни акъламагъа меджбур олмакъ, 
онъа джеэннем азабындан да агъыр бир шей олып корюльди.
Шимди онъа, юкъусыз кечирген геджелеринден сонъ, гонъюль раатлыгъы, тынчлыкъ ве юкъу керек эди.
Лякин озь эви ола тура даа къайда барсын, кимнинъ эвинде раатлыкъ ве тынчлыкъ тапсын, 
кедерини кимге тёксин, кимден гонъюль алсын!
Ёкъ, джаным, башкъасынынъ башына мусаллат олмакъ не керек я.
Айса не япмалы?

Уста кери бурулды .
Ашхана даа ачыкъ эди.
О, догъру буфетке барып, ач къарынгъа бир стакан ракъы ичти.
Спирт ичини атеш киби якъып, мийине урды.
Кедери бираз язылгъан киби олды.

— Юз грамм даа!—деди уста.

Саллана берип ёлгъа чыкъты.
Гонъюлинде Галина Ивановнагъа дженктен эвель беслеген севги ве муаббетлик дуйгъуларына ошагъан сезгилер джанланды.
Араларындаки сувукълыкънынъ къабаатыны озь бойнуна алмагъа тырышты.
«Бутюн къабаат менде, чюнки баштан-аякъ ишке урунып, къарымны унуттым, онынъ арзуларына къулакъ асмадым,— деп ойланды.
— Ёкъ бойле яшалмаз, юмшамакъ, инджермек, муляйимлешмек керек, оны бираз джильвелендирмек ве эркелемек керек.
Шишип къалгъай эдилер, бутюн къадынлар наз севелер: джаным-козюм демегендже, козьлери де кульмей.»

Уста, гъафлеттен акълына кельген бу фикирге ферахланып, бир даа ашханагъа къайтып кирди, буфеттен ренкли шеритлернен сарылгъан эки къуту шоколад ве мускат шарабы алып чыкъты.
«Акъикъатен, корюмсиз бир бинанынъ ичинде ерлештирильген ве архивде тозланып къалгъан фильмлер косьтерильген кинодан башкъа шимдилик мында даа не бар я?—деп Галина Ивановнанынъ азарланмасына себеп арады.
— Баку киби бир шеэрде яшагъан къадын ичюн, эльбет де, мында джан сыкъысыдыр.
Къабаат менде, Галяны дёрт дивар арасында къалдырдым, эсамесини окъумадым, эглендирмедим, эвге ялынъыз ятмагъа кельдим.
Екъ, бойле олмаз, 
къадынгъа мунасебетте дюменни чевирмек керек, ич олмадым базар куньлери оны Андижангъа алып барайым, кино-театрлерни корейик, 
отпускада исе онынънен берабер Волга бойларына баш урармыз».

Бойле джошкъун тюшюнджелерге далгъан уста къапысы алдына келип еткенини дуймай къалды.
«Мына шимди софра башына кечип муаббетликнен ашап-ичермиз, кийинир-къушанырмыз ве яшлыгъымызда олгъаны киби къолтукълашып, киногъа кетермиз».

Уста къапыны ачты, къутуларны аяттаки стол устюне къойды ве шишени чыкъармакъ ичюн элини джебине сокъты.
Бу арада ичеридеки оданынъ къапысы ачылып: Галина Ивановнанынъ башы корюльди.

— А-а, кельдинъми пьянса?— деп аяткъа атлады.
— Озюнъ киби бир такъым быралкъыларнен къонушып юргенинъ етмеди, энди эвге де кетирдинъми?
Тез ол, башымдан джоюл, шишенъ де башынъа парлансын.

Устанынъ башындан ашагъы дерсинъ къайнакъ сув тёктилер.
Даа демин джошкъунлыкънен сусленген ве яхшы ниетлернен толу юреги еринден кочькен киби олды.
Сыкълетленди, фикирлери къарышты, тили курьмеклешти.

О, насыл да олса озюни эльге алып:

— Галя, Галочка!
Мынавы шоколадларны санъа кетирдим, —деп къутуларны узатты.
— Шарапны да берабер ичмек ичюн кетирдим.
Сонъ киногъа кетермиз, яхшы кино бар, дейлер.

Устанынъ узатылгъан эллери авада асылып къалды.
Галина Ивановна еринден тепренмеди.

— Вай-вай-вай, бу не къадар незакет ве урьметтир!
Айтчы, бу алидженаплыкъ санъа къайдан кельди?
Шараптан думанлангъан ахмакъ башынъа бугуньки кунь секизинджи март олып корюльдими?
Бир вакъыт япмагъан шейинъ эльдиректен бугунь акълына кельгени пек худжур.
Керчектен де шашыладжакъ бир шей...
Бельки догърусыны айтырсынъ?
Бу къутуларны бир кахпеге багъышлайджакъ эдим амма, оны эвде тапамагъанымдан санъа кетирдим, дерсинъ?
Гедже сменасында къалдым деп, эвге кельмеген геджелеринъни шу кахпеде кечире эдинъми?
Айт, керчегини айт, манъа эписи белли.
Ах гъарип башчыгъым, геджелери юрегимни кемирген шек-шубелер догъру экенлер де!
Сулюк олып къанымны эмди, тенимни еди ,аздырды-тоздырды, верем этти, энди мени брак чыкъарып, башкъасына айланды.
Семизини таптынъмы, хынзыр?
Мени бегенмейсинъми ?
А-а, агъзынъа сув алып, балыкъ киби сусып къалдынъмы?
Айтмагъа ялан тапамайсынъмы? ...

Галина Ивановна тёке берди.
Тынч, муаббет лакъырдыгъа азырланып, шаматагъа расткельген уста исе, не айтаджагъыны бильмейип, шашып-шашмалап къалды.
Онынъ сусып турмасы Галина Ивановны даа зияде алевлендири:

— Тутылдынъмы кельпазе?—деп акъайынынъ устюне чапкъылды, козь яшларынен суварылгъан къаргъышларыны бурчакъ киби септи.

Уста ап-акъ кесильди.
Ачувы богъазына келип тыкъылды.
Лякин шунъа бакъмадан, зорнен олса да:

— Галина, Галя!...
Агълама джаным —деди.
— Инан манъа, бу къутуларны мен махсус сенинъ ичюн алдым.
Сен яш балачыкъларны пек севесинъ.
Мынавы къуту устюндеки ресимге бакъ.
Бу яш тосунчыкъны коресинъми?
Кульмектен тап козьлери яшлангъан.
— Бу сёзларни айтаракъ, уста Галина Ивановнагъа якълашты, бир элини онынъ омузына ташлады, экинджисинен къутуны онъа узатты.
— Бакъ, бу сабийчикке бакъчы...

Галина Ивановна йыландан титсиреген бир адам киби, онынъ янындан сыптырылып, къоджасынынъ элиндеки къутуны къакъып тюшюрди ве ерге тёкюльген конфетлерни аякъларынен таптады.

— Башкъаларынынъ балаларына къуванасынъмы, бичильген теке?
Эркеклигинъ къайда?
Екъса сени арем агъасы япмакъ ичюн азырладылармы?

Уста къалтыравукъ бир давушнен:

— Галя, бу меселеде къабаат менде олмагъаныны сен билесинъ де гъалиба...— деди.

— Демек, къабаат менде экен, ойлеми?
Санъа апакъайлыкъ япамайым, бала догъурамайым, сен исе бала дердине тюшип...

— Сус, сус дейим санъа!
— Уста озюнинъ хабери олмадан багъырып йиберди.
— Етти энди зевзекленгенннъ, кес!

— Къычырма, зампара феодал, къоркъузамазсынъ...

— Не?
Къана бир даа текрарлачы!
— Уста къадыны устюне атылды, ачувындан дудакъларыны тишледи.

— Текрарламаз беллединъми?
Зампара дедим, феодал дедим!
— О, алев фышкъыргъан козьлерини акъайына тикип къалды.
Шимди онынъ юзюнде бу козьлерден башкъа ич бир чизгини фаркъ этмек мумкюн дегиль эди:
козь яшларынен сылангъан бет боясы эллеринен ёгъурылып, юзю клоунларнынъки киби аялангъан эди.

Озюнден кечкен уста юмуругъыны тююклеп:
— Сёзюнъни кери ал, джарис инсан, мен зампара дегилим, феодал дегилим,— деп текрар багъырды

— Феодалсынъ, феодалдан да бетерсинъ, партияда тесадуфий бир унсурсынъ...

Уста элини салмакълап, шамарыны Галина Ивановнанынъ бетине тюшюрди.

— Кет, кет! Бир да козюме корюльме!—деп айкъырды ве билегинден къапышлап, оны аят къапыдан итеп йиберди.

Озюнден кечкен уста башына япышып, ичери одагъа чапып кирди ве урбаларынен кроваты устюне юзю къоюн юварланды.
О, сытма хастасы киби бутюн беденинен къалтырамагъа, охылдамагъа, дакъикъада бир чеврильмеге, созулмагъа башлады.
Башында къайнашкъан фикирлери эп кутюрлешти, токъаллаштылар ве о тюшюнмек-ташынмакъ къабилиетини джойды.
Тек бир юрегининъ санчылып инълемесини сезди.
Ниает, бутюн барлыгъынен бейутликке берильди.
Бу вазиетте чокъмы ятты, азмы, не де олса оны азбардан къакъылгъан къапынынъ тасырдысы уятты.
Эзильген-ёрулгъан бир адамнынъ меджалсызлыгъынен тёшектен турып, къапыны ачты.
Саба ачылгъан...

— Къатты юкълай экенсинъиз, Андрей Павлович,— деп идаре къаравулы Махрамкул ака азбардан сесленди.
— Аз къалды къапынъызны сындыра яздым.
Сизни Николай Васильевич чагъыра.
Тез кельсин,деп риджа этти.
Анавы сизнинъ...

Махрамкул ака сёзюни битирмеди, айланып кетти.
Уста онынъ пешинден къарап, озь башына:

— Мына не!
—деп алды ве олып кечкенлер шу ан тасавурында джанланды.
— Мен не яптым, не эйледим!—деп башыны эки эли арасына алды, дешет бир теляшкъа тюшти.
— Эльалем къаршысында резиль масхара олдым да!
Энди яшларгъа насыл бир юзнен корюлирим?
Манъа не деп бакъарлар?
Къадынларгъа мунасебетте земане феодаллыгъы бу дегильми?...
Ёкъ, мен феодал дегилим!— деп, озюни биревлери огюнде акъламагъа тырышкъан адам киби багъырды.
— Мен акъикъий адамым, совет адамым, коммунистим.
Кучюм еткендже чыдадым, чекиштим, даа не япа билир эдим!
Онынъ аякъларына тюшмек, ашаланмакъ керек эдимми?
Я о кимдир?
Бунъа дегерлими?...
Оладжакъ олды..

Уста къапысыны орьтюп, азбаргъа фырланып чыкъты ве догъру идареге кетти.
Ичери киреяткъанда кабинеттен чыкъкъан Галина Ивановнанен козь-козьге расткелиштилер.
Истер-истемез бири-бирине тикилип бакътычар.
Галина Ивановнанынъ козьлериндеки ачув ве кин алеви аля даа сёнмеген эди.

— Залым!—деди О.
— Сенинъ эки аягъынъны бир чызмагъа сокътырмасам мен де мен олмайым.

Ичериде Сабир Мухаммедович де бар эди.
Уста оларнен селямлашып, озюне теклиф этильген скемлеге отурды.

— Андрей Павлович, къадынынъыз даа шимдичик мында эди,— деди Николай Васильевич.

— Расткелиштик,— деди уста ве башыны эгди.

— Шикяетнен кельген.
Сен оны урдынъмы?

— Урдым, Николай Васильевич, даянамадым.
Къабаатлым.
Асаджакъсынъызмы, кеседжексинъизми, мен эр сой джезагъа азырым.

Николай Васильевич ойчан козьлерини Промкинге котерди.
Уста, суд огюнде къабаатыны таныгъан ве шимди укюм къарарыны беклеген бир адам киби, рухий азаплар ичинде чекишмекте эдн.
Николай Васильевич бу аджайип адамгъа эм дост, эм де партия тешкилятынынъ секретары оларакъ вакъытында ярдым элини узатмагъаны ичюн озюни къабаатлы сайды.
Шеэрден планджылар кельген куню Промкиннен козь-козьге келишмекни ве джиддий лакъырды этмекни къарарлаштырып, бу акъта Зинанда Фёдоровнанен фикирлешкен олса да, куньделик ишлерге берилип кетмеси лакъырдыны кери сурьди ве...

— Иш белягъа чатты,— деди о,— бойле олып чыкъаджагъы шексиз бир шей эди.
Тама-тама голь олды ве ниает ташып кетти.
Акъшамки вакъиа къадынынъа мунасебетте сенинъ эски хаталарынънынъ акъибетидир.
Сен бу къадын алдында буюк джинает ишлединъ!
— Николай Васильевич отургъан еринден атылып турды.
— Сен оны боздынъ, баштан чыкъардынъ,— деп къызышты.
— Сен оны эмексевер совет къадыны оларакъ тербиелемек ерине, онынъ энъ осал джильвелерини охшадынъ, ёл-ёрукъ косьтермек ерине, догъру елдан адаштырдынъ, эв эшьясына чевирдинъ, мещанка яптынъ.
Екъ, энди шоколад файда бермез, кечиктинь.
Чюнки о бу девир ичинде сенинъ гонъюлинъни суслендирген бир бульбульден, сенинъ башынъ устюне чыкъкъан, нерваларынъны чокъыгъан бир къузгъунгъа чевирильди.
Бу джинает ичюн сени асмакъ, башынъны кесмек азлыкъ этер...
Къоркъам, партия билетинънен савлыкълашмакъ керек олмасын.

Бу сёзлер устанынъ юрегине ине олып санчылдылар.
О, итираз этмеге ынтылып, скемлесинде сабырсызлыкънен къыбырданды.

— Асабийлешме, мен даа битирмедим,— деди Николай Васильевич.
— Айтмакъ истегенинъ козьлеринъден корюлип тура: мен къадыныма сербестлик бердим, о исе фена адам экен, эйилигиме кемлик косьтерди, юрегиме дерт олды; мен оны меляике сандым, албу исе о, къадын урбасы кийген иблис экен, демек истейсинъ.
Ойлеми ?

— Къарарнен айткъанда ойле, амма...

— Сабыр эт.
Меселе ойле олгъаны алда манъа бир къач суальге джевап бер.
Галина Ивановна кимнинъ аилесинде догъды?

— Цапенконынъ.

— Я о Цапенко дегенинъ ким: князмы, графмы, дворянинми?!

— Баба-эдждадларындан тутып нефтьчи олып кельгенлер.

— Демек, Галина Ивановна арамтамакълар табакъасындан дегиль экен, ишчи аилесинде догъгъан, эр бир локъма отьмек къан-тернен къазанылгъаныны та балалыкътан корюп бильген.
Лякин сен оны къафеске къапаттынъ, граф къызлары киби эркелеп, арамтамакъ яптынъ.
Къабаат кимде?
Токъта, ашыкъма.
Бельки эв толусы баланъ бардыр, заваллы къадын къапыдан чыкъамайдыр?
Билем, сенде бала да ёкъ.
Бельки бир шейлер язадыр, дюньяны тааджипте къалдыраджакь иджатларнен огърашадыр?
Зан этем ки, бойле бир иш етерлик тасили олмагъан адамнынъ арджы дегильдир.
Бельки тикиш тикедир, нагъыш ишлейдир, ресим япадыр, эвинъизни картина галлереясына чавиргендир?
Екъ, элине ине туткъан къадынгъа бенъземей, эшиткениме коре тюб урбаларыны биле терзилерге тиктире экен.
Энди айт бакъайым, йигирми дёрт саатыны дёрт дивар арасында бош-бошына ве ялынъыз башына кечирген къадында не тюшюндже ола билйр?
Эльбет де акъайы.
Ана о, япмагъа башкъа бир иши олмагьанындан, кунь бою эрини тель-тель этип айры ипчиклерге айыра ве бу ипчиклерге къарап, фал бакъа.
Юреги бом-бош олгъан бу къадын фал бакъкъанда даима ямангъа ёрап, озь юрегини шек-шубе, тёметлернен къарартып, хаста тасавурынынъ емиши олгъан бу уйдурмаларгъа озь-озюни къандырды, оларны керчек бир шей санды ве кет-кете зеэрленип, къутурып, ахыр сонъы сенинъ устюнъе чапкъылды, сени ве озюни эзиетлемек онынъ ичюн бирден-бир иш ве эглендже олды.
Иште, Андрей Палыч, сенинъ аиле фаджианънынъ фельсефеси бундан ибареттир.
Аиле омюринъни мына бу чурюк эсаста къургъансынъ.
Къадынынъ ве виджданынъ алдында сенинъ джинаетинъ мына будыр.

Уста итиразгъа къалкъышмакъ ичюн артыкъ ич бир тюрлю алямет косьтермеди ве отургъан скемлеси узеринде эйкель киби къатып къалды.
Озюнинъ шахсий иши ичюн халкънынъ башында мусаллат олгъаны ичюн тарсыкъты, бабасынынъ тазирини динълемеге меджбур олгъан яш бир бала киби сыкъылды.
Къатмерлешкен манълайында тер тамчылары пейда олды.
Эгер мына шимди ер ярылса эди, ернинъ тюбюне батып кетер де, бир даа халкънынъ козюне корюльмез эди.

Уста ерге салынгъан башыны катермеден:

— Меним япкъанларымны истесенъиз къабаат танынъыз, истесенъиз джинает, бу сизнинъ ишинъиз,— деди.
— Лякин мен къатланып оламайджагъым...
Къадемсизден текмиль тёнъюльдим, джаным янды, ифра кельдим.
Етти энди, кетсин, къайтып кельмесин, эп бир босагъадан ичери атлатмам.

— Ташлайджакъ оласынъмы?
Инсан баласыны ёлдан чыкъардынъ, боздынъ, энди оны бу чытырманлы ёлда къалдырасынъмы?
Принципинъ яхшы экен: йыкъылгъангъа бир тепме!
Екъ, достум, озюнъ пиширген боткъанъны озюнъ чёмючле.
Эвленмек: акъшам къавуштым, сабасына дердимден савуштым, демек дегильдир.
Бу, коммунист ахлякъына ят бир шейдир.
Эрте-ярыкъ эсинъни топла, меселеге ачыкъ козьнен, айдын фикирнен янаш, акси алда бу ишни коммунистлернинъ муакемесине къоймагъа меджбур олурмыз.

Бу вакъыткъадже лакъырдыгъа къошулмагъан Сабир Мухаммедович:

— Андрей Павлович, Галина Ивановна сизге тийгенден сонъ чалыштымы?—деп сорады.

— Мен ордуда олгъанда Бакуде арбий госпитальде чалышкъан.

— Не иште?

— Чамашырханеде ишлеген.

— Чокъ яхшы,
—деди Сабир Мухаммедович ве диван устюнден турып, акъсай-акъсай Промкиннинъ янына кельди.
— Бир къач куньден джемаат чамашырханеси къурулып битеджек.
Онда чалышмагъа къаиль олурмы?

— Озюнден соранъиз,— деп ташлады Промкин, лякин джевабынынъ къабалыгъыны сезип:
—Ёкъ, къаиль олмаз,— деп къошты.
—Дженк йыллары оны чалышмагъа меджбур эткен отьмек, къурсакъ итияджы эди.
Мен къайтып кельген сонъ: етти энди чекишкенлерим, деди, ишке нефрет этти.
Чамашырхане ишини шанына сыгъдыраджакъ инсан дегильдир.

— Зенааты бармы?

— Артистлиги бар.
Лякин санада дегиль де, акъшамлары меним башым устюнде ойнай.

— Артистлиги керчекми?
— Сёзге кене Николай Васильевич къошулды.
—Мектеп битирдими?
Ёкъса адий авескяр эдими?

— Эвленген йылымыз театр техникумынынъ учюнджи курсыны ташлап кетти.
Бундан сонъ баягъы вакъытлар Баку нефтьчилери клубы авескярларынынъ ишине къошулды.
Лякин ахыр сонъу онда да чул туттырамады.

Николай Васильевич телефонда эв номерини алды.

— Нияр, сенсинъми къызым?
— деп бирден шенъленип кетти.
— Къайтып кельдими?
Айса козюнъ айдын.
Лякин бу хабер башта санъа келип еткени худжур бир шей.
Не, тесадуфнен корюшип къалдыкъ, дейсинъми?
Ялан айтасынъ, ярамаз, бойле тесадуфлернинъ не экечини яшлыгъымызда биз де корюп кечирдик.
Гизлеме, гизлеме, Сервер къачан къайтыр деп, козьлеринъ ёлда къалгъан эди.
Кулесинъми, юрегинъе яттымы?
Зарар ёкъ, бир кунь ола экинъизнинъ де къулакъларынъызны бурып, эллеринъизге туттырырым.
Эништенъде къонгъанмы !
Селямлары ичюн сагь олсунлар.
Эльбет, кельселер бир ерде олур эдик.
Османны сагъындым .
Нияр, къызым, ананъны телефонгъа чагъыр.
— Николай Васильевич трубканы къулагъында тутып, Промкинге къарады.
— Демек, оны окъувдан алып къалгъан да сен эдинъ?
Билем, билем, окъувны ташла демединъ амма, ташламасына къаршы да бир сёз айтмадынъ.
Клубтан сувундырдынъ, озюнънинъ эв артистинъе чевирдинъ.
— Бу арада телефонда кене давуш эшитильди.
— Селям, Зинаида Фёдоровна.
Хаберим бар.
Бизге бармасыны мен озюм риджа эттим.
Зорла, бизде къонсын.
Ялварам, тувгъанларджасына муамеледе булун, о пек яман асабийлешкен.
Уюштыкъ, дейсинъми?
Аферин, акъылданем, сен психология профессоры олмакъ ичюн догъгъансынъ амма...
Хастаханеге?
Анълап оламайым.
Ничюн?
А-а!
Кетсин, мытлакъа кетсин, керек олса онда ятып къалсын.
Эльбет, араларындаки уйгъунсызлыкълар акъкъында экисинде де тюшюнип-ташынмагъа вакъыт олур.
Яхшы, ёллукъ масрафыны акъайындан алырым.
Яслигеми?
Зиночка, телефонда опюшмекнинъ чареси олса эди, мен сени шимди бинъ бир кере опер эдим...
Пек асабий, балаларны котеклемезми?
Шакъа, шакъа эттим..
Яхшы, мен разым.
Онынъ артистлиги де бар экен.
Не ?
Ойнаймы, деп сорайсынъмы?
Тап о къадарлыгъыны бильмейим, клубкъа файдасы олур...
Догъру, Нияргъа айт, онынъ якъасыны башамасын.
Зиночка, аз къалды унуткъан эдим: огютле, шамар акъкъында яйгъара къопармасын.

Уста :
«Дюньяда аджайип адамлар бар,— деп ойланды.
Юреги къайта баштан сызлады.
— Мени эндиден сонъ пармакънен косьтерирлер.
Иш башында юзлернен яшларны тербиелеген, онларнен нефть усталары етиштирген мынавы адам озь къарысыны тербиелеп оламады, халкънынъ башында мусаллат олды, дерлер».

Николай Васильевич трубканы аппарат устюне къойып, рухий джошкъунлыкънен кулюмсиреди.
Субетнинъ башында юзюни къаплагъан джиддийлик чизгилери, ельнен айдалгъан къара булутлар киби язылып, чересине эр вакъыттаки муляйимлиги къайтты.
Озь башына лакъырды этер киби:

— Дюньяда омюр сюрмек къолай бир шей дегильдир,— деди.
— Ер юзюндеки эки бучукъ миллиард адамдан эр бирининъ озюне махсус табиаты, адетлери, арзулары, дюньягъа бакъышы бар.
Олар арасында тыпкъы-тыпкъына бир кельген эки адам я тапылыр да я ёкъ.
Лякин шунъа бакъмадан инсанлар разылыкъта яшамагъа, бири-бирини анъламагъа ве бу муаббетлик ашкъына, керек олса, базы бир истеклеринден вазкечмеге меджбур олалар, акси алда дюньяда яшайыш дегиль де, анархия укюм сурер эди.
Сиз, Андрей Павлович, эки кишисинъиз, лякин кене де олса умумий бир тиль тапамадынъыз.

Учь эр киши даа чокъ вакъытлар лакъырды этип отурдылар.
Бу учь кишининъ лакъырдысы бир фикирге — Галина Ивановнаны мытлакъа ишке ерлештирмек  къарарына келип багълангъан сонъ, учю де ерлеринден турып, кабинеттен чыкътылар.
Бири-биринен сагълыкълашаджакъта, секретарь:

— Андрей Павлович, бала севесинъизми?—деп сорады.

Орта ерден догъгъан бу суальнинъ неге сылтав олгъаныны уста анълап оламады.

— Мен бала севдасым,— деди о.
— Лякин талий мени аиле омюрининъ бу бахтындан марум этти.

— Баланъыз олмадымы ?

— ёкъ, олмады.
Биринджи къадыным локъса олып ольди...

Николай Васильевич теренден кокюс кечирди.

— Сабир Мухаммедович, сизде къач бала бар?

— Учь дане.
Экиси къыз, энъ кучюги огьлан.

— Риджа этем, къорантанъызны тезджерек кочюрип кетиринъ,— деди Николай Васильевич.
— Шимдилик Къайракъташта яш бала пек аз.
Баре Андрей Павловичнен сизге барып, сизинъ балаларнен эгленирмиз.

Сабир Мухаммедович мемнуниетнен кулюмсиреди.

— Балаларымны озюм де чокъ сагъындым.
Меселе шунда ки, къадынымны иштен бошамайлар.
О, Ташкент шеэр поликлиникасында эким олып чалыша.
Мени экинджи кере хырсызлыкъкъа меджбур этеджеклер гъалиба.

— О да насыл хырсызлыкътыр?
—деп тааджипленди Николай Васильевич.

— Биринджи кересинде мен Гульджианны эвлеринден алып къачкъан эдим, чюнки ана-бабалары эвленгенимизге разылыкъ бермедилер.
Шимди исе иштен бошамайлар.
Демек,кене хырсызлыкъ япмакъ керек оладжакъ.

Олар кулюштилер.
Секретарь Промкинни козьде тутаракъ:

—— Яшайыш худжур шей:
бирлери алып къачалар, дигер бирлери исе зорнен къачыралар,— деди.
— Андрей Павлович, янынъызда пара бармы?

— Не къадар?

— Бинъ кумюш.
Екъ, бинъ беш юз.

— Парам эвдедир,
—деди Промкин ве банаки телефон лакъырдысыны хатырлап:
«Галя къайда кетеджек, онда насыл хасталыкъ бар?» деп раатсызланды.

— Ярын саба бинъ беш юз рубле меним столым устюнде олсун, анъладынъмы?
Айды, эвинъе кет, бекяр адам,— деп достчасына оны аркъасындан итеди.
— «Аршын мал» пъесасындаки мен тул — сен тул тюркюсине уйып, тул къадынлардан бирининъ эвине барып тюшме,— деди ве балаларджасына къакъылдап кульди.
— Галина Ивановна кельмей къалса, раатсызланма о биздедир.
Сагълыкънен бар...

Йылдызларнен безенген мавымсы мор семада акъ булутларны ярып, акъчиль ай ялдамакъта.
О, геджени куньдюзге чевирмеге, гедженинъ кеч маалинде дюньяны куньдюздеки киби айдынлатмагъа тырыша ве кучю еткендже ышыгъыны ерге тёке.
Лякин онынъ ышыгъы да, бу ышыкътан асыл олгъан кольгелер де, айнынъ озю киби, зайыф ве чырайсызлар.

Юкъугъа далгъан эмекчи Къайракъташ шимди тынчлыкъ ве теналыкъта сусленмекте.
Кяде бир Борюкъышлакъ беттен шакъалларнынъ яйгъарасы къопса да, бу титис давушлар, узильген ипдай, бирден кесилип кетелер де, орталыкъны гъайры баштан мезар тынчлыгъы сарып ала.

Башыны урмагъа ер тапамагъан уста кеч вакъытларгъадже ялынъыз башында къыр тёпелеринде доланып юрди.
Сонъ, ёрулгъан-талгъан бир алда эвине кельди.
Онынъ кейфи бозукъ, рухий вазиети басыкъ ве тюшкюн эди.
Лякин, шунъа бакъмадан, эвден чыкъкъанда юрегинде къайнашкъан кин, ачув ве афакъан текмиль ятышып, къутургъан фуртуналардан сонъ тынып, тынчланып къалгъан денъиз киби, онынъ юреги де сакинлешти ве сезилир-сезильмез умют шевкъларынен нешэленди.

Уста босагъадан ичери атлады.
Эв бом-бош олып корюльди.
Урбаларыны ташлап, кроватькъа узанды.
Янашадаки кровать ачылмагъан эди.
Дженктен сонъ бнринджн сефер эвннде ялынъыз башында ятты.
Ятты амма, юкълап олдымы экен?...
