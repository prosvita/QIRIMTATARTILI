## Экинджи баб.
Инсанны онъдыргъан да, савулткъан да иштир

### 1

Ишчилернен юклю машина къыр тёпесине котерильгенинен ем-ешиль отлакълар ичиндеки тегиз топракъ ёлдан вызнен кетип, буравланмакъта олгъан он алтынджы, он единджи къуюларнынъ янындан кечти ве этрафи арча чалыларынен сарылып алынгъан йигирми учюнджи къуюнынъ культ будкасы алдына келип токъталды.
Машинадан тюшкен яшлар гедже вахтасындан смена къабул этмек ичюн къуюгъа таба кеттилер, Сервер исе, насыл бир иште оладжагъыны бильмегенинден, кенаргъа чекилип, устанынъ кельмесини бекледи.

Орталыкъ сес-шамата ичинде эди.
Кокке узангъан эйбетли вышка, онынъ устюнден саркъып тургъан салмакълы демир алкъалар, челик трослар, трубалар, ердеки къоджаман механизмлер, моторлар, къудретли насослар, бираз иракъта сырыкъ киби тизилип къоюлгъан нефть трубалары, дюзеллер Серверге дженк йыллары чёллер ичине кочюрнлип кетирильген заводларны хатырлатты.

Онынъ янына орта бойлу, эсмери чырайлы, кесментик къырджыман бир адам келип токъталды.
Дудагъындан сигарыны кейфнен думанлатып:

— Хош кельдинъ, къардашым!—деди ве насырлы элини узатты.
— Мен Андрей Павлович Промкиним.
Къыскъадан айткъанда: Андей Палыч!
Бурав устасы.
Мында келеджегинъни идареден анъладым.
Чокъ яхшы.
Бизге ишчи кучю сув ве ава киби керек.
Иште, коресинъми, адам етмегенинден гедже сменасынынъ бир къысмы кене иште къалды...

Устанынъ къызарынты тюшкен солгъун козьлери, къабаргъан козь къапакълары, къара тюклернен орьтюльген кедерли бенъзи онынъ сабагъадже чырым этмегенини ифаделемекте эдилер.
О, дакъикъада бир сигарыны дудакъларына кетире, агъыз толдурып ичине чеке ве уйирилип чыкъкъан тютюнни чалармагъа башлагъан мыйыклары арасындан уфлей эди.

— Чокъ яхшы—деп текрарлады Промкип.
— Лякин бильмейим, сен мында зенаат саиби олмагъа кельдинъми, ёкъсам тек бир къазанчкъамы?

— Мен озь авеслигимнен кельдим,—деди Сервер.
— Нефтьчи олмакъ истейим.

Бу джевап устаны къандырмаса керек ки, берген суалини анълатыр киби, сёзюни девам этти:

— Авеслигинъ келип-кечиджи бир шей олса, эписи ишке башлама, чюнки эп бир чалышып оламазсынъ.
Кельме-кетме зыпкъынларны корер козюм ёкъ.
Бойлелери не озьлери онъалар ве не де девлетни онъдыралар.
"Ишке ялынъыз къазанч аршынынен якълашкъан я да къолайлыкъ козюнен бакъкъан яшлардан акъикъий нефтьчи олмай, олар эр даим аякъ астында сурюнип юрелер.
Озюне зенаат сечкен яш адамнынъ акъылнен иш тутмасы, юрегинден разылыкъ алмасы керек, чюнки ялынъыз джан-гонъюлден севильген иштен нетидже чыкъа.

Промкиннинъ сёзлеринде Сервер озюне ишанчсызлыкъ сезди.

— Андрей Палыч, сиз меним бу ишке авесликнен кельгениме инанмайсынъыз гъалиба.
Мен энди йигирми дёрт яшына кирдим, аз-чокъ дюнья корьдим.
Керек олса ишнинъ къолайыны да, паралысыны да тапар эдим.
Мени нефтьчилик зенааты меракъландыра.
Шунынъ ичюн омрюмнннъ биринджи иш кунюни нефтьчиликтен башламакъ къарарына кельдим.
Ер асты байлыкъларыны къыдырып тапмакъ ве оларны халкъкъа хызмет эггирмекни зевкълы ве алидженап бир иш деп саям.

Промкиннинъ юзюне кунеш нурлары сепильгенден олды, чырайы кульди.

— Беш ольчеп, бир бич, дегенлер, мен санъа зенаат сечмекнинъ не къадар къыйын бир иш олгъаныны кунь эвельден хатырлатмакъ истедим.
Анълагъан олсанъ чокъ яхшы.
Меним бригадамда ишлегенлернинъ чокъусы яшлардыр.
Озюм сайлап алдым.
Олардан эр бирининъ омюр планы, юреклеринде исе ярынки куннинъ хаялы бар.
Нефтьчилик ойле бир меракълы иштир ки, зенаат мердивенининъ биринджи басамагъына аякъ бастынъмы, онынъ тёпесине къадар чыкъмагъандже тынчланамайсынъ.
Бу иш, эльбет де, корьмек, бильмек, огренмек, ве севмекнен ола.
Адильиен таныш олдынъмы?
Ана, онда, ротор башында шорбаджылыкъ эткен одыр.
Башталарда адий ишчи оларакъ чалышты.
Сонъ, верховой ве буравджы ярдымджысы олды.
Эминим, ондан бурав устасы да олур.
Адамларымыз мына бойле адым-адым осерек, нефтьчилик зенааты мердивенининъ та юкъары басамакъларына котерилелер.
Эр шей авесликке ве тырышчанлыкъкъа багълы.
Санъа да нефтьчилик ишини биринджи басамакътан башламакъ керек олур.

Олар лакъырды эткен арада, къую башындан Адильнинъ давушы янъгъырады:

— Андрей Палыч, мында келинъиз!
Трубаларнынъ эниши агъырлаша башлады...

Промкин кетмеге азырланып:

— Балчыкъ шингенлиги азырлагъан анавы ишчиге ярдым этинъиз,— деди.
— Якъынларда кельди.
Тенбельнинъ бири.
Мында адынен анъылмай, оны ялынъыэ лагъабынен чагъыралар: Шишман!
Ничюндир бильмем, оны бизим бригадагъа сурюштирдилер.

Уста вышка тюбюндеки тахта сетнинъ устюне чыкъты.

— Буравнынъ теренлиги къач метр?

— Учь юз элли,— деди Адиль.

Промкин буюк бир тезликнен айланмакъта олгъан роторгъа эгилерек, къулагъынен динъленип бакъты.
Лякин кесен-кес бир къараргъа келемегенинден, контроль-ольчев приборлары ерлештирильген тахтагъа бурулды, козьлерини тазыйыкъ косьтериджи дриллометрге тикип алды.
Ер астындан балчыкънен къарышып чыкъкан таш парчачыкъларыны элинде уфкъалап бакъты.
Къашлары мемнюниетсизликнен чатылды.

— Бурав токъаллашкъан,— деди о тыныкъ бир давушнен.
— Денъиштирмек керек.
Чыкъарынъыз!

Адиль:

— Стоп!— деп багъырды.

Тормоз башында тургъан Борис ричагны басып, роторны токътатты.

Учь юз элли метр теренликтен буравны чыкъармакъ — бири-бирине ялгъалангъан учь юз элли метр узунлыгъындаки трубаларны тартып чыкъармакъ демектир, чюнки бурав трубаларнынъ уджында олып, оларнынъ айланып турмасынен арекет эте.
Бурав ер астындаки къатты джысымларгъа расткельгенде сыкъ-сыкъ токъаллаша.
Оны чыкъармакъ ве янъысыны такъыштырмакъ керек ола.
Нефтьчилернинъ энъ чокъ вакъытыны алгъан иш де мына будыр.

Адиль нефтьчилерге аит бир тильнен эмир бере башлады:

— Бас (юкъарыгъа)!
Бираз даа!
Олды.
Энди бонг (ашагъыгъа)!

Эки элинен рычаггъа япышкъан Борис козьлерини Адильге тикерек, тормоз барабанынынъ арекетини ёлуна къойды.
Мына, биринджи труба котерильди.
Онынъ устюнден чыбыргъан къаверенки балчыкъ шингенлиги тахта сетке джайылды.
Йигирми беш метр узунлыгъындаки ялтыравукъ труба багъламындан айырылып, вышканынъ устюндеки вертлюг вастасынен юкъары тартылды.
Онынъ артындап экинджиси, учюнджиси пейда олды.

Сервер балчыкъ шингенлиги машинасына догъру кетеяткъанда, недир, такъ этип башына урды.
О, ерге тюшкен кягъыт томарыны алып, оны козьлерине кетирди.
Къарандашнен чызгъалангъан бу кягъыт устюне худжур бир бейит язылгъан:

«Пек копюрген сачларынъ, тарамайсынъ,

Унуттынъ сапсем бизлерни, къарамайсынъ...»

Сервер башыны котерип, вышканынъ тёпесине бакъты.
Ондан Нияр сесленди:

— Башынъыз тешильмедими?

— Ёкъ, тешильмеди.
Машалланъ бар, яхшы снайпер экенсинъ.

Балчыкъ шингенлиги ичюн топракъ куреклемекте олгъан Шишман Серверге чевирилип:

— Башынъны чокъ котерме, фуражканъ лайгъа тюшер,— деп джылмайды.
— Эйиси мынавы курекни ал да, тель элеклер устюндеки чакъылларны темизле.
Ёрулдым, бираз раатланмасам олмайджакъ.

Сервер озюне курек узаткъан услупсыз адамгъа бакъып къалды.
Онынъ майлы синиге бенъзеген ялтыравукъ къафа тасы, акъчиль къашлары тюбюндеки уфачыкъ ве тюссюз козьлери, къара сепкильнен орьтюли дабла бети, къушагъы салынгъан къабарыкъ къурсагъы, ильк бакъышта биле онъа къаршы хошнутсызлыкъ къозгъай эдилер.

— Чокъ бакъма, назарларсынъ,— деди Шишман.
Къана, курекни ал да, ишке тюш.

Сервер улукъ шекилиндеки тель элеклерге янашып, оларны къум ве чакъылдан темизлемеге башлады.
Къую ичинден айланып чыкъкъан балчыкъ шингенлиги мына бу тель элеклерге акъып келе, мында чакъыл ве къумдан арына ве бундан сонъ чанларгъа барып тёкюле.
Лякин онда да токътап къалмай.
Къудретли насослар чанлардаки шингенликни шланглар вастасынен вышканынъ тёпесине котерип, буюк бир тазыйыкънен оны къую ичине йиберелер.
Балчыкъ шингенлиги озюнинъ бу токътавсыз арекетинде, бураз тарафындан уфатылгъан таш-чакъыл парчаларыны, къатты топракъ буртюклеринн юкъары алып чыкъа, элеклер устюне ташлай ве сонъ кене ёлуна кете...

Устанынъ эмиринен къуюда бурав ишлери токътатылгъанындан, балчыкъ шингенлигининъ арекети де кесилди.
Сервер даа не япмакъ кереклигини сорап, Шишмангъа чевирильди.
Хачлангъан эллерини башы артына алып, гъамсызлыкънен сигар савургъан Шишман:

— Чокъ давранма, кобегинъ тюшер,— деди.
— Бу ач козь къуюны балчыкъ шингенлигине тоюрамазсынъ.
Галдагъа чекиль де, менден бир тютюн якъ.

— Тютюн ичмейим,— деди Сервер.

— Олмаса анавы сары топракъ обасыны таштан темизлеп, мешалка ичине курекле.
Он курек топракъкъа бир курек барит къош.

Сервер ишке берилип кетти.
Узун саплы, чёмюч шекилли курек онынъ элинде енгиль бир таякъ парчасы киби айланды.
Онъа мыскъылнен бакъып тургъан Шишман:

— Чокъ эшеклер корьдим амма, сенинъ киби инатына даа расткельмеген эдим,— деп кульди.
— Ишле эшегим, язда арпа, кузьде курпе ерсинъ.

Шишманнынъ кулькюси Сервернинъ джанына тийди.
Ыргъат ишлеткен бейлер киби чалкъа тюшип яткъан бу эрифнинъ арсызлыгъы афакъаныны патлатты.

— Джанынъ сыкъыламы?—деп, Сервер сув кранына битишкен шлангны элине алды.
— Башынъны салкъын сувнен ювайым, бельки тенбеллигинъ кечер...

Бу сёзлерни айтаракъ, Сервер сув фышкъыргъан шлангны онъа догърултты.
Даа демин гъамсыз-кедерсиз, урдымдуймаз бир адам олып корюльген Шишман, бир ан ичинде еринден атылып турды, ялкъынлы окъдай балкъылдагъан козьлери Серверге тикленди, къалтыравукъ эллери онынъ богъазына тартылды.
Сервер, козь ачып юмгъандже джанавар кесильген бу адамдан элесленип, бир къач адым кери чекильди де, курегини башы устюне котерди.

— Якъын кельме, къафа тасынъны парча-кесек этерим!— деди.

Шишман, зорнен олса да, озюни эльге алды.
Онынъ ялкъынлы козьлери гъайрыдан уфакълашып, солып, сёнип къалдылар.
Кулюмсиремеге тырышты.

— Сен не, мени дёгюшчи бир адам беллединъми?
Валлаи, омрюмде ич бир инсангъа эль тийсеткен адам дегилим.
%.



Ишчилер уйлелик раатланмакъ ичюн культ будканынъ огюндеки къарагъачнынъ тюбюне топландылар.
Олардан эр бири явлыгъына сарып я да сумкасына къойып кетиргенини ортагъа сурюштирип, джемаат софрасы тешкиль эттилер.
Ашкъа козю олмагъан ве юкъусызлыкътан буюкъкъан Промкин шу ерде ятып къалды.
Тек бир Шишман кенарда къалды ве чатмалы явлугъыны ерге яйып, бир озю ашады.

Сервер пек ачыкъкъан эди.
Саба буфетте абул-къубул къапынып чыкъкъанда янына бир шейлер алмакъ акълына биле кельмеди.
Лякин шимди оны чыкъ шингенликлерининъ теркибини тешкердим...— деп, Нияр озюни акъламагъа тырышты.

Яшлар ерлеринден турып, ишке кеттилер.
Чокъкъа бармадан къую башындан Адильнинъ давушы янъгъырады:

— Бош!
Эшитесинъми, бош дейим.
Олды,олды.
Бас!
Сакът давран Борис.
Бош!
Бас!
Бош!...

Промкин яшларнен лакъырдыгъа тутунгъан Николай Васильевичтен айырылып, Сервернинъ янына кельди.

— Ильк вакъытларда, къардашым, мына бу иште олурсынъ,— деди.
— Балчыкъ шингенлигини берильген рецепт муджиби ве етерлик дереджеде азырламагъа тырышынъыз.
Бильмек керексинъ, бу шингенлик нефть къуюсынынъ юрек тамырларыны арекетке кетирген къандыр.
Бу къан, ер тюбюнде буюк бир тезликнен айланмакъта олгъан буравны сувута, топракъны йымшата, къазылгъан топракъны, уфатылгъан ташларны юкъары алып чыкъа, къуюнынъ диварларыны сылай.
Шингенликнинъ бир дакъикъа биле токъталып къалмасы авария чыкъмасына себеп ола билир.
Онынъ гежде-куньдюз акъып-арекет этип турмасы керек.
Насыл, бу иш юрегинъе ятамы?

— Ята, Андрей Палыч.

— Кельгенинъе пешман олмадынъмы?

— Ойлелери де бармы?

Промкин такъан-тукъан ишлемекте олгъан Шишмангъа козь этти.

— Сен шу мусаллаткъа козь-къулакъ ол, барып да шингенликни бозып башымызгъа беля ачмасын...

Оларгъа Николай Васильевич келип къошулды.
Сервернинъ былашкъан усть-башына бакъып:

— Къабардан къачынып, бойле пис ишке тюштинъми,— деп кульди.
— Аферин, чокъ яхшы эттинъ; инсанны онъдыргъан да, савулткъан да намуслы иштир.
— Бу сёзлерни айтаракъ, Николай Васильевич балчыкъ шингенлигининъ теркибини тешкермекте олгъан Нияргъа айланды.
— Къызым, ананъа не айтайым.

— Меним адымдан онынъ манълайындан опюнъиз.

— Я даа?

— Даасыны акъшам эвге баргъанда озюм айтырым.

Николай Васильевичнинъ череси эвлят къуванчынен нурланды.
Оларнынъ баба-баладжасына самимий субетлерини кенардан сейир этип тургъан Сервер:
«Рус аилесине бу татар къызы къайдан кельди?— деп тааджипленди.
— Къызым дегенде бу адамнынъ дудакъларындан бал тамлай.
Нияр да оны джан-гонъюльден севе гъалиба.
Я гугюм!...
Гугюм онъа къайдан келип тюшти?»
