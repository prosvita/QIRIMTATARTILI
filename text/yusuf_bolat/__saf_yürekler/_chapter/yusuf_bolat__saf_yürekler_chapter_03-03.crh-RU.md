### 3

Яшлар тыныш алмадан къызгъынлыкънен чалыштылар, энди сонъки метрлери буравланмакъта олгъан чокъ мешакъатлы бу къуюнынъ астына тюшмеге ашыкътылар.

Ротор башындаки уста, приборларгъа бакъып алгъан сонъ, элини котерди де:

— Стоп!— деп багъырды.
— Бурав еди юз элли метр теренликке тюшти!

Борис рычагны кендисине чекти.
Вызнен айлангъан моторнынъ арекети яваш-яваш сакинлешип, бир къач саниеден токътап къалды.

Яшлар устанынъ этрафына топланып, эеджанлы козьлерини онъа тиктилер, бир къач айлыкъ эмеклерининъ нетиджеси акъкъында онынъ фикрини бильмек истедилер.
Лякин уста бу акъта лакъырдыдан къачынып:

— Къуюнынъ ичини балчыкъ шингенлигинен ювып, оны каротажгъа азырланъыз,— деди.
— Мен барып бир чырым этейим.
Керек олсам уянтырсынъыз, культбудкада олурым...

Промкин тапчан устюне -узанып, козьлерини юмды.
Лякин юкъугъа кетейим дегенде, онынъ тынчлыкъ бильмез тасаввурында кене шу процесс джанланды:
Иште, дёрт бир тарафкъа бакъып чапкъалап юрген Адиль, багъыра-чагъыра, насылдыр бир эмирлер бере; Борис, трубаларны бири-биринден айыра ве юкъарыгъа бакъып, Сейтабланен шакъалаша...
Энди бу тюшюнджелерден къуртулдым дегенде, онынъ акълына тюневин саба эвде олып кечкен вакъиа кельди.
Бу вакъиа мунасебетинен аиле омюрлериндеки дигер уйгъунсызлыкъларны хатырлады.

Уста юкълап оламады.
Мийи ве бедени даа зияде ёрулгъан ве эзгеленген бир алда, еринден турып, къапыдан чыкъты.
Баягъы вакъыт арчалыкъта доланып юрди.
Лякин Галина Ивановнанен багълы олгъан кедерли тюшюнджелери онъа мында да аман бермедилер.

Уста яшларнынъ янына къайтып кельди.

— Андрей Палыч, козюнъизни юм да, бахтынъызны денъенъиз,— деди шадлыкънен Адиль,— сонъки трубаны чыкъарамыз!

Промкин бу къуюдан чокътан умюдини кессе де, яшларнынъ иш къызгъынлыгъыны сувутмамакъ ичюн, бу акъта индемей кельди.
Шимди де бир шей айтмады.
«Итимал денъиз янар» дегенлер, деп тюшюнди.

Ниает, къуюнынъ агъзында сары балчыкънен аялангъан бурав корюльди.
Уста онынъ тишлери арасындаки балчыкъ томарчыкъларыны банкагъа толдурып, Адильге узатты.
— Лабораториягъа!

Тамам бу арада юкъарыдан Сервернинъ давушы янъгъырады:

— Каротажниклер келе!

Бу вакъыткъадже иш нетиджеси акъкъында индемей тургъан Промкин, яшларнынъ суаль бериджи козьлерине бакъаракъ:

— Къую акъкъында сонъки сёзни каротажниклер айтыр,— деди.
— Мен бу къуюдан нефть беклемейим...

Машиналар къую огюне келип токъталдылар.
Огдеки машинадан-виллистен директор, партбюро секретары, геолог ве инженер тюштилер.
Брезентнен орьтюли экинджи машина каротажниклернинъки эди.
Онынъ бортындан тюшюрильген кабельни къуюгъа сюйреклеп кетирдилер.
Шофер моторны кочюрди.
Онынъ кучюнен арекетке кельген макъара, чарх киби айланып, эп чезильмекте олгъан къара кабель къуюнынъ ичине саркъты.
Макъарадаки кабель ярыгъа кельгенде, бирден арекет токъталып, приборнынъ устюндеки ракъам «750»-ни косьтерди.
Геолог каротаж приборларыны дикъкъатнен козеткен сонъ, директоргъа чевирилерек:

— Къую бош...— деди.

Яшларынъ башлары ерге саркъты.
Директор исе гъамлы бир давушнен геологдан сорады:

— Бу къуюда бурав ишлерини кене де девам эттирмеге аджет бармы?

Кунь эвельден эльде этильген малюматларгъа ишангъан геолог, бу ерлерде нефть барлыгъына шубе биле этмеген эди.
Лякин шимди, техникий нарядгъа мувафыкъ бурав энъ ахырки къатламны тешкен сонъ да нефть ве я да газ аляметлерининъ корюльмемеси оны айретте къалдырды.
Шунынъ ичюн де директорнынъ суалине бирден джевап тапамады.

— Худжур шей...— деди о.
— Ола билир, козьде тутулгъан ер асты къатламларындан бираз кенаргъа чыкъкъандырмыз.
Бу ерден алынгъан пробалар эвельден буравлангъан къуюлардакине ич де бенъземей.

Директор суалини текрарлады:

— Фикиринъизни ачыкъ айтынъыз: бу къуюда бурав ишлерини девам эттирмеге аджет бармы?

— Эльбет де бар.
Бугунь алынгъан пробанынъ анализи ич бир тюрлю мусбет нетидже бермесе биле, бурав ишлерини девам эттирмек керекмиз.
Биз, бунынъ саесинде, ер асты структурасы акъкъындаки малюматларымызны мукеммеллештирирмиз.

Адиль чырайыны сытты:

— Амма да ишке тюштик, эй!
Бугуньгедже къуюны нефть тапмакъ ичюн къаза эдик, эндиден сонъ исе бош олгъаныны биле-биле къазаджакъмыз.
Айтмагъа келеми, зевкълы иш...

— Геолог аркъадаш, хазине ишандыргъан еринъизде бош къошкъулакъкъа расткельдик,— деп Борис къошулды.
%
Биз «файдасыз эмек» артелининъ азалары дегильмиз, бизге башкъа бир иш тапынъыз.

Яшлар хошнутсызлыкънен чувулдаштылар:

— Башкъа къуюгъа алмаштырынъыз!

— Бош-бошына эмек сарф этмек истемеймиз!..

Къуюдаки онъайтсызлыкъ бу яш шефтьчилернинъ иш авеслигини сёндиреджеги, оларда первасызлыкъ ве кевшеклик догъураджагъы шубесиз бир шей олгъанындан, Сабир Мухамедович меселенинъ огюни алмагъа тырышты:

— Буравлангъан эр бир къуюдан нефть чагълар беллединъизми?
Шу кечкен бир йыл ичинде бош къуюларгъа расткелинмедими?
 О, этрафындаки ишчилерге бакъып алды.
— Эгер биз нефть ятакъларынынъ булунгъан черлерини озюмизнинъ беш пармагъымыз киби бильсе эдик, бу кешфият къуюларыны буравламагъа да аджет къалмаз эди.
Догърудан догъру юзлернен къую буравлар да, нефтьни трубаларнен резервуарларгъа акъызыр эдик.
Ёкъ, достларым, таш-топракъ къатламлары бу зенгинликлерни бизден гизлеп туталар.
Оларны къан-тер тёкип араштырмакъ ве тапмакъ керек ола.
Табиат бу зенгинликлерни къолайлыкънен бере къоймай, инсанны чекиштире, орселей, алдай, кимерде бир мувафакъиетсизликке огърата.
 Ирадесиз, чыдамсыз ве принципсиз адамлар бу иште мувафакъиет къазанамайлар.
Мында себатлы, къатты табиатлы ве челик ирадели инат адамлар керек.
Ишлери онъ кельгенде кульген, къувангъан, онъайтсызлыкъкъа огърагъанда кевшеп къалгъан, бурунларыны салындыргъан адамлардан нефтьчи чыкъмай.
Сабир Мухаммедович Адильге ве онъа ясланып тургъан Бориске бакъты.
Олар бу опкели бакъышкъа чыдаялмайып, козьлерини тёбен алдылар.
Директор девам этти:

— Бу ерлерде нефть барлыгъына эминлик асыл этмек ичюн шимдилик бирден-бир чаре кешфиет къуюлары къазувдыр.
Эльбет де биз келиши гузель эр ерде къазыкъ къадап къазувны бу ерден башлайыкъмы экен, деп фал бакъмаймыз.
Бу иште геологларымыз тарафындан кунь эвельден эльде этильген малюматларгъа базанамыз.
Олар бу орталыкъларны адым-адым тешкерип, онынъ геологик картасыны тертип эттилер, нефть барлыгъы зан этильген эр бир участка шурфлар, канавалар къазув вастасынен геохимик ве геофизик тешкерювлер ёлунен тафсилятлы суретте огренильди.
Инсан козюнден гизли олгъан ер асты къатламларынынъ къурулышыны, структурасыны огренмек ичюн бир къач къую буравланды.
Бу малюматларгъа эсасланаракъ, контурлар къуюларыны, яни нефть ве газ барлыгъы аз-чокъ белли олгъан мейданлыкънынъ сынъырларыны тайинлев къуюларыны къаза башладыкъ.
Бу иш эсасында айры мувафакъиетсизликлер олувы итимал бир шейдир.
Онъа бакъмадан, бу ишни баарьгедже девам эттиреджекмиз.
Бундан сонъ исе онларнен эксплуатация къуюлары къазып, ватанымызнынъ нефть анбарына озь иссемизни къошаджакъмыз.
Къайракъташ нефти мемлекетимизнинъ умумий нефть балансына киреджек.
Бу, ярынки куннинъ, якъын келеджекнинъ ишидир.
Лякин бу къуванчлы кунни тезлештирмек ичюн гъайретимизге-гъайрет къошып ишлемемиз керек.

Яшлар директорнынъ айткъанларына къансалар да, юреклери кульмеди, гъам ве кедерлери язылмады...
