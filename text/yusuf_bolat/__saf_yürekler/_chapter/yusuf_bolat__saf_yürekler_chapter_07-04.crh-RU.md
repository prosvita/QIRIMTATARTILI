### 4

...Роллерине коре кийинген, гримленген «артистлер» гедже къаранлыгъында Андрей Павловичнинъ эвинден чыкъып, клубкъа догъру ёл алдылар.
Санагъа клубнынъ артындан чыкътылар.
Залда эль чырпмалары гурюльдемекте эди.

— Башламакъ керек,— деди Галина Ивановна,— эшитесизми, перденинъ котерильмесини талап этелер.

Селим «артистлерге» бакъып мемнюниетсизликнен башыны саллады: боянынъ чокълугъындан файдаланып, атта чалгъыджылар биле келиши гузель къаш-бетлерине боя чеккенлер.
О:

— Я пьесаны ким илян этеджек? — деп тааджипленди.

Бу меселе эвельден козьде тутулмагъан эди.

— Тёгерекнинъ ребери илян этсин,— деди Нияр ве дудакъларында титреген тебессюмни яшырып, дивардаки рубильникке айланды.
— Азыр ол, Селим, залдаки ярыкъны сёндирем.
Селим перденинъ огюне чыкъты.
Залда ине ташламагъа ер ёкъ эди.
Сейирджилер къалын къурсакълы Мешеди ролюндеки Селимни корьгенлеринен, кулькюден къутура яздылар: эль чырпмалары, кульги, къычкъырувлар, сызгъырувлар,— эписи бир ерге къарышты, дерсинъ залнынь ортасында шатырдынен кок гудюрдеди. 

Селим эллерини, башыны саллап, чырайыны сытып зорланса да, онъа агъыз ачырмадылар.
«Не япайым, къабаат озюнъизде» дер киби, омузларыны къысып кери чекильди.

Яваштан перде котерильди.
Гульназ ролюндеки Галина Ивановна озюнинъ муляйим сесинен юрек сырларыны тёкмеге башлады.
Зал чым-чырт кесильди.
Нефтьчилер Къайракъташ тарихында ильк сефер озь бедиий авескярларынынъ усталыгъыны бакъмагъа азырландылар.
Ог сырада отургъан уста, кулер козьлерини санадаки Гульназгъа мыхлап, янашасындаки Николай Васильевичке деди:

— Санада Галя тыпкъы озюни ойнай, омюрде исе аксине оларакъ, артистлик япа, дуйгъуларьны гизлеп тута, истегенини дегиль де, уйдургъаныны айта.
Коресинъми сеси, арекети не къадар самимий ве табиий яшлыгъында да мына бойле эди.
Машалла, Галя санъа дееджек ёкъ, лякин омюрде де бойле ола.

— Олур, къавиль этем мытлакъ олур,— деди Николай Васильевич къатты бир эминликнен.
— Ишке киргенинден берли Галя танылмайджакъ дереджеде денъишти, я Зинаида Федоровна насыл?
%

— О акъта сёз ёкъ.
Онъа нафиле «юрек докторы» демегенлер.
Коресизми, санада биле Гульназнынъ юрек дердине дерман арай...

Уста мемнюниетнен мыйыкъларыны бурды.
Николай Васильевич исе, йырнен севгисини ифаде этмекте олгъан Галина Ивановнаны ишмар этерек:

— Ай-ай, Андрей Павлович, бойле бир бульбульни аз къалды эльден къачыра яздынъ,— деди.

Уста, олып кечкен вакъианы хатырлап, озь-озюнден утанды.

...Андрей Павлович ве Галина Ивановна мусафирлерни озгъарып, гедженинъ кеч маалинде азбаргъа чыкътылар.
Шенъ-шерамет кечирильген Янъы йыл акъшамы ве ичильген шарап эписининъ башыны думанлатты.
Шунынъ ичюн де сагълыкълашув чокъкъа сюрьди.
Олардан эр бири бугуньки зияфетнинъ иштиракчилерини эртеси куню акъшамына озь эвине мусафирликке чагъырмагъа тырышты.
Лякин бирининъ джаныны агъыртмай тура насыл олур да экинджисининъ хатирини тапарсынъ?
Ёкъ, джаным, Къайракъташлылар хатир къыраджакъ адамлар дегиллер.
Олар бу «къыйын» меселенинъ де чаресини таптылар: эртеси куню саба саат ондан башлап джемаатчасына бир къач эвге кирип чыкъмакъ къарарына кельдилер ве ялынъыз бундан сонъ самимий суретте сагълыкълашып, эвлерине таркъаштылар.

Галина Ивановна къаранлыкъ ичинде енмекте олгъан мусафирлернинъ пешинден бакъып, акъайына:

— Джемаатнен яшамакъ не къадар зевкълы бир шей экен! — деди.
— Джемаатнен кельген — той-дюгюн дегенлери бу олса керек.
