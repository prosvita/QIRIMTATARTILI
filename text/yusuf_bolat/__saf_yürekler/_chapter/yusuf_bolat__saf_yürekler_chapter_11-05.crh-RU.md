### 5

Айше, Къайракъташкъа кельгенининъ учюнджи куню едийыллыкъ мектепке оджалыкъкъа тайин этильди.
Онъа арифметика, алгебра ве геометрия дерслерини бердилер.
Энди отурып-турып дерске, омюринде биринджи кере япаджагъы оджалыкъ ишине азырланмакъ къалды.

О, шень-шерамет мектеп азбарындан кечеяткъанда, къаршысына Сервер чыкъып къалды.
О да эеджанлы эди.

— Ишинъ биттими, Айшечигим?
— деп сорады ве джевап беклемеден, онынъ элине япышты.
— Оджалыгъынъ хайырлы олсун!
Менде де янъылыкъ бар.
Даа шимдичик бутюн бригадамызнен Сабир Мухаммедовичте эдик.
Къуюны вакътындан эвель буравлап битиргенимиз ичюн он бешер кунь отпусканен мукяфатландыкъ.
Бир торба да пара алдым.
Бельки Андижангъа барып келирмиз?
Эвге керек оладжакъ шейлерни ондан алыр эдик...

Бу сёзлер Сервернинъ агъзындан шу дередже табиий олып чыкътылар ки, Айше де озюнинъ макъсадыны ачыкъ-ачыкътан айта къойды:

— Мен, Сервер, мында сенинъ ичюн кельдим...
Зан этсем, окъувым да къалмаз, ишим де олур.
Озюнъ бакь, насыл ляйыкъ корьсенъ, ойле япайыкъ.

Сервернинъ къуванчы юрегине сыгъмады: о, чокътан беклеген сёзлерини эшитти.

Иште олар, Айшенен Сервер, ёл бою кетелер.
Дюнья оларгъа даа да дюльбер, шенъ ве зевкълы олып корюле.
Ачыкъ кокте ялдагъан къыш кунеши, дерсинъ яз чиллеси кемалына кирди де, оларнынъ башы устюне алтын нурларыны сепе!
Ер юзюне тёшельген ап-акъ къар, бу нурларны акс эттиререк, дерсинъ оларгъа кулип, кулимсиреп къарай!
Ёлдан келип-кечкенлер де, негедир, къувансалар керек..
Аджеба ер юзюнде олардан да бахтлы адам бармы экен?

— Ёкъ, Андижангъа дегиль де, башта район меркезине, загске барырмыз! — деди Сервер.
— Машинагъа толушып кетермиз.
Менджесине ярындан кечи ёкъ.
Адильни, Борисни, Галина Ивановнаны янымызгъа алырмыз.
Никя къыйылгъанда шаат да керек экен.
Бирликтеки омюримизнинъ биринджи кунюнинъ шаатлары барсын бу достларымыз олсунлар.

— Я Нияр, Зарифе енге?

— Догъру, оларны да алырмыз.
Ондан да Андижангъа кетермиз.
Къайтып кельген сонъ эш-достларны чагъырып, Сабир Мухаммедовичнинъ эвинде зияфет акъшамы отькерирмиз.

Айше кульди.

— Зияфеттен сонъ сен ятакъханеге кетерсинъ, мен де Ниярларгъа барырым, ойлеми?

— Эндиден сонъ олюм бар, айрылыкъ ёкъ! — деп Сервер Ташкентте Айшенен корюшкенде айткъан сёзлерини текрарлады.
— Мушавереден сонъ Сабир Мухаммедович мени кабинетинде къалдырып, озь эвинден бир козь ода теклиф этти.
Янъы эв къурулып биткендже бизде отурырсыз, деди.
Разы олмасакъ, джаны агъыраджакъкъа ошай.
Багъышла, Айше, сенден сорамадан бу теклифке разы олдым.

Айше не ичюн разы олмасын?
Гульджианнен чокътан танышлар, Ташкентте апа-къардаш киби эдилер.
Языкъ, тюневин онынънен корюшемеди, Нияр Айшени озь эвлерине алып кетти.

— Яхшы, чокъ яхшы,— деди Айше.
— Демек ярын... омюр худжур шей экен!
Арзу эткен шейинъни айларнен, йылларнен беклейсинъ де, бунынъ сонъу-ахыры олмайджакъ деп тала башлагъанда, бирден пат этип огюнъе келип чыкъа.
Демек бизим арзлагъан кунюмиз де етип кельди...

— Кельди! — деди Сервер шадлыкънен.
— Ёкъ олсун асретлик!
Эндиден сонъ эвде козюмнинъ огюнде, ишде исе — хаялымда олурсынъ.

Бири-бирининъ къолтугъына кирген эки дживан, илеридеки омюрлери акъкъында юрек тельмирювинен пышылдашып, меркезий ёлгъа чыкътылар.

— Сервер, сен манъа хастаханени косьтер,— деди Айше,— Гульджиан апаны корьмек истейим.

Олар къурулып битмекте олгъан медениет сарайынынь огюне баргъан сонъ, сагъгъа бурулдылар.

Ернинъ де къулагъы бар дейлер.
Ярын саба загскъа кетиледжеги ве огюмюздеки базар куню Сабир Мухаммедовичнинъ эвинде той (эльбет, зияфет дегиль, той!) оладжагъы акъкъындаки хабер, бир чокъ илявелер ве ялдызламаларнен бербер Алининъ къулагъына келип чалынды.

Уйле маали эди.
Али акъай креслосындаки сонъки муштерининъ сакъалыны алып:

— Сиххатлер олсун! — деди де, алель-аджеле пальтосыны кийип, Адильнен Борисни къыдырмагъа кетти.
Къайракъташта кирип-чыкъмагъан муэссисеси, чайханасы ве тюкяны къалмады.
Ниает, оларны китапханеден барып тапты.

— Мында келинъиз! — деп Адильнен Борисни азбаргъа чагъырды.
— Эшиткениме коре, базар куню достунъызнынъ тою оладжакъ экен.
Чокъ яхшы, тебриклейим.
Тойгъа ляйыкъ йигиттир.
Келин де айтувлы къыз.
Лякин той оладжакъ деп, къол къавуштырып беклеп турайыкъмы?
Мен десем, той агъырлыгъыны тек бир Сервернинъ бойнуна къалдырмакъ олмаз.
Сиз онынъ достларысынъыз, бойле бир вакъытта...

Олар азбар ортасында обаланып къойылгъан тал кутюклерининъ устюне отурдылар.
Лакъырды ярым сааттен зияде девам этти.
Къозгъалгъан меселе эр кесттен зияде Борисни меракъландырды.
Достунынъ тоюны яраштырмакъ, гурьделештирмек эмели онынъ зенгин ве чевик хаялында эп янъы-янъы фикирлер догъурды.
Озюни «той устасы» сайгъан ве бу меселеде Бориснен Адильге «акъыл огретмеге» кельген Али акъай биле, Бориснинъ бири-биринен багълы ве олдукъча зевкълы теклифлерини эшитерек, агъызыны ачып къалды.
О, ялынъыз бир суаль берди:

— Тап бу къадар алекет котерип, яйгъара къопарсакъ, Сервер ачувланмазмы?

— Къандырырмыз,— деди Адиль.
— Амма шимдилик индемей турунъыз, тартынчакълыгъына барып, бутюн къурунтымызны бозар.
Юринъ, ишни Айрапетовдан башлайыкъ.

Айрапетовны автопаркънынъ азбарындаки шоферлер арасындан таптылар.

— Артём Михайлович, сизге буюк бир риджаиен кельдик! — деди Адиль.
— Мумкюн олса кабинетке кирейик.

— Буюрынъыз!

Автопарк бинасынынъ кучючик бир одасына кирдилер.
Онда беш-он дакъикъа эглендилер, лякин не акъкъында сырдашкъанлары алемге сыр олып къалды.
Ялынъыз къапыдан чыкъаяткъанда Айрапетов яшырынлыкъны эстен чыкъарып:

— Сервер ичюн бутюн автопаркны айдап чыкъмагъа азырым! — деп давушыны котерди.

Али акъай шеадет пармагъыны агъызына кетирип:
— Сус, эшитирлер, — деди.
Сонъ, ишареттен сёзге кечерек, тек бир субетдешлерине эшитиледжек тыныкъ бир давушнен девам этти: — Шофёрлерге айт, базар куню ишке янъы урбаларынен чыкъсынлар.
Озюнъ билесинъ, бу да байрам киби бир шейдир.
Джума эртеси акъшамы тырашкъа кельсинлер, тюкянны махсус олар ичюн ачарым.
Къана, шофёринъе айт да, бизни шеф колхозгъа алып барсын...

Экинджи куню сабасы, Сервер ве Айше дост-эшлеринен загске кетмеге азырлангъанда, о, биринджи автобускъа минип, къушлыкъ мааллеринде район меркезине барып етти.
Онда миллий чалгъы такъымынынъ устасы Чонтукъ Нафени тапып, Бориснен Адильнинъ авалесинен, чалгъыджыларны тойгъа пейледи.

Энди кери къайтмакъ керек эди.
Лякин автостанциягъа якълашаяткъанда Къайракъташ автобусы келе къалды ве ондан, Айшенен Серверни озгъарып кельген яшларнен бирге, Зарифе енге тюшти.
«Ой алла белянъны бергейди,— деп абдырады Али акъай.
— Барып да не ичюн кельгенимни дуйса, бутюн ишни хараплар.
Козьден чакильмесем олмайджакъ гъалиба.
— О, къарт дут терегининъ артына айланып, келиннен киевни сарып алгъан шаматалы сюрю кечип кеткендже, гизленип турды.
Сонъ, айны шу машинагъа минип, Кьайракъташкъа къайтты.
Бутюн ёл бою сол элининъ пармакъларыны сагъ элининъ пармагъынен къайыра берип, бугунь акъшам мушавереге чагъырыладжакъ акъсакълларны эсапкъа алды.
Бир пармагъы къайырылса, экинджиси котерильди: демек, акъылнен тертип этильген джедвельден бири чыкъарылып, экинджиси кирсетильди.
Бу иш онынъ дикъкъатыны шу дередже мешгъуль этти ки, шофер:

— Кельдик, тюшюнъиз! — демеген олса, бельки баягъы вакъыт даа козьлерини пармакъларындан алмаз эди.

Махрамкул ака азбарында эди.
Бир къач терекнинъ тюбюни къазып чапакълагъандан сонъ, тыныш алайым деп, алма терегининъ тюбюне чёкип отурды.

О, Серверге севимлиси кельгенини тюневин эшитти.
Шунынъ ичюн акъшам башындан эвине къапалып, гедже ярыларына къадар Серверни беклеп, бельки келиннен сюрип келирлер, деп умют этти.
Ойле де, онъа кельмей, даа кимге бараджакълар!
Къарт, тыштан эшитильген эр бир шытырдыгъа аякъкъа атылып турды, азбаргъа чыкъып бакъты.

Сервер кельмеди.
Беклемектен умюди кесильген Махрамкул ака соба артындаки миндерге узанды.
«Эвиме сюрип кельмеге чекингендир,
— деп озь тюшюнджелерине башкъа джерьян бермеге тырышты.
— Чагъырмакъ керек эди.
Оксюз балалар киби бири ятакъханеде экинджиси де эль эвинде къонгъан.
Аягъыма келирлер, деп кибирлендим.
Ёкъ, Сервер ойлелеринден дегильдир, юзь сюрмез.
Багъышла мени, огълум, ахмакълыгъыма бардым.
Ярын саба сизни мен озюм барып тапарым: къапым ачыкъ, тёрюм сизни беклей, дерим.
Меним де янъгъызлыгъым битер...
Менимки яшайышмы бу!
Эвде инсан сесине, инсан къокъусына асретим.
Джынлы олмасы не!
Етти энди, ич олмадым оларнынъ къуванчыны корейим.
Янымда, башым уджунда олсунлар.
Сеслерини, кулькюлерини эшитип, мен де къуванайым...
Ады Айше экен!
Адынен бар олсун.
Баре, козь къыйыгъындан олса да, келинни корьсе эдим.
Ола билир, Сарваргъа хаяллангъан келиниме ошайдыр...
Бельки урбалары да бири-бирине келишир».

Къарт миндерден турып, янаша одагъа кирди.
Джез къуршавлы сандыкънынъ устюндеки ёргъанларны алып, онынъ къапагъыны ачты: сандыкъ агъызынадже къыз урбалары ве джиезинен толу эди.

О, узбеклерде секиз тепкелик адынен мешур олгъан мавы атлас антерни элине алып, оны къуванчнен сейир этти.
Электрик ярыгъында къартнынь козьлери де шу атлас киби парылдады.
Сонъ, экинджи, учюнджи, дёртюнджи антерлерни чыкъарды.
Олар Маргилан атласындан ве шалисинден тикильген сантырач къафтанлар эдилер.
Бундан сонъ бир къач данс чембер, къыйыкъ, юн шал, бир чифт де галошлы месть чыкъарды.
Оларгъа бакъкъан сайын къартнынъ юзю де бу эль тийсетильмеген янъы шейлер киби тазерип, шырныкълы бир тебессюмнен орьтюльди.
Урбаларны бакъып чыкъкъан сонъ, сандыкънынъ тюбюндеки-килим ве сюзанелер астындан уфачыкъ бир къуту алып, оны ярыкъкъа кетирип ачты.
Онда, огълу ичюн хаяллангъан келинчекнинъ билезликлери, пускюлли кумюш сыргъалары ве алтын юзюги сакълы эди...

Къарт баягъы вакъыт аякъ устюнде хаялланып къалды.
Нарын юзю шу дередже муляйимлешти ки, онъа бакъып сукъланмамакъ мумкюн дегиль эди.
О, бутюн бу урбаларны, хаялнен Айшеге кийсетти, онынъ пармагъына юзюк кечирди...

Бугунь саба тёшегинден тургъанынен, ятакъханеге кетти.
Лякин бу балабан эвнинъ экинджи къатына котерилеяткъанда, онынъ огюне апансыздан Елизавета Карповна чыкъып къалды.

— Серверге кельдинъизми? — деп сорады о.
— Сервер озюнинъ достларынен даа демин Зарифе енгенинъ эвине кеттилер.
Бир тедариклери олса керек, эвден кийинип-къушанып чыкътылар.

Махрамкул ака бир джан олып, Зарифе енгенинъ эвине барып етти.
Къапы бекли эди!
«Кунюм онъайтсызлыкътан башлады,— деп окюнди о.
— Сабадан къайда кеттилер?
Бу къадыннынъ айткъаны насыл тедариктир?»

Къарт идаре бетке адымлады.
Лякин къапынынъ сапыны тутып ичери кирейим дегенде, онынъ артындан пышнап-чапып кельген Анифе:

— Кеттилер, автобускъа толып кеттилер,— деди.
— Мен де кетеджек эдим амма, бухгалтеримиз разы олмады.
Йыллыкъ отчётны битирмек керек, дей.

Бу сёзлерни айтаракъ, Анифе ичери сокъулмакъ истеди.

— Токъта, къызым, ашыкъма.
Сеиниъ айткъанынъ недир: ким кетти, къайда кеттилер?

Анифе шашкъын-шашкъын къарткъа бакъты:

— Ким олсун, келиннен киев!
Янларына беш-он адам алып, загске кеттилер.
Бутюн Къайракъташ озгъарды.
Нияр да кетеджек экен, лякин ие ичюндир бильмем, кечикти...
Селим де кетти.
— Анифе сырытып кульди.
— Барып бакъайым, совет «моллалары» никяны насыл къыя экенлер, деди.
Базар куню той.
Чокътан ойнамагъан эдим, баре...

Махрамкул аканынъ юзю кедернен орьтюльди.

— Той киминиъ эвинде оладжакъ?..

— Вай джаным Махрамкул ака, сизнинъ ич бир шейден хаберинъиз ёкъ экен де!
Той директорнынъ эвинде оладжакъ.

Севинчи гъайрыдан кедерге айлангъан къарт, гъамлы бир алда эвине къайтып кельди.
Лякин мында да баш урмагъа ер тапамады.
Уйлегедже бош одалар ичинде тарсыкъып-доланып юрьди, омюринде биринджи кере талийине окюнди...
Ниает, олдурамады, софадаки кетменни алып, азбаргъа чыкъты, юрегини ишнен басыштырмакъ истеди.
Учь терекнинъ тюбюни чанакълады, лякин дёртюнджисине кельгенде бирден бели сызлады, эллери такъаттан кесильди.

Иште о алма тереги тюбюне чёккенде, ювадаки акъбашнынъ урьмесинен, Али акъайнынъ азбар къапы аралыгъындан багъырмасы бир олды,
— Эй, Махрамкул, копегинъни бакъ.
Олар эвге кирдилер.
Бербер Али, Серверни озь эвляды киби севген Махрамкул аканынъ рухий вазиетини пек яхшы бильгенинден, мерамыны ачыкътан-ачыкъ айтып ташлады:

— Сервернинъ тою директорымызнынъ эвинде оладжакъ экен.
Чокъ яхшы.
Сабир Мухаммедовичнинъ бу алидженаплыгъыны тебриклемек мумкюн.
Лякин онынъ эки одалыкъ эвинде къач адам сыгъар?
Тек бир чалгъыджыларнынъ озьлери еди адам!
Я мусафирлер?
Чалгъы-чагъана олгъан ерде ойнамагъа истегенлер де тапылыр.
Оюнсыз-йырсыз той олурмы?
Лякин къайда ойналар?
Онда азбар да ёкъ.
Айса не япмалы?
Биз, чокъ тюшюнип-ташынгъан сонъ, сизнинъ эвинъизни мунасип корьдик.
Одаларынъ бом-бош, шималинден эскен ель дженюбинден чыкъып кете.
Азбарынъда да ат ойнатмакъ мумкюн.
Эгер сен разы олсанъ...

Али акъай сёзюнинъ девамыны агъызында къалдырып, ири, оппа козьлерини Махрамкул акагъа тикти.
Сокъурнынъ тилеги эки козь дегенлер, къарт да озь къайгъысындан башлады: 

— Эки куньден берли Серверни дёрткозьнен беклейим.
Эвимни теклиф этеджек эдим.
Кельмеди, корюльмеди...
Онъа джаным агъырды.
Бильмейим, тартынамы, бийсинмейми...

Махрамкул аканынъ джевабынен джесаретленген бербер Али:

— Олды, олды! — деди.
— О якъыны манъа къалдыр, мен япарым.
Планым азыр.
Бугунь акъшам акъсакъалларымызны топлармыз, тойнынъ мында оладжагъы, келиннен киевнинъ мында яшайджакълары акъкъында къарар чыкъарырмыз.
Тербиели баладыр, дегенимизден чыкъмаз.
Амма барып да ёкъ-мокъ дейджек олса, оны ортамызгъа алып ойле бир зыкъы чекермиз ки...
Сонъ, насыл, разысынъмы?
— Махрамкул ака индемеди.
Сервернинъ истегине багълы бир меселенинъ къартлар тарафындан аль этильмесининъ кереклигине акъыл кестирамады.
Али акъай исе онынъ индемезлигини разылыкъ сайып, аякъакъа турды.
— Акъшам олаятыр, давранмакъ керек.
Сен, Махрамкул, чай къайнат.
Чай азыр олгъандже, мен де къартларны йыгъып келирим.

Арасы бир саат кечер-кечмез таякълы ве таякъсыз акъсакъаллар бирер-экишер Махрамкул аканынъ эвине толуштылар.
Ёрулмакъ бильмез Али акъай исе сонъки, он биринджи къапыны къакъып, риджасыны бильдирген сонъ, ятакъханеге келип кирди.
Онда Елизавета Карповнаны кенаргъа чекип, буюк бир сыр бильдирир киби, онынъ къулагъына фысылдады:
— Серверге айт, загстен къайтып кельгени киби Махрамкул аканынъ эвине кельсин.

— Кейфсизленди ёкъса?

— Эльбет, кейфсизленди заваллы.
Тёшекте ята.
Бу акъта Зарифе енгеге агъыз ачма, яйгъара къопарыр.
Онъа озюм айтарым.

Лякин онынъ иши бунынънен де битмеди.
Идаренинъ огюнден кечип, Махрамкул аканынъ эвине буруладжакъта, акълына гъафлеттен янъы бир фикир кельди:
«Я Николай Васильевич?
О да урьметли акъсакъаллардан бири дегильми?
Эм тек бир сакъалы дегиль, башы да ап-акъ!
Аз къалды унута яздым.
Лякин келирми экен?».

Николай Васильевични къандырмакъ ичюн тешвикъат керек олмады.
Къартларнынъ мушавереси оны да меракъландырды.
Юрегине бираз агъыр кельсе де:
«къартлар джедвелиие киргеним! — деп кулюмсиреди.
— Даа тюневин дер комсомол яшлардан бири эдим.
Вакъыт сени!
Козь ачып юмгъандже кечип кетти.
«Акъранларым» озьлеринен олмамны ляйыкъ корьгенлер.
Чокъ яхшы.
Барайым, ал-эвалларыны, билейим».

— Юрюнъ, кеттик! — деди Николай Васильевич.

Олар ёлгъа чыкътылар.
Секретарьнен берабер адымламагъа тырышкъан Али акъай, козьлерини ёлдан келип-кечкенлерге фырландырды: бакъынъыз, корюнъиз, Али Хатипович секретарьнынъ озюнен кете!

Къартлар Николай Васильевични аякъкъа турып къаршыладылар.
Онынънен къол тутуштылар, узун-узадие ондан ал-хатыр сорадылар.
Урф-адетче сорашувлар, умумий лакъырдылар биткен сонъ, Николай Васильевич Али акъайгъа мураджаатта булунды:

— Энди сиз айтынъыз, келин-киевнинъ тоюны яраштырмакъ ичюн биз къартлардан не талап олуна?
Янъылмасам, мында топлашувымызнынъ макъсады бу олса керек.
— О, къартларгъа бакъты.
— Айткъаным догърумы, мутерем акъсакъаллар?

Олар бир агъыздан:

— Догъру, догъру,— деп джеванландылар.

Махрамкул ака мусафирлерге чайниктен чай сюзген арада, бербер Али багъдаш къурып ерлешти де, сёзлерини сабырнен, дане-дане тёкмеге башлады:

— Мутебер акъсакъаллар!
Къасабамызнынь севимли адамы Сервер Арсланов озь омюрини ве юрегини экинджи бир шахснен, яни Айше Къуртбединованынъ омюр ве юрегинен багъламакъ истеген.
Не дейим, мурадларына наиль олсунлар.
Бильсенъиз керек, киев бала йигитлеримизнинъ энъ метинлисидир.
Шунынъ ичюн йигитине коре де тою олмалы!
Мен керчектен той япмакъ тарафдарым.
Бутюн Къайракъташ шенъленсин, давулымызнынъ давушы тап Андижангъа эшитильсин.
Сиз бунъа не дейсинъиз, джемаат?
Дегенлерим догърумы?
— Али акъай ортагъа ташлагъан бу суалине озю джевап берди: — Чокъ догъру!
Лякин директорымызнынъ кучючик эвинде насыл той ола билир?
Онда айланмагъа да ер ёкъ.
Пакъыл киби келиннен киевимиз де анадан догъма етимлер: не эвлери, не тёшеклери, ве не де чанакъ-чёльмеклери бар.
Дейик, бир ай, он ай директорнынъ эвинде яшарлар, онынъ барындан-ёкъындан файдаланырлар я сонъ?
Эль атына минген тез тюшер дегенлер...

Махрамкул ака артыкъ даянамады:

— Токъта, токъта уста,— деп онынъ сёзюни больди.
— Лафынъны пек яхшы башладынъ амма, сонъундан дадыны къачырдынъ.
«Етим» деп, Серверни акъаретлеме, къаш якъаджакъ олып, козь чыкъарырсынъ, Сервернинъ джаны агъырыр.
Бизим заманымызда эль-аягъы ишлеп тургъан азнавур киби сагълам йигит етим ола билирми?
Бу «етим» даа тюневин юз он бешинджи къую ичюн он эки бинъ кумюш мукяфат алгъан да!
Эманет кассасында онынъ десте-десте акъчалары ята да!
Бей сарайы киби джаным-джаным эвини, ах-вах демеден, эль баласына багъышлап берди де!
Бойле шей «етим» адамнынъ элинден келирми?
Келин де факъыр дегильдир, мында оджалыкъкъа кельген, тезден бинъликлернен ойнайджакь.
Серверде эр шей бар: акъыл да, видждан да, кучь де!
Даа дегенде, эви де бар, эви ичинде тёшеги-ястыгъы да, кедиги-кийдиги де бар!
Зан этсем, Къайракьташта ондан бай киши ёкътыр.
Бутюн беля шунда ки, бу бай адам чокътан берли онынъ ичюн тутулгъан бу эвни бийсинмез ве яхут азыр эвге кочьмекни шанына сыгъдырмаз, деп къоркъам.
Акъсакъаллар!
Николай Васильевич!
Сизге ялварып айтам: Серверни къандырынъыз, тоюны мына бу эвде япсын, келиннен мында кочип отурсынлар.
Эминим, онынъ бу эвге де, манъа да ихтияджы ёкътыр, лякин мен онынъ озюне де, сесине де мухтаджым.
Эр даим янымда, эвимде олмасыны истейим.
Элял сют эмген бу балагъа тувгъан эвлядым киби исиндим.
Кочьсюнлер, къабиристан тынчлыгъы баскъан бу эвге кулькю ве шенълик кетирсинлер.
Оларгъа бакъып мен де шенъленейим...

Ичеридекилер сустылар.
Къартнынъ ялварып айткъан сёзлери Николай Васильевичнинъ юрегини шу дередже къозгъады ки, о, еринден турып, онынъ манълайындан, козьлеринден опеджеги кельди.

— Махрамкул ака, сизинъ алидженап арзуларынъызны ялынъыз алгъышламакъ мумкюн,— деди о.
— Лякин сёзюнъизде аз бучукъ янъылдынъыз: Сервер де сизге рухджа мухтадждыр.
Зан этсем сизни о бабасы ерине коре.
Ола билер, сизге къошулмакъ фикири онынъ акъылына да кельгендир, лякин утанчакъ бир йигит олгъанындан, къартнынъ тынчлыгъыны бозмайым, башына мусаллат олмайым, деп тюшюнгендир.
Теклифинъизни эшитсе, къувана-къувана разы олур.
Сиз не дейсинъиз, акъсакъаллар, айткъаным догърумы?

Къартлар бири-бирини болип, онынъ сёзлерини тасдыкъламагъа ашыкътылар:

— Догъру, разы олур!

— Не ичюн разы олмасын, бири-бирине чокъ ляйыкълар!

— Оларгъа бир аиле олып яшамакъ къысмет олсун!

Николай Васильевич екюн чекерек:

— Демек, анълаштыкъ,— деди.
— Ярын саба бир къач акъсакъал топланып, Сервернен сёйлеширмиз.
Сен, къартым, къайгъырма, той сенинъ эвинъде олур.
Ярдым да этермиз.
Райпотребсоюзгъа барып, тойлыкъ пиринч ве май тапмакъны озь бойнума алам.
Сен пилавны чокъча азырла ве бизни тойгъа чагъырмагъа унунтма.

Кулюштилер.
Бербер Али Махрамкул аканынъ балаларджасына къувангъаныны сейир этип:
«Сервер келип къалмаса эди,— деп элесленди.
— «Хастанынъ» рушенлигини корьсе, резиль масхара олурым, тез кельсин деп, бираз къачырдым гъалиба».

Али акъайнынъ акъылына апансыздан келип сокъулгъан бу фикир, онынъ къартлыкътан орьселенген, джалсызлангъан юрегини сачмагъа тюшкен балыкъдай чапаландырды.
Лякин шунъа бакъмадан, секретарь ве акъсакъаллар огюнде къопаймакъ истеги, онъа юрек делялетини де унуттырды: о, агъыз патлатып, чалгьы такъымы сымарлагъаныны, Айрапетовнен келишильгенини, тойда ат минип чыкъаджакъ яшларнынъ джедвели тертип этильгенини айтты.

Ичкеридекилер бири-бирине бакъып кулюштилер.
Айретте къалгъан Николай Васильевич:

— Али Хатипович, атларны къайдан аладжакъсынъыз? — деп сорады.
— Бу ишлерден Сервернинъ хабери бармы?

Сакъынгъан козьге чёп тюшер дегенлери догъру экен.
Али акъай джевап береджек олып, агъыз ачайым дегенде, яваштан къапы ачылып, ичери Сервер кирди.
О, сонъ дередже эеджанлы эди.
Миндерлер устюне багъдаш къурып отургъан къартларны ве Николай Васильевични корьгенинен, теляшланувы даа зияде артты.
Къартнынъ вазиети агъыр олмалы, деп теренден кокюс кечирди.
Лякин ичеридекилерни бирме-бир сюзип чыкъкъан козьлерине соба артындаки «хаста» илишкенинен, юрегине къуванч шербети тёкюльгендай олды.
О, Али акъайгъа чевирилип:

— Я сиз, Али Хатиповнч, Елизавета Карповнагъа Махрамкул аканы...— деп опькеленеджекте, Али акъай онынъ сёзюни агъзындан алып:

— Ялан экен къардашым, мени шашмалаттылар,— деди де, озь яланыны къолайлыкънен башкъаларынынъ устюне атты.
— Эль агъзына элли аршын без етмезден тургъанлар, пире акъсырса, боран къопты деп чыкъаралар...
Инсанлыкъ алыдыр, бельки бираз кейфсизленгендир.
— Ичеридекилер эки арадаки бу худжур лакъырдыдан ич бир шей анъламадылар.
Али акъай исе оларнынъ суаль бериджи козьлерини эслемегенден олып, лакъырдыны башкъа мевзугъа чевирмеге ашыкъты.
— Кельгенинъ чокъ яхшы олды, Сервер, даа шимдичик сени анъгъан эдик.
Меселе шунда ки...

Къартлар ве Сервер Махрамкул аканен сагълыкълашып, азбар къапыдан чыкътылар.
Али акъай аселет аркъада къалып, Махрамкул аканынъ янына кельди.

— Насыл, айткъаным олдымы? — деп ырджайып кульди.
— Энди огълунънынъ якъасыны бошама, тойгъа пара аджымасын, адам чокъ оладжакъкъа ошай.

Къуванчындан тап башы айлангъан Махрамкул ака:

— Эльбет, йигитине коре тою олмалы! — деп Али акъайнынъ манъа айткъан сёзлерини текрарлады.
— Шакъамы я, омюримде биринджи кере эвиме келин тюшюреджем!
Олар ичюн парамны да, малымны да аджымам.
Элял олсун!
Сен, уста, ярынки ишинъ аджеле олмаса, сабадан кель де, берабер той азырлыгъына башлайыкъ.

— Танъда мени бекле.
Айды, геджелер хайыр!
