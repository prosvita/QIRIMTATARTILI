### 3

Айше университеттен эрте-ярыкъ къайтып кельди.
Джума эртеси куню олгъанындан, акъшам устю Зухранен «Комсомол голю» паркына чыкъаджакъ олдылар.
Айшенинъ кельмесини дёрт козьнен беклеген Шапат апа, оны азбар къапыда къаршылап алды.

— Къызым, санъа мектюп бар,— деди ве сеттеки кийизнинъ тюбюнден бир конверт чыкъарып, Айшеге узатты.

«Сервердендир!» деп къуванды Айше ве бу теэссуратнынъ шырын сезгисинде къалмакъ ниетинен, мектюпнинъ кери адресине бакъмады.

— Агъанъданмы?

Айшенинъ къуванчы юзюнде ифаделенип, мор лекели чересинде ильк баарь кунеши балкъылдады.

— Бильмейим,— деди ве мектюпни къалкъыкъ кокюслерине басып, озь одасына чапып кирди.
Столу устюнде Сервернинъ даа якъынларда пейда олгъан ресимле бакъып:

— Сервер, дживаным, бу мектюп сенденми? -деп пышылдады.

Эйат, хаялда догъгъан татлы арзу эр даим акъикъат олып чыкъамы я?
Мектюп Айшенен Сервернинъ эски мектеп аркъадашлары Володядан эди.
Володя Айшенинъ бундан учь ай эвельси язгъан мектюбине джевап къайтаргъан.
О да Серверни сораштыра.
Мектюп шу сёзлернен бите:
«Риджа этем, Сервернинъ адресини билип къалсанъ, дерал манъа мектюп яз я да телеграмма чек.
Онынънен мытлакъа корюшмек кереким».

Айше портфелинден бош бир дефтер чыкъарып, элине къалем алды, Володягъа Сервернинъ адресини бильдиреджек олды.
Лякин бу адреснинъ догърулыгъына Айшенинъ озю де чокъ эмин дегиль эди.

Бундан эки-эки бучукъ ай эвельси Айше конверти устюнде кери адреси олмагъан бир мектюп алды.
Шу мектюпнинъ ичиндеки ресимни корьгенинен, къуванчындан делире язды.
Эвде бир озю олса да:
«Сервер!
Сервер!—деп багъырды.
— Ниает тапылдынъ!»

О, Сервернинъ суретини козьлерине синъирмеге истер киби, баягъы вакъыт ресимге бакъып турды.
Сонъ элини конвертке сокъты: конверт бом-бош эди!
Ресимнинъ артына ялынъыз бир сёз язылгъан:
«Къайракъташ».

Айше шу саат ёлга чыкъмакъ, Къайракъташкъа барып етмек, Сервернен корюшмек къарарына кельди.
Шапат апа ве Мамарасул акъагъа «агъасы» тапылгъаныны бильдирди.
Олар да къувандылар.
Лякин Айше чемоданыны элине алып, босагъадан атлайджакъта, бирден мерамындан вазгечти.
Къонакъбайларнынъ тааджиплерине джевапланаракъ:

— Сагъынгъан олса озю келип тапар...—деди.

Айше ёргъунлыгъыны сылтав этерек, шу куню акъшам башындан тёшекке кирди, лякин сабагъадже козюне юкъу кирмеди, ойланып тюшюнип чыкъты.
«Аджеба, Сервер не ичюн тек фотосыны ёллады?
Эки сатыр язы язмагъа эли бармадымы?
Фотонынъ устюндеки де онынъ эль язысы дегильдир.
Мен Сервернынъ язысыны озюмнинъ беш пармагъым киби билем.
Ана онда, чемодан ичинде, дженкнинъ биринджи айлары Серверден кельген бир десте мектюп ята.
Сервернинъ язысы ири не салмакълыдыр, бу исе...
Ёкъ, джаным, Сервер тек бир фотосыны йибермез эди...
Айса бу кимнинъ ишидир!
Меним эв адресим Къайракъташта ялынъыз Нияргъа беллидир.
Лякин Нияр, не ичюн бильмем, Къайракъташлы къадыннен ёллагъан мектюбиме аля бугунь къаршылыкъ язмады.
Себеп неде?..
Унутчакъ, перишан инсангъа ошамай эди де!
Эдепли, акъыллы ве атик бир къыз эди.
Ола билир, бу ресим Сервернинъ Нияргъа берген бахшышыдыр...
Нияр керчектен де дюльбер къыз.
Истесе йигитини озюне бойсундыра билир.
Бельки...
Ташла шуны, бойле шей ола бильмез.
Серверге мен эминим.
О мени кене эвелькиси киби севедир, эвельки Айшеси беллейдир...
Чолакълыгъымны, лекели бетимни корьсе не япар экен?
Ташлап къачмазмы?
Ёкъ, къачмаз...
юрегини зорнен олса да эльге алып, манъа аджыныр, севгисини манъа къурбан этмеге тырышыр.
Мен исе, бичарелигим ичюн аджылгъан, хатир ичюн севильген, башкъасынынъ башына мусаллат олгъан бир инсангъа чевирилирим.
Сервернинъ ресимине бакъ, о санъа къошакъмы?
Ёкъ, керекмей, бойле севги менден узакъ олсун!
Севгиме къавушмакъ ашкъына севгилимнинъ бахтлы омюрге акъкъыны хырпаламакъ истемейим.
Северим, лякин онъа аскъы олмам.
Беклемек керек, талийимни вакъыт чезсин...»

Шу геджеден сонъ бу ве бунынъ киби фикирлер онынъ не тюшюнджелерине ве не де юрегине раатлыкъ бермедилер.
Мына шимди де козьлери Володягъа джевап язмакъ ичюн азырлагъан бош кягъыты устюнде олса да, тюшюнджелери кене Серверде эди.

Айше кедерли ойларгъа далгъан арада, бурунына кескин мис къокъусы урды.
Кимдир, пармакъ уджларына басып, аркъадан онъа янашты ве йышмакъ авучларынен онынъ юзюни орьтти.

— Зухра, ойнама, сени къокъунъдаи анъладым,— деди Айше.

Зухра инджечик давушынен къыкъылдап кульди де:

— Сен, достум, агъанъа севда олдынъ гъалиба,— о деди.
— Сакът ол, бу ресимге бакъа-бакъа, козьлеринъ сокъурланмасын.
— Зухра ай киби тёгерек ве ялпакъ бетини Айшеге чевирип:
— Насыл, бегенесинъми?— деп сорады.

Айше Зухранынъ сюрьме чекильген кемер къашларына, пудранен бол-сал акълангъан бетине, къызыл боянен аялангъан дудакъларына бакъты.
Тап куледжеги кельди.

— Чокъ яхшы.

— Я причёскам?

— О да чокъ яхшы.

— Агъанъ мени мына бу фасонда корьсе бегенирми?

— Оны «агъамдан» сорармыз...»

Олар азбар къапыдан чыкъкъанда Шапат апа Айшенинъ артындан багъырды:

— Кечикме, къызым, сен кельмей тура бабанъ да юкълап оламаз.

Паркта къалабалыкъ эди.
Зухра Айшенинъ къолтугъына сокъулып, оны парк ичинде дёрт долапдырды.
Агъызы да тынмады: келип-кечкен йигитлернинъ беден бичимлерине, бет сымаларына, къадынларнынъ исе кийимлерине, бояларына, сачларына, озьлерини тутувларына къыймет кести, таныш-билишлерине окъталды, яшларнен шакъалашты.
Утангъанындан не япаджагъыны бильмеген Айше ниает:

— Сус, я да ташлап кетерим,— деди.

Зухра куле-куле: 

— Мен къолтугъындаки къызны къолайлыкънен къачыргъан кавалерлерден дегилим,— деди де, онынъ билегине пекинди.

Онынъ худжур адетлерине алышкъан Айше бу арекетине де эмиет бермеди.
Ниает, Зухранынъ озю патлады:

— Артымызгъа такъылгъан лётчикни эслемединъми?

Айше кери бурулды.
Туралы фуражка кийген ве штанынынъ балакълары ерге сюйрельген «лётчикни» корьгенинен къакъылдап кульди.

— Ешиль Амет, сен мында не япасынъ?
Къайракьташтан зувдынъмы?

— Биз хызмет адамларымыз,— деди Амет гъурурнен,— къайда айдасалар, онда кетемиз.
Арбий низам!
Къайракъташтан чыкъкъаныма учь ай олды.
Шимди Ташкент аэропортында чалышам.
Бир даа таныш олайыкъ: Лётчик Ешиль Амет!
— О, къызларнынъ огюнде дёрт букюлип, оларнынъ эллерини сыкъты.
— Мен сени сачларынъдан таныдым,— деди о Айшеге,— лякин дос-догъру янынъа кельмеге джесарет этемедим.
— Амет енъини котерип, татлы согъан буюклигиндеки саатине бакъты.
— Эки сааттен авагъа котериледжегим, шимди бошым.
Истесенъиз бираз гуляйт этейик.

Учевлешип кезиндилер.
Къызларнынъ ортасында озюни еди къат кокнинъ тёпесинде ис эткен Амет, дженк йыллары «башына келип кечкен» маджералардан сёз ачты.
Айше онынъ икяе эткенлерини энди чокътан нефис эдебиет китапларындан окъуп бильгенинден, Аметнинъ къопайчоралыгъына къулакъ асмады.
Оны башкъа меселе меракъландырды.

— Амет, Къайракъташта кимлеринъ къалды?—деп сорады о.

— Къайракъташта ялынъыз аякъ ызларым къалды.
 Мен кеткен сонъ олар да силиндилер.
Тувгъанларым Самаркъандда яшайлар.

— Къайракъташта дост-эшлеринъ ёкъмы?

— Не ичюн олмасын, онда джаным-джаным достларым къалды.
Эгер оларны сафкъа тизмек керек олса, мен биринджи сырагъа Борис достумны къояр эдим.
Борис Речевский!
Кескин тишип, аджжы тилли, аджайип бир йигиттир.
Досту ичюн джаныны берир.
Джинасирни пек сагъындым.
Онынъ янында Адиль устаны къоймакъ мумкюн.
Дувадакъдай юваш, кирпидай тегин.
Бизде онынъ акси де бар: Серж Къатыкъчиев!
Бориснинъ къурунтысындан сонъ дурула башлагъан эди.
Лякин дурула-дурула къайсы бир озенге барып токътагъаныны бильмейим.
Къызлардан Ниярны макътамакъ мумкюн.
Къыз десенъ де ери бар: алтын къадеге тёкюльген бир ютум сув!
Достларымнынъ эписи онъа къара севда олдылар.
Тек мен кенарда къалдым.
Демек бу джеэттен бакъкъанда юрегим анадан догъма бекярдыр.
Джанынъыз агъырмасын, бир акъикъат айтмакъ истейим: къызларнынъ ве къуйпа атларнынъ табиатлары бир экен.
Бильсенъиз керек, къуйпа атлар:
«но-о!» дегенде токътайлар, «тр-р!» дегенде кетелер.
Къызлар да ойле: севсенъ-севмейлер, севмесенъ — озьлери севелер.
Иште Нияр дегеним де «севем» дегенлерге юз чевирип, Сервер адлы бир достума урулды.
Урулды амма, гуль олып ачайым дегенде, сарарып солды.
Хастам, дей, аптекада илядж къалдырмады.
Билем мен къыз хасталыгъы не олгъаныны.
Онъа илядж дегиль де, Сервер керек.
Сервер исе,— дюньяда бойлелер де ола экен де!—озюни сыкъмай дерсинъ бу дюньялы дегильдыр, Марстан тюшкен, севгиден зерре къадар хабери ёкъ.
Лякин, тама-тама голь олур дегенлер, Ниярнынъ кунеши бузлап къалгъан бу юрекни де иритир.
Амет Айшеге айланды:
— Къалтырайсынъызмы не?
Языкъ, кителимни алмадым, омузларынъызгъа ташлар эдим...

Айше тюрленген бир давушнен:

— Зарар ёкъ, девам этинъиз,— деди.
— Сервер дегенинъиз ким ола я?

— Сервер Арсланов!
Фронт аркъадашымдыр.
Дженк йыллары бир эскадрильяда хызмет эттик.
Меним экипажымда борт механик эди...

Айше Аметнинъ кене «учмагъа» азырлангъанына тарсыкъып, онынъ сёзюни больмеге меджбур олды:

— Анавы «Йылдызлы самолётны» айтаджакъ оласынъмы?
Ташла шуны.
Ич олмадым.
 Сервер достунъ акъкъында керчегини айт.

— Догъру лаф: йигит киши эр вакъыт керчегини айтмалы.
Сервер де ойледир.
Яланджынынъ тилини сувурып алыр да: бу яланджы эт парчасыны мышыкъкъа бер дер.
Я ишкирлигнин айтмайсынъызмы?
Тюшюнде биле джемаат ишлеринен огърашса керек.
Сонъ бойле адамнынъ башында севгине ер къалырмы?
Онынъ ашы-сувы иш.
Шунынъ ичюн де Къайракъташ джемаатынынъ козюне кирди, юреклеринде юва къурды.
Бильмейим, Шишмандан башкъа оны бегенмеген адам бармы экен?
Эгер манъа озь достларынъдан бир отряд тиз деселер, бу отрядкъа командир Серверни къойып, озюм де онынъ адьютанты олур эдим.
Энди буравджы намыны алгъан!
Аз бир вакъыт ичинде буравджы олмакъ къолай шейми?
Башымны кефиль къоям, бир-бир бучукъ йылдан даа мытлакъа уста дереджесине етер.
Лякин усталыкъта да токътамаз.
Акъшамлары онынъ чызгъан схемаларыны корьсенъиз, башынъыз айланыр, дерсинъ бийлерге юва оре.

Айше артыкъ чыдап оламады:

— Сервер Ниярны севмей дединъиз, себеби не?

Амет ийлекярлыкънен кулюмсиреди:

— Ниярны севмемек мумкюнми?
Эр шейнинъ вакъты-саати бар.
Шимди севмесе келеджекте север.
Ким биле оны, бельки севедир де.
Юрек деген шей къаранлыкъ бир къобадыр, онынъ ичинде не гизленгенини къайдан билирсинъ.
Сервернинъ артындан ах чеккен тек бир Нияр дегильдир, лякин бу ярышта финишни илле Нияр къазаныр, чюнки олардан бири къуту, дигери де шу къутунынъ къапагъыдыр.
Юварлана-юварлана бир кунь ола тапышырлар эльбет.

Бу сёзлер Айшенинъ юрегине атеш киби тюштилер.
Амет исе Айшенинъ неден себеп тюрленгенини, кейфсизленгенини бильмегенинден, энди Зухрагъа бурулып, лакъырдысыны девам этти:

— Олар бир-бирине пек ляйыкълар.
Аналары оларны «бу балалар бири-бирине къавушсынлар» деп догъурса керек.
Ойле олгъанда Ляйле ве Меджнун ролюни ойнамагъа не аджет бар, къавуша беринъ де!
Балкъурт инесининъ аджджысыны сезмей тура бал асралмагъаны киби, бахткъа иришмек ичюн де башта бахтсызлыкъ азабы чекмек керек экен.
Буларнынъки де шу.
Лякин олар экинджи бир шейни унуталар: сандыкътаки ятырлыкъкъа сюме тюше тургъан.
Ойле дегильми ханым...
Багъышланъыз, таныш олгъанда адынъызны эшитмедим.

Зухра козьлерини ойнатып, шырныкълы бир тебессюмнен:

— Зухра!— деди.
— Зоечка десе!
Аджайип адынъ бар.

Зухра джильвеленди:

— Я озюм?

— Озюнъиз галлерея сурети!
Екъ, сурет дегиль де, гуль!
Лякин мен сизге гуль де деялмам, чюнки гульнинъ омюри къыскъа ола.

— Олды, олды!—деди Зухра.
— Чокъ котерменъиз, эндирмеси зор олур.

— Мен юксектен учкъан адамым: котере де билирим, тюшюре де билирим.
Зенаатым ойле: учмакъ ве къонмакъ!
Омюримнинъ ярысы авада кечти.
Истесеиъиз сизни де учурайым.
Къоркъмайсынъызмы?

Зухра:

— Вай!— деп вайылдап алды.
— Самолёт дегенде тап башым айланды.
Даа учмадым.
Бир лётчикнен таныш олса эдим деп хаяллана эдим.
Бахтыма сиз расткельдинъиз.
Ярын мен бошым, аэропорткъа барайыммы?

Зухрадан бойле тез разылыкъ беклемеген Амет «тутулдым!» деп абдырады.
«Сюрип келир де, масхара олурым».

— Екъ, ярын кельмей турунъыз,— деди Амет.
 самолётымнынъ ремонты бар, подшипниклери эзильген.
Бир къач куньден сонъ келирсинъиз, ярын эйиси киногъа барайыкъ, «Шаркъ» кинотеатринде...

Айше аркъадашларынен адымласа да, оларныиъ не барлыгъыны сезди ве не де лакъырдыларыны эшитти.
Шимди онынъ бутюн тюшюнджелери бир тююмге келип багъланды, бутюн дикъкъаты тасавурында джанлангъан мавы козьлю Серверге ве кулер юзлю Нияргъа джельп олунды, ялынъыз оларны корьди, дерсинъ кяинатта олардан башкъа адам ве аят ёкъ эди.
Оны бу тюшюндже далгъынлыгъындаи Зухранынъ шакъылдап кулюви айындырды.

Айше:

— Кетмек керек, кеч олды,— деп кери бурулды.

Айшенинъ бирден тюрленмеси, мугъайсырамасы Зухраны айретте къалдырды:

—Санъа не олды?..
Даа эрте де?

Амет ерге сюйрельген балакъларыны котерип:

— Сиз акъшам башындан кумесине сокъулгъан тавукъ экенсинъиз де!—деди.
— Козьлеринъизде тавукъ хасталыгъы олмаса бираз даа гуляйт этер эдик.
Айше юрегинде яра ачкъан бу шаилавуз яшнынъ ешиль козьлерине ачувнен бакъаракъ:

— Эки сааттен авада оладжакъ лётчик сен дегиль эдинъми?— деди.
— Бир даа саатинъизге бакъынъыз, арадан эки дегиль де, эки бучукъ саат кечти.

Амет саатине дегиль, кокке бакъты: онда, йылдызларнынъ алтын нурларынен гульгулилешкен ве шайлы къызларнынъ джильвели назынен уфукъкъа сюзильмекте олгъан акъ булутлар ялдай эдилер.
Шай да олса Амет чырайыны сытып:

— Авасы бозуладжакъкъа ошай,— деди.
— Бойле авада учурмайлар.
Ишке бармасам да олур.
Демек бошым.
Эмир къулунъыз эр шейге азыр, буюрынъыз: отурып лафнен боткъа пиширейикми, ёкъса гуляйт этейикми?

Зухра бир джаннен:

— Кезейик!—деди.
—Ярын раатлыкъ куню!
кеч ятыр, кеч турармыз.

Айшенинъ не лакъырдыгъа, не де кезмеге авеси ёкъ эди.
Шимди онынъ бирден-бир истеги эвге къайтмакъ ве одасында бир озю къалып, тюшюнджелерине барильмек эди.

— Мени багъышланъыз, япыладжакъ дерслерим бар,—деди о.
— Экинъиз кезинъиз.
Айды, геджелер хайыр!

Айше ренкли лампаларнен айдынлатылгъан демир къапыгъа догърулды.
Зухра:

— Достчыгъым, ашыкъма мына шимди артынъдан етерим,— деп багъырды.

Айше индемеди.
Парктан чыкъкъан сонъ, трамвай ёлуны кечип, телеграфкъа кирди ве телеграмманен Володягъа къайракъташ нефть оджакъларынынъ адресини бильдирди.
