## Хатиме

Къайракъташнынъ устюнде тыныкъ яз акъшамынынъ бунарлы къаранлыгъы къоюра башлагъан бир вакъытта, чапмакътан талагъы къаткъан яш бир адам эки къатлы хастаханенинъ огюне келип токътады.
Зорнен нефес алып, майлы комбинезонынынъ енълеринен бетининъ ве манълайынынъ терини сильди, усть-башынынъ тозуны къакъты.
Нефес алувы бираз ятышкъан киби олды.
О, таш басамакъларны экишер-учер атлап, хастаханеиннъ мермер колонналы софасына котерильди ве эки къанатлы къапынынъ джам пенджересини тасырдатты.
Ичериден сес-солукъ эшитильмеди.
Тек бир дивар саати озюнинъ тыныкъ ве сабырлы тонъкъулдысынен саат он бирни чалды.

Яш адам гъает эйджанлы эди.
Бир къач сание сюрген сюкюнет онъа асыр олып корюльди.
О, артыкъ сабыр этемеди ве авучыны тююмлеп, къапыны асабийликнен къакъты.
Къапынынъ артындан шыртнынъ алынгъаныны да, анахтарнынъ бурулгъаныны да эшитмеди, ялынъыз къапы ачылгъан сонъ озюне келип, босагъада пейда олгъан акъ халатлы эмширеге шашкъын-шашкъын бакъып къалды.

— Не олды?
— деп сорады эмшире теляпшеи.
— Аджеле ярдым керекми?..
Екъса озюнъизге бир шей олдымы?
— Яш адам яйгъара къопаргъанындан утанып, невбетчининъ суаллерине бирден джевап тапыштырамады.
Эмшире исе онъа адашып тюшкен бир адам ерине къабул этип, артыкъ ачувнен сёйленди.
— Бутюн хасталарны аякъкъа турсаткъанынъыздан хаберинъиз бармы?
Эрге-кеч демей эр бир ёлджы къапыны чокъмарлайджакъ олса бу хасталарнынъ алы не олур?
Бу акъта тюшюндинъизми?
Бу ер мусафирхане дегиль де, хастахаиедир!
Бар, кельген ёлунъызнен кетинъиз...

— Багъышланъыз, бираз сабырсызландым,— деди яш адам.
— Мен иште эдим, эвден алып кеткенлер...
Озюнъиз билесииъиз, джиддий меселе...
Хаста не алдадыр?

Эмшире маальсиз кельген бу адамны ялынъыз шимди, давушындан таныса керек ки,
Юзюндеки сертликни тебессюмге алмаштырып, муляйим бир сеснен:

— Вай, сен экенсинъ, де!— деп созды.
— Геджелери шашмалап юрген ёлджулардан биридир белледим.
Бойле аллар да ола, чюнки мусафирхане де бу орталыкъта...
Локъса уйледен берли чекише.
Къадынларнынъ талийи ойле...
Раатсызланма, хайырлысынен кечер-кетер.
Бу геджеден къалмаз беллейим.
Эртеджерек чезильсе эвинъизге озюм барып хабер этерим.
Козьайдын бахшышы азырла.
Айды, къатайып турма, кет, юкъла...

Эмшире кери чекилип, къапыны ичериден килитледи.
Гъам ве кедери чезильмеген яш адам исе, тюшюне-тюшюне басамакълардан ашагъы энди.
«Кет, юкъла экен!
Юрегинънинъ ярысы хастаханеде чекишкенде, инсаннынъ козюне юкъу кирерми?
Чареси олса да, онынъ бу дакъикъаларда чеккен азабынынъ бир къысмыны озюме алсам...
Энди къайда бармалы, бу узун геджени насыл кечирмели?»

Янъы хастахане Къайракъташнынъ чет ве тена бир еринде эди.
Бунъа бакъмадан парктаки оркестрнинъ давушы авада далгъалана-далгъалана, тап мында келип ете.
Онда Шубертнинъ «Моментини» чалалар.
Тель-тель олып созулып кельген эзги, гедже сакинлигини айбетлеп, инсаннынъ юрегини нешэлендире, омюрнинъ улулыгъыны, дюльберлигини, ниаетсизлигини хатырлата.

Яш адам баягъы вакъыт динъленип-хаялланып турды.
Музыка эзгилери онынъ эйджаныны ятыштырды, юрегини шенълик ве севинч сезгилеринен суслендирди.
Онынъ айдын ве саф козьлеринде баарь кунеши парылдады.

О, кери бурулды ве хастаханенинъ артындаки чильтерли демир пармакълыкъларгъа янашып, оларнынъ устюнден багъча ичине секирип тюшти.
Ап-акъ олып гуллеген акацияларнынъ къою ве лятиф къокъусы бурунына урды.
О, кокюс толдурып нефес алгъан сонъ, ымпыс-тымпыс юрип, хастаханенинъ багъчагъа ачылгъан пенджерелери огюнден кетти.
Дакъикъада бир токъталып, пенджерелерден ичери козь ташлады, палаталардан эшитильген эр бир давуш онынъ дикъкъатыны джельп этти.

Яш адам бу худжур ишнен мешгъулъ олгьан арада, пармакълыкълардан агъыр бир шей домпылдап тюшти.
О, «къаравулдыр!» деп элесленди ве терек артына чекильди.
Энди аякъкъа котерильген къаралты исе, белини эгерек, яваш-яваш пенджерелер алдына келип токътады.
«Екъ, бу эриф къаравулгъа бенъземей,— деп хавфсырады яш адам.
— Хастаханеге даладжакъ гъалиба.
Хырсыз олмалы!
Токъта сен, пезевенк, мына шимди пайынъны алырсынъ».

О, къаралтыны огге кечирип, апансыздан терек артындан атылып чыкъты да, аркъадан онынъ энъсесине япышып:

— Сен кимсинъ?— деп къычырды.
— Мында не ишинъ бар?

Къаралты къарыкъ давушнен къакъылдап кульди:

— Не ишим олсун, менимки де сабырсызлыкъ белясы,— деп кери айланды.

— Андрей Палыч, сизсинъизми?

— Меним, меним, энъсемни боша...
Эвим тарлыкъ этти, чыдап оламадым, барайым, Галянынъ янында булунайым, дедим.
Ойле о, Сервер, дюньягъа келеджек эвлядынъ кунь эвельден юрегинъни тырмалай, догъмаздан эвель къайгъысы башлай...
Гизленмек керек, анавы къадемсиз къаравулнынъ козюне илишсек бизни сопалап айдаштырыр.

Олар бир къач адым кери чекилип, пуф ястыкъдан къабаргъан отларнынъ устюне чёктилер.

— Бала дегенлери зевкълы бир шей экен,— деди Промкин.
— Бильмейим, оларсыз бу дюньянынъ алы не олур эди!
Мына, Галянен бирликте омюр сюргенимизге он алты йыл толаятыр..
Шунъа бакъмадан эвимиз манъа эр даим бош олып корюльди.
Недир, етмей эди.
Дженктен сонъ мен буны даа зияде ис эттим.
Кет-кете аягъым эвге тартмай башлады.
Недендир дейсинъ?
Сонъундан фаркъына бардым.
Инсаннынъ къанында озюнден кучьсюзлерни къайгъырмакъ, дюньяда озюнден эсер къалдырмакъ арзусы яшай экен.
Бу табиий бир ихтиядж олса керек.
Къанына-тенине синъген бу ихтияджны къанаатлендирмей тура, инсангъа омюри де, эви де бош олып корюле.
Дейик, мына бу дакъикъада дюньягъа янъы адам кельди — сабий догъды!
Барсын ады Коля олсун.
Николай Андреевич!
Догъгъан саатинден башлап, о бала сенинъ къайгъырувынъа мухтадж ола.
Иште, агъызыны ачып омюринде биринджи кере «а» дегенинен, онынъ аскъысы башлай.
Эм ойле бир аскъы ки, эр бир сменасы суткада йигирми дёрт саат тенефюссиз девам эте.
Бу уфачыкъ махлюкъ шу саат сенинь устюнъе шорбаджы кесилип, эмир эте: аш бер, бешигимни тебрет, айнени айт (э-эй, олар музыканы пек севелер!), эскимни денъиштир, эльге ал, авагъа чыкъар...
Бойсунма да кунюнъни корьчи!
Къыямет къопарыр, бунт чыкъарыр!
Лякин бу «шорбаджынынъ» эмирлерини зорнен дегиль, зевкънен, севине-севине ерине кетиресинъ!

Я бир кунь ола бу сабий тильге келип «баба» десе, къуванчынъ ерге-кокке сыгъармы?
Демеге келеми, пек аджайиплар!
Къайда олма, эвинъ магнит киби чеке, чюнки онда баланъ бар.
Къайгъынъ да, зевкъынъ да, къуванчынъ да, келеджегинъ де онда!
Дейик, ярын-бириси кунь Андрей Павлович сонъки кере аякъларыны узатты да, Дюнья адыны ташыгъан бу аджайип мекяннен эбедий оларакъ сагълыкълашты.
Не япаджакъсынъ, догъмасы олгъаны киби, ольмеси де бар.
Лякин Андрей Павлович бундан сонъ да омюрнинъ къуйругъыны элинден къачырмаз, догъаяткъан Николай Андреевич шахсында янъы яшайыш башлар, янъы-яньы къуюлар буравлар, коммунизмде яшар.
Инсан омюрининъ эбедийлиги де мына бунда олса керек...

Промкиннинъ фельсефесини палаталардан биринде янъгъырагъан сабий сеси больди.
Индже ве лякин олдукъча кескин ве асабий сес бир къач кере текрарланды.
Промкин тантаналы бир давушнен:

— Дюньягъа янъы адам кельди!—деди.
Бираз динъленип тургъан сонъ, иляве этти:
— Бизим огъланнынъ давушына ошай...
Аферин огълум, къоркъма, къычыра бер, йигитлигинъни косьтер...

Сервер кулюмсиреди.

— Янъыласынъыз Андрей Палыч, бу давуш къыз сесине бенъзей.
Бизим Сюмбульчик олса керек.

Промкин кедерленген киби олды.

— Масал окъуйсынъ, Сервер.
Яш баланынъ сесине бакъып, онынъ ким олгъаныны бильмек мумкюнми?
Къызы да, огъланы да айны бир музыканы чала...
Лякин бу сабийнинъки пек гурьдели, буюсе генерал оладжакътыр.
Белли я, генераллар эр кишиден олалар.

Сервер де теслим олмады.

— Гурьдели деген бу давушынъыз энъ муляйим эзгини анъдырмаймы?
Ана, эшитесинъизми, сеси къушлар киби котериле-котериле де, сонъ авада тайгъалап, яваш-яваш энмеге башлай.
Мен десем бойле сес генералгъа дегиль де, йырджыгъа мунасинтир.
Опера йирджысына!
Солисткагъа!..
Дикъкъат этинъиз, йыргъа экинджи бир давуш даа къошулды...

Промкиннинъ юзю джошкъунлыкъ себессюминен айдынланды.

— Дуэт башлады!
Валлаи, концерт десенъ де ери бар.
Уфачыкъ сесинъизден айланайым, къозучыкъларым!
Машалла Галягъа, эгиз догъурды гъалиба...

Хастахане багъчасында олып кечкен бу адисени, китапта тасвирленген вакъиалардан беш йыл сонъ, 1952 сенеси Къайракъташкъа экинджи кере баргъанда, Серверден эшиттим.
О, куле-куле икяе этти.

Мен Къайракъташкъа ёлгъа чыкъкъанда, мемлекетимизнинъ эр бир кошесинде олгъаны киби, мында да буюк денъишмелерге, аджайип янъылыкъларгъа расткеледжегиме шек-шубе этмеген эдим.
Лякин нефтьчилер топрагъына аякъ баскъандан сонъ озь козьлеримнен керьгенлерим ве эшиткенлерим, беклегенимден къат-къат арткъач олып чыкьты.
Автобус Къайракъташкъа айлангъан ёлгъа бурулгъанынен, козюмиз алдында, ёлнынъ эр эки тарафындаки тюземликни, джап этеклерини ве къыр тёпелерини туташ суретте къаплагъан демир вышкаларнынъ мутешем манзарасы ачылды.
Дерсинъ дагъ!
Кенъ-къулан нефть районынынъ де бир еринде, де дигеринде компрессор станцияларынынъ биналары агъармакъта.
Автобустаки ёлджуларнынъ айткъанларына коре, былтыр Къайракъташлылар мемлекетимизге пландан устюн он бинълернен тонна нефть ве миллионларнен кубометр газ берип, республика нефть оджакълары ярышында биринджиликни къазангъанлар.

Автобус, бир вакъытлары Борюкъышлакъ адынен белли олгъан нефтьчилер паркы янындан кечти.
Онларнен гектар ерни къаплагъан багъчаны энди бой аткъан ве гурьлешкен декоратив ве мейва тереклери (акъикъатен, яхшы топракъта ашлама аршынлап осе экен!), язлыкъ кино ве эстрада театрлерининъ биналары, къираэтхане, оюн-эглендже павильонлары, къызыл къум тёшельген спорт мейданчалары, киосклар, тунч ве мермерден ясалгъан абиделер яраштыргъан.
Багъчанынъ ортасында «Къайракъташ денъизи» джайрагъан.
Ондан темиз ве серин ава эсе.
Ёлджуларнынъ айткъанына коре, бу багъча Сарвар Махрамкуловнынъ адыны ташый экен.

Автобус Къайракъташнынъ ичине кирди ве нефтьчилернинъ ифтихары олгъан медениет сарайынынъ огюнден кечерек, автостанциягъа догъру ёл алды.
Бундан алты йыл огюне Николай Васильевич «истикъбаль шеэрине» яшларнынъ зияретини иште бу ерден башлагьан эди.
Ёлнынъ эр эки кенарыны къаплап алгъан эки ве учь къатлы биналарнынъ балконларында нефтьчилернинъ аилелери акъшамлыкъ чайларыны ичелер, патефон чалдыралар, череплердеки ве чапчакълардаки чичеклерни суваралар, ёлдан келип-кечкенлерни сейир этелер.

Авлакъта, Къайракъташны экиге больген деренинъ артындаки тогъайларда...
Ёкъ, джаным, бир вакъытлардаки тогъайлардан онда эсер биле къалмагъан.
О ерлер багъ-багъчагъа чевирильген.
Онда, ешиллик кошинде, нефтьчилер къургъан эвлернинъ акъ диварлары, сары кираметли я да къызыл ве ешиль тенекели дамлары сечиле.
Алда, тим-тикине котерильген къыр тюбюндеки чокъракъ башындан та Къайракъташ дживарларынадже джайылгъан яш арчалыкъта, нефтьчилернинъ истираат эвлери ве коттежлери ерлешкен.

Кунь къавушаяткъанда машинамыз зенаат-окъув юрты къаршысындаки автостанция огюне келип токътады.
Маршрут автобусларындан бирине минип, Махрамкул аканынъ эвине джёнедим.
Компрессор станциясынынъ резервуарлары янындан кечеяткънда, лип этип бинълернен лампалар янды:
Къайракъташнынъ геджеси куньдюзге айланды, орталыкъ алтын шавлелер ичине богъулды.

Таныш ёл къапымны ачып, азбар багъчагъа кирдим.
Эвде ярыкъ ёкъ эди.
Лякин мен кери бурулып къапыдан чыкъаджакъ арада, аркъамдан индже бир сес эшитильди:

— Эмдже, токътанъыз, къартбабам мындадыр?

Къып-къызыл янакълы, томбул бстли, ойнакъ маим козьлю ве къувурчыкъ къара сачлы бир балачыкъ алдыма келип токъталды да, уфачыкъ элини узатып:

— Хош кельдинъиз!—деди.
— Биз, къартбабамнен, анама вишне, бабама да шефтали йыгъамыз, чюнки анам вишне севе, бабам да шефтали.
А шимди олар да келирлер.
Меним адым Меметтир, я сизнинъки?

Мен эки къарыш бойлу бу баланынъ дюльберлигнне, лафчанлыгъына сукъланып тургъанда, тереклер арасындан мейва сепетинен Махрамкул ака чыкъты.
О, манъа яшаргъан киби корюльди.
Бели бираз даа букюльсе де, тыраш олгъан ве тазерген янакълары, тирилешкен айдын козьлери, бурюшиклери тегизленген манълайы, чалыкъ арекетлери къартнынъ рушенлигини, омюрден хошнутлыгъыны сездирип турмакъта эдилер.

— Буюр, буюр мехман!—деп къуванды о ве серги тюбюндеки сеттен ер косьтерип, бойле алларда адет олгъан ал-хатир суаллерини ягъдырды.
Сонъ, Меметке айланып:
—Бар, огълум, Гульджиан енъгенънинъ эвинден къартананъны чагъыр,— деди.

Къартана?!
Бу эвде къартана да пейда олдымы?

Махрамкул ака электрик столбасындаки включательни бурды.
Серги устюндеки лампаларнынъ ышыгъында юзюм япракълары мавымсы сары ренкке кирдилер, сачакъкъа илинген къафестеки боденелер ярыкъкъа къуванып, тез-тез пыт-пылдашмагъа башладылар.

Лакъырды, эльбет де, эски эш-достларгъа келип багъланды.

— Келин-киев сагъ-селяметлерми?

— Шукюр, сагъ-селяметлер,—деди Махрамкул ака.
— Айше къызым былтыр университетни битирип, мындаки он йыллыкъ мектепке директор олды.
Огълум Сервер бурав устасыдыр.
Ярын Москвагъа кете, геолог оладжакъ!
Яшларгъа коре не, бугунь ишчи, ярын исе техник, геолог, инженер, бильмем даа не.
Бориснен Адиль де окъуйлар.
Окъумай не япсынлар, шимди яшларнынъ девири.
Селим биле театр институтына барып кирди...
Керчек, бу йыл баарь Украинадан анасынен Володя кочип кельди.
Мухаббат себеп олды, дейлер.
Къыз деген шей йигитке не яптырмаз.
Аз къалды Борис де студенткасы пешинден кетеджек эди, лякин чаресини тапып оны поезддан тюшюрди де, Самаркъандкъа ишке ёллангъан къызны мында тартып кетирди.
Ой да той япты эй!
Лякин бу той Али акъайнынъ яраштыргъан сонъки тою олды.
Заваллы вефат этти.
Тойда, давул чокъмарлагъанда олип къалды.
Къызыкъ адам эди...
— Махрамкул ака бир къач сание сюкюнетте къалды.
Недир хатырлап, шенъликнен кулюмсиреди.
— Я Андрей Павловични айтмайсынъмы?
Бири-биринден уфакъ эки къызчыгъы бар.
Оларнынъ пешинден текмиль дели-диване олды.
Иштен сонъ догъру яслиге чапа.
Эгер акъшамлары паркта къызчыкъларынен къопая барип кезгенини корьсенъ, айретте къалырсынъ: дерсинъ дюнья устюнде аким кесильген!
Учюнджи бала беклейлер.
Джаным, айтмагъа келеми, орталыкъ яш балагъа толып къалды.
Бу, эльбет де, яшайышкъа багълы бир шейдир.

— Нияр не япа?

— Ниярмы?...

Азбаргъа Сервернен Айше кирдилер.
Кинода экенлер.
Экиси де толулашкъан ве гузеллешкенлер.
Чокъкъа бармадан къапыда къартанасыны чагъырмагъа кеткен Меметчикнен...
Ким кельгендир дейсинъиз?
Эльбет, Зарифе енге пейда олды!

«Бакъ сен бу къартанайгъа!—деп тааджиплендим мен.
— Демек Бориснинъ айткъаны догъру чыкъты!».

Зарифе енгенинъ азбаргъа кирмесинен, шорбаджылыкъ эте башламасы бир олды: огюмизге стол чекип кетирди, келиннен киевни янымызгъа отуртты, сонъ софадан тарелка-тарелка мейва, тыгъыз пителер, хамыр ашлар ве бир къач чешит татлы кетирип, столны донатты.
Онынъ чевиклигине, чеберлигине сукъланмамакъ мумкюн дегнль эди.
Айше ярдым этеджек олып бакъса да, о, разы олмады:

Отур, отур!
Кунь бою балаларнен чекишкенинъ етер.

Арасы ярым саат кечмеден столда йылым-йылым йылтырагъан къалын къурсакълы самовар пейда олды.
Зарифе енге ялынъыз бундан сонъ софрагъа отурып, умумий субетке къошулды.

— Январнынъ башында тойгъа кель,— деди о къулагъыма фысылдап.
— Исмаил эвленеджек.

— Я о къайдадыр?

— Шу Шишман деген хаиннинъ судындан сонъ Къайракъташта къалды.
Компрессор станциясында чиленгир олып чалыша.
Николай Васильевичнен шу дередже достлаштылар ки, ахыры оларнынъ эвине кочьти.

— Я Нияр?

— Вай, джаным, Ташкентте корюшмединъизми?— деп тааджипленди Зарифе енге.
— Ондадыр.  
Ойле бир къыз олды ки, сурет киби ас диваргъа, бакъ да тур!
Университетде окъуй.
Иште, Исмаильнинъ озю мында олса да, юрегининъ ярысы Ташкентдедир.
Ара таптымы, самолёткъа мине де, Нияргъа барып келе...
Унутма, тойгъа кель.

Айше ярынки дерслернни азырламагъа кетти.
Бираздан къартнен къартий де ерлеринден турдылар.
Биз Сервернен къалдыкъ.
О, буюк бир къызгьынлыкънен, нефть оджакьларындаки техника янъылыкъларыны икяе этти.

— Мен мында кельгенде кьуюлар ротор ярдымынен буравлана эдилер.
Буравны арекетке кетирмек ичюн, къуюдаки бутюн трубаларны айландырып турмакъ керек ола эди.
Эсапкъа алынъыз, терен къуюларда бурав трубаларынынъ агъырлыгъы 100—150 тоннадан зияде ола.
Эсас кучь къуюны теренлештирмеге дегиль, трубаларны айландырмагъа кете.
Я бу трубаларнынъ тез-тез ипрангъанларыны, сонъундан ишке ярамагъанларыны айтмайсынъызмы!
Энди турбобургъа кече башладыкъ.
Аджайип бир янъылыкъ!
Къуюгъа тюшюрильген трубалар бутюн вакъыт арекетсизликте булуналар, тек бурав айлана.
Оны колонна трубаларынынъ уджуна ерлештирильген турбина айландыра.
Турбинанынъ озю исе буюк бир тазыйкънен къую ичине айдалгъан балчыкъ шингенлигининъ кучюнен коче.
Бойледже, балчыкъ шингенлиги эм къуюнынъ диварларыны сылап пеките ве эм де буравны айландыра!
Мен сизге тек бир мисаль кетирдим.
Ильмий тедкъикъат институтларында, мемлекетимизнинь нефть оджакъларында эп янъы-янъы машиналалар ве механизмлер сыналмакъта.
Бугунь олмаса ярын ойле бир машиналар ве механизмлер чыкъар ки, эски роторлар киби, бир кунь ола турбобурлар да кечильген девир нсфть кедиклери оларакъ, ялынъыз музейлерде къалырлар...

Эртеси куню сабасы Серверни Москвагъа озгъарып, онынъ бутюн эш-достлары автостанцняда топландылар.

Эр кестен эвель къадынынси бирликте Борис Михайлович кельди.
Бираздан Адиль Атахановичнен Володя Скуратов, Андрей Павловичнен Галина Иваиовна, Исмаилны орталарына алгъан Николай Васильевичнен Зинаида

Федоровна ве башкъалары пейда олдылар.
Автопаркнынъ днректоры Артём Мнхайлович озь имаесинде олгьан виллиснен Саби|) Мухаммедовични, Гульджианны пе къадыны Ёлизааета Карповйаны кетйрди.
1о.плайгъанлар арасында китабымызнынъ къараманларындан ялынъыз Селим, Амет ве Нияр ёкъ эдилер.
Борис Мичайловичнинъ айткъанына коре, бундан бир афта эвельси Аметнеи Зухра оларгъа мусафирликке кёлнп кеткенлер.
Амет аэроклубда окъувыны битирген сонъ, онда инструктор олып къалгъан.

Андижангъа кетеджек ёлджулар автобускъа толуштылар.
Сервер озгъармагъа кельгенлернен сагълыкълашып, къадынынынъ янына кельдн.
Айше эля козьлерини онъа тикти.
Акъайына беслеген къуванчы ве гъуруры козьлерннден яш олып тёкюльди..

Машина кочеяткъанда Махрамкул ака Серверге бир топ хош къокъулы гулъ ве чичек узаттьг.

— Огълум, самолётнен кетеджексинъ, бу чичекшернп солдурма,— деди.—Озь азбарымыздан уздим.
Москвагъа тюшкенинънен мавзолейге бар да.бу чичеклерни Лепиннииъ табуты устюне къой.
Айды, акъ ёл санъа, азиз огълум!

— Акъ ёл!—деп багъырышты топл'а'нгъанлар.

— Огъурлыёллар олсун!
