### 4

Акъикъатен, устанынъ беклеген адамы бар эди.
Бугунь саба ишке кетмеге азырлангъанда Зинаида Федоровна келип, Галина Ивановнадан телеграмма алгъаныны, акъшамгъа таба Сабир Мухаммедовичлернен келеджегини бильдирди.
Зинаида Федоровна бу хаберни айтаракъ, оны аналарджасына тенбиеледи:

— Инатлыкъ этме, Андрей Павлович, иштен эрте-ярыкъ къайт да, къадынынъны урьметнен къаршылап ал.
Олып кечкенлерни авагъа савурып ат.
Галя да япкъанларына пешман олгъан.
Озь янълышыны анълагъаны чокъ яхшы, чюнки бойле адам эрте-кеч илле догъру ёлгъа минер.
Бираз незакетли олмагъа тырыш, къадын тухумы урьмет севген бир махлюкътыр.
Шишип къалгъайды, адетимиз ойле.
Ойла, сев ве лякин эв ичинде къапалып къалмасына ёл къойма.
Бала-чагъалары олмагъан къадынларнынъ энъ хаин душманы ишсиз-кучьсюз юрювдир.
Ишлесин!
Керек олса гедже-куньдюз ишлесин.
Къайракъташта иш азмы?
Мен оны озюме, балалар багъчасына алмакъ истейим.
Галя ичюн район маариф шубесинден эмир алып кельдим.
— Бойле бир кириш сёзюнден сонъ, Зинаида Федоровна: — Келеджегини Галя санъа бильдирдими? — деп сорады.

— Хайыр, бильдирмеди, — деди уста. 
— Кеткенине бир бучукъ ай олса да, шу вакъыт ичинде бир сатыр язы язгъаны ёкъ.

— Я сен яздынъмы?

Уста индемеди.
Зинаида Федоровна кулер козьлерини къысып, Промкинни ачувлатмагъа истер киби:

— Санъа язмады амма, мени ич бир афта мектюпсиз къалдырмады, — деп алды.
— Куньлеме, бу мектюплер аслында манъа дегиль де, санъа эдилер.
Сенинъ адынъа язмагъа базнасы отьмесе керек.
Менлиги де кедер эткендир: башта озю язсын, сонъ мен язарым, деп беклегендир.
Экинъиз де тюрткеч текелер киби инат чыкътынъыз.
Не де олса, етти энди къардашым.
Тюневин эвленген киев-келин дегильсинъиз.
Омюринъизнинъ къалгъан къысмыны куськюнлик, даргъынлыкънен дегиль де, достлыкъта, муаббетликте кечиринъиз.
Омюр инсангъа бир кере бериле.
Оны билип яшамакъ керек.
Унутма, акъшамгъадже бир топ чичек тап.
Айды, Сабир Мухаммедовичлернинъ эвинде корюширмиз.
Кочип келе экенлер, къадынынен таныш олурмыз.

Бу лакъырдыдан сонъ Промкин ишке-къырларгъа кетти, нефть качалкаларыны тешкерип, онда операторларнен, монтёрларнен, чиленгирлернен корюшти, зарур костеришлерде булунды.
Лякин бутюн кунь ишнен мешгъуль олувына бакъмадан, Галина Ивановна бир дакъкъагъа биле акъылындан чыкъмады, козю огюнден чекильмеди, изме-из онынънен юрген киби олды.
Факъат онынъ юрегини нешэлендирген, барлыгъына тендюристлик берген шимдики къадыны дегиль де, дженктен эвельки къара сач, комюр козь, эсмери бетли, бол табнатлы, саф юрекли, эрке ве шаян Галочка эди.
Промкин бугунь акъшам Галина Ивановнаны дегиль, Бакулы къызны —— Галяны беклей эди...

Уста иштен къайтаякъанда Зинаида Фёдоровнанынъ айткъанларыны хатырлап, Къайракъташкъа етмезден эвель машинадан тюшип, Махрамкул аканынь азбарына кирди.
Къарт, азбарда раатланмакъта эди.
Къапыдан киреяткъан устаны корьгенинен, аякъкъа турды, онынънен ал-хатир сорашты.

— Иштен къайтасынъмы?

— Эльбет, иштен къайтам, — деди Промкин, — ёл устю бир аякъ кирип-чыкъайым, дедим.

— Олмаса - звге буюр, бирер пияла чай ичейик.

— Сагъ олунъыз, отурмагъа вакъытым ёкъ.
Сабир Мухаммедович хорантасынен кочип келе экен, оларны къаршыламакъ истейим.
Сизде бир къач чичек тапылмазмы?

— Ничюн тапылмасын, менде къыш чичеклери бар,— деди Махрамкул ака ве азбарнынъ ыйыкъ кошесиндеки чичек мешересине догърулды.
Ешиль япракълары морарып къалгъан чичеклернинъ эписинден тюс алып, эки гуль десте ясады.
— Эшиткениме коре Галина Ивановна да келе экен, — деп ийлесиз козьлерине устаны сынап бакъты.
— Мына булардан бирини эль къадынына, экинджисини де озюнъкине берирсинъ.

Уста «тутулдым!» деп утанды.
Промкинлернинъ аиле омюринден хабердар олгъан Махрамкул ака, Андрей Павловичнинъ къолайсыз бир алгъа къалгъаныны эслеп лакъырдыгъа башкъа бир джерьян бермеге тырышты.

— Чичек омюр зийнетидир.
Меним Сарварым чичек дегенде джаныны бермеге азыр эди.
Баарь кельдими, иши-кучю азбар ичинде чичек асрамакъ эди.
Бу чичеклерни мен махсус онынъ ичюн сакълайым.
Сувукъ аваларда оларны джам парниклернен орьтем.
Баарьде огълум къайтып кельгендже гъайып олмаса экенлер.
Сен насыл тюшенесинъ, уста, бу чичеклерге сувукъ ургъандже Сарвар ордудан къайтып келирми?

— Келир, Махрамкул ака, илле келир...

— Тилинъе бал, къардашым.

Уста эки гульдестенен азбардан чыкъты.
Чичеклер онъа кене яшлыкъ девраныны хатырлатты: дерсинъ о, севимли къызнен корюшмек ичюн, эрте-ярыкъ тайинленген ерге кете...

Махрамкул аканынъ эви Къайракъаташнынъ чет бир еринде олгъанындан, ёлда устагъа ич бир кимсе расткельмеди.
Лякин нефть резервуарларыны кечип, фурунгъа таба айланаяткъанда, огюне Айрапетов чыкъып къалды.
О, отьмек юклю арабанен кетмекте эди.
Устаны корер-корьмез:

— Тр-р-р, бульбуль! — деп атнынъ тельбевинн тартты, козьлерини устагъа чевирди.
— Яхшы япасынъ, Андрей Павлович, туллыкъ да бекярлыкътыр дей тургъанлар, файдаланып къал, Къайракъташта акъайсырап къалгъан апакъайлар онларнен.
Галина Ивановна да артта къалмайдыр.
Дейджегим, ярышлашынъ, бакъайыкъ биринджиликни ким алыр.

Айрапетов къарыкъ давушынен къахкъахалап кульди.
Промкин сёгюнеджек олса да, тилини тутты ве элини «кет шуны башымдан» дер киби сильтеп, ёлуна кетти.
Лякин бу расткелишювден сонъ озюни пек онъайтсыз ис эте башлады: ёлдан кечкенлернинъ эписи гуя онынъ чичеклерине бакъа ве онъа куле эдилер.

Уста идаре огюндеки ёлны конделеп кечерек, тар бир аралыкъкъа бурулды.
Бу арада онынъ артындан къычырдылар:

— Андрей Палыч, токътанъыз, сизге телеграмма бар.
— Пешинден етип кельген почтальон къыз:
— Мына, саба кельген эди, лякин сиз иште олгъанынъыздан элинъизге беремедим, — деди.
— Телеграмманы истер ал-истер алманъыз, чюнки телеграмманынъ саиби де Къайракъташкъа келип етти.

— Кельдими? — деди уста бир джаннен.

— Даа шимди юк машинасынен кечип кеттилер.

Уста телеграмманы ачып бакъты:
«Андрей!
Ярын акъшам мени бекле.
Сен огъул бала севесинъми, къызмы.
Опем.
Сенинъ Галянъ».

Уста бу худжур телеграмманы текрар-текрар окъуса да ондан ич бир шей анълап оламады.
«Бу насыл бир манасыз суальдир? — деп тюшюнди.
— Валлаи я о чылдырды я да манъа бир шей олды».

Уста Сабир Мухаммедовичнинъ ёл къапысына янашты.
Къапы аралыгъындан азбаргъа бакъты.
Амет, Николай Васильевич, Зарифе енге ве башкъалары машинадаки бокъчаларны ве эв эшьяларыны софагъа ташымакъта эдилер.
Онынъ козюне Галина Ивановна илишти.
Галянынъ юзю тазерген, бети толушкъан, козьлери шенъликнен парылдайлар.
О, ишнен мешгъуль олса да дакъкъада бир козьлерини къапыгъа тикип ала.

Устанынъ юреги ынджынувнен сызлады.
Озюнинъ хабери олмадан:
«Ах меним къадынчыгъым!—деп алды.
— Абдаллыкъ эттим, кечиктим...

Промкин утана-утана азбаргъа кирди ве эписинен эль тутушып чыкъты.
Сонъ, башыны салындырып тургъан Галянынъ янына кельди ве тыныкъ бир давушнен:

— Хош кельдинъ, Галя! — деди.
— Багъышла мени, бираз кечиктим.
— Бу сёзлерни айтаракъ, элиндеки гульдестени узатты.

— Сен де багъышла, Андрей, мен... — Галина Ивановна сёзюни битирмеди, богъазы къарыкъкъан киби олды, юткъунды, козьлери яшланды.
Озюне узатылгъан чечеклерни алып эшитилир-эшитильмез бир давушнен: 
—Бар, ярдым эт, сонъ эвге кетермиз, — деди.

Машина бошатылгъан сонъ эркеклер озь аралары лакъырдыгъа тутундылар.
Зинаида Фёдоровна Галина Ивановнанынъ къолтугъына кирип, оны азбарнынъ кенар бир кошесине чекти.

— Айт, джаным, Ташкент сеяатынъ насыл кечти?

— Чокъ яхшы кечти, Зинанда Фёдоровна...
Меним ичюн япкъан алидженаплыгъынъызны омюр билля унутмам.
Ташкентке барып тюшкенимнен Сабир Мухаммедовичлернинъ эвлерини барып таптым.
Директорымызнынъ къарысы Гульджиан аджайип бир инсан экен, мени озь тувгъаны киби къаршылап алды, мусафирханеде къонмама разылыкъ бермеди.
Оларда ятып турдым.

— Докторларгъа корюльдинъми?

— Гульджиан мени Ташкентнинъ энъ намлы экимлерине косьтерди, эвде де башым уджундан чекильмеди.
Докторлар менде ич бир тюрлю хасталыкъ тапамадылар, нерваларыма саип олмамны тевсие эттилер.
Кучючик бир операциядан кечтим...

Галина Ивановна «операциядан кечтим» дегенинен, янакълары къандиль алмасы киби къызарды, манълайында тер тамчылары пейда олды.
Утангъанындан башыны эгди.

Зинаида Фёдоровна элини онынъ омузына ташлады ве самимий бир давушнен:

— Айт, джанчыгъым, умют бармы? — деп сорады.

— Бир къач йылдан ана олурсынъ, дедилер.
Бу ишке асабийликнинъ де буюк кедери ола экен.
Гульджиан мени озь незарети алтына аладжакъ олды.

Зинаида Фёдоровна балаларджасына къуванды.

— Сен бахтлы къадынсынъ,— деп онынъ янагъындан опьти.
— Санъа бир оджакъ бала къысмет олсун.
Яшларымыз Борюкъышлакъны парккъа чевиреджек олалар.
Балачыгъынъызнынъ элинден тутып, акъшамлары онда гезмеге чыкъарсынъыз.
Ана-баба ичюн бундан даа буюк бахт олурмы?
Сен, Андрей Павловични аджы, зытына басма, къутуртма.
Сен олмагъанда бутюн вакъыт азап чекти, дёрт козьнен сени бекледи.
Эр кишидир, онынъ базы бир къолайсызлыкъларына къатланмакъ керек.
Зинаида Фёдоровна акъылына апансыздан янъы бир фикир кельген адамнынъ тавурынен:
— Вай джаным, аз къалды унуткъан эдим, — деди.
— Район маариф шубеси сени бизим балалар багъчасына муреббие тайин эткен.
Мен бу хаберни тюневин эшиттим ве пек къувандым.
Сени къайдан билип къалгъанларына тааджипленесинъми?
Оны мен де анълап оламадым.
Николай Васильевичнинъ иши олса керек.
Берабер ишлермиз, Галя.
Къайракъташкъа эр кунь янъы-янъы къоранталар кочип келелер.
Бала чокълашты.
Бизде ялынъыз эки муреббие бар.
Иш къыйынлашты.
Санъа ялварып айтам, ярындан кечи ёкъ, ишке чыкъ.

Галина Ивановна Къайракъташкъа кочип кельген сонъ озюни джемаат ичюн арткъач бир адам сайгъан эди.
Шимди бу муляйим къадыннынъ сёзлерини эшитерек, джан-юректен ифтихарланды ве къуванды.

— Беджерсем барыр эдим амма, элимден кельмез деп къоркъам, — деди ве не айтырмы дер киби, суаль бериджи козьлерини Зинаида Фёдоровнагъа тикти.

— Бала севген къадын балаларнен лакъырды этмеге де, кульмеге де, оларны кульдюрмеге де тиль тапар.
Сырасы тюшкенде манъа мураджаат этерсинъ, бильгенлеримни айтыр-анълатырым.

— Ишке ярындан тюшейимми?
— Ёл ёргъунлыгъы кедер этмесе ярын саба ишке чыкъ.

— Яхшы, Зинаида Фёдоровна, элимден кельген иш олса, кучюмни аямам, тырышып чалышырым, — деди Галина Ивановна ве акъайы тургъан тарафкъа бакъты.
Оларнынъ козьлери бири-бирине чатышты.

— Сен ашыкъасынъ гъалиба, — деп кульди Зинаида Фёдоровна.
— Бир дакъкъа даа сабыр эт.
Лаф битмеди.
Анавы панти бурун яш бар да...
Бакъ сен, ады тилим уджында тура да, хатырлап оламайым...

— Сержми?

— Сержми — Селимми, не де олса, ана шу фармозон башымызны ашады, аман-раатлыкъ бермей: Галина Ивановна бизге ярдымгъа кельсин, янъы йылгъа пьеса азырлайджакъмыз, дей.
Драма тёгерегини онъа авале эткенлер.
Ниярнынъ риджасы да шу.
Кимдендир бильмем, сенинъ театр мектебинде окъугъанынъны анълагъанлар, шунынъ ичюн ана бугунъ келир, ана ярын келир, деп сени дёрт козьнен беклей эдилер.

Галина Ивановнанынъ къуванчы кокюс къафесинде сыгъмагъандай олды, козьлери отькюрликнен парылдадылар.
Къаршысындаки бу акъ бенъизли, акъ сачлы къадынны къучакълап-къучакълап опеджеги кельди, лякин шай да олса, къуванчыны гизлемеге тырышты.

— Мен олмагъанда къыйметим арткъан, эр кеске керек олып къалгъаным, — деди.
— Меним онъайтсызлыкъкъа огърагъан артистлик девирим энди чокътан архивде къалды.
Ишанчларыны акълап оламам деп къоркъам.
Къайракъташта бу ишке башкъа адам ёкъмы?

— Къайракъташлыларны пармакънен сайып чыкътыкъ, лякин сенден ляйыгъыны тапамадыкъ.
Ред этме, джаным, бар, яшларны къувандыр.
Олар пьеса азырлайджакъмыз деп, дели-диване олып юрелер.

Галина Ивановна артыкъ сабыр этемеди.

— Насыл бир пьесадан башлайджакъмыз? — деп меселеге амелий суретте якълашты.
— Тёгерек ишини анги бир тильде алып бараджагъымызны да тюшюнмек керек, чюнки Къайракъташ чокъ миллетли бир ердир.

— Биздеки руслар, узбеклер, татарлар ве башкъалары бири-бирининъ тилини сув-тильмач билелер.
Чешит миллетлернинъ огъул ве къызларынынъ бир ерде достчасына чалышмасы тиллерини де бири-бирине якъынлаштырды.
Сен насыл тюшюнесинъ, бельки Гаджибековнынъ «Мешеди Ибад» пьесасындан башлармыз?
Бу комедияны бильсенъ керек.
Менде онынъ азербайджан тилинде ноталарынен басылгъан китабы бар.

— Азербайджан тилинде ойнайыкъ дейсизми?

— Ойнасакъ не олгъан?
Къайракъташта тилимизни анъламагъан адам я тапылыр да я ёкъ.
Сен Гульназ олурсынъ, мен де тул къадын ролюни ойнарым.

— Зинаида Фёдоровна, сиз де роль аладжакъ оласынъызмы?

— Комсомоллыкъ чагъларымда мен сана диванеси эдим.
Бир яшлыкъта, бир къартлыкъта дегенлери киби, бир даа санада корюльмек истейим.
Лякин бильмейим, къартсынъ деп, Нияр мени джедвельден силип ташламаз экенми!

Галина Ивановна оны эки элинен къучакълап:

— Зинаида Фёдоровна, кунь эвельден айтам: бу аджайип бир спектакль олур! — деди.

— Мен де ойле беллейим.
Айды, бар, къоджанънынъ джаны богъазындан чыкъаятыр.

Промкин ердеки чемоданны алып, олар къары-къоджа азбар къапыгъа догърулдылар.
Лякин къапыны ачайым дегенде омузында гугюми олгъан Нияр азбаргъа кирип къалды.
Джемаатнен селямлашкъан сонъ, аналысына бурулды:

— Анай, иштен къайткъаным тамам бир бучукъ саат олды, — деди.
— Эвни джыйыштырдым, аш пиширдим, мына сувгъа да бардым, сиз аля даа ёкъсынъыз.
Энди буны эвге къайтмакъ вакъыты кельмедими?

— Биз де къайтаджакъ олып азырлана эдик, — деди Зинаида Фёдоровна ве артындан кельмеси ичюн Николай Васильевичке козь эгди.

Галина Ивановна Нияргъа кулюмсиреп:

— Мында кельчи, къардашым, — деди ве сумкасындан учь букленген бир кягъыт чыкъарып, Ниярнынъ элине туттырды.

— Бу мектюп санъадыр.

— Кимден?

— Гугюмнинъ саибинден.

Нияр абдырады.
Чырайы кягъыт киби агъарды.
Мектюп оны къувандырдымы, къоркъуздымы, буны азбардакилер анълап оламадылар.

Промкинлер сокъакъкъа чыкъкъанда кок юзюнде энди биринджи йылдызлар джильпильдеп башлагъан эдилер.
Бакудан мында кельген сонъ Галина Ивановна ильк сефер акъайынынъ къолтугъына кирди ве дюньяда энъ муаббет адамлар киби шенъ-шерамет лакъырды этерек, ёл бойлап кеттилер.

— Галя, — деди акъайы къарысына, — мен сенинъ телеграмманънынъ мундериджесини анълап оламадым: суалинънинъ манасы не?

Галя токъталып-турып акъайынынъ козлерине бакъты.
Сонъ башыны эгерек:
— Мен ана олмакъ истейим, — деди, — онынъ ичюн сени де къувандырмакъ истедим.
% Экимлер эминлер.
Сен исе бойле бир адий шейни биле анълап оламагъансынъ.
Уста элиндеки чемоданны ерге ташлап:

— Мына не! — деп созды.
— Я бу мумкюн шейми?..
Ёкъ, мен башкъа шей айтмакъ истедим...
Догърумы?
Керчек айтасынъмы?

Галина Ивановна козьлерини сюзип, башыны саллады.
Уста, чылдыргъан бир адам киби, ёл ичинде къадыныны къучакълап, оны янакъларындан, козьлеринден опьмеге башлады.

— Эгиз олсунлар, джаным, эм огълан, эм къыз бир вакъытта догъсунлар...

— Етти, етти...
Сен делирдинъми не мараз?
Ёлда барып да бири чыкъып къалса не тюшюнир?

Ёлларына девам эттилер.
Омюр билля эвлятсыз къалырым деп окюнген ве балалы аилелернинъ бахтына сукълангъан уста, озюни еди къат кокнинъ устюнде ис этти.
Шимди о, Галина Ивановнаны, энъ азиз ве севимли бир адам киби, эллери устюнде алып кетмеге азыр эди.

— Галя, сен бу сёзюнънен мени бахтлы эттинъ.

Валлаи, тешеккюримни айтмагъа сёз биле тапамайым

— Озенни корьмей тура, папучынъны чыкъарма, тешеккюринъни бешиктеки баланы корьгенде айтырсынъ.

— Галя!
Менде баягъы пара топланды, айт, санъа насыл бир бахшыш алайым?
Къыйметинден къоркъма, бинъликлернен эсап корь.

— Сен бахшыш алайым деп ойланып тур, мен исе санъа да, кендиме де Ташкенттен алып кельдим.
Бакуда, Каспий денъизи ялысындаки биринджи корюшювимиз хатырынъдамы?
Мен сантырач мавы антер кийип чыкъкъан эдим, сен нагъышлы акъ кольмекнен кельген эдинь.
Тыпкъы шу урбаларнынъ озьлеринден алып кельднм.

Уста къарысынынъ элини сыкъты.

— Галя, ярындан шу урбаларны кийип, омюримизни къайтадан Каспий ялысындаки биринджи корюшювимизден башлайыкъмы?

— Мен разым, — деди Галина Ивановна ве акъайына янтайды.

Олар азбарларына келип еттилер.
Галина Ивановна кружева перде чекильген ешиль пенджерени корьгенинен, юреги чапалангъан киби олды.
О, акъайынынъ фикирини анъламакъ ичюн:

— Район маариф шубеси мени балалар багъчасына муреббие тайин эткен, — деди.
— Ярындан ишке тюшеджек олам.
Сен бу меселеге насыл бакъасынъ?

— Чокъ яхшы, Галочка, эв ичинде къол къавуштырып отурмакътан исе...

Промкин дерал агъызыны къапатмагъа межбур олды: Галя шарт токъталып, окели козьлерини акъайына фырландырды:

— Къол къавуштырып арамтамакълыкъ эткенинъ етти энди, демек истейсинъми?
Бу вакъыткъадже чырай сытып юргенинъ чалышмагъаным ичюн экен де меним къазанчыма мухтадж олгъандырсынъ да...
— Ёкъ, чалышмам, манъа ишнинъ кереги ёкъ.
Акъай олгъан сонъ бакъмакъ, беслемек керексинъ.

Промкиннинъ юреги эскиси киби инъледи: «Бурнуна: эв къокъусы урды,— деп тюшюнди о.
— Дерди битмеген.
Даа чекеджегим бар...
Не япмалы, баш язысыны козь корер дегенлер

Олар сес-солукъсыз эвге кирдилер.
