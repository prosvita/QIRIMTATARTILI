## Беишнджи баб.
Халкъ уфюрсе — боран къопар

### 1

«Комюльди» деп эсаптан чыкъарылгъан йигирми учюнджи къуюда акъшамдан сабагъадже кене иш девам этти.
Лякин бу кересинде къуюгъа бурав да, нефть трубалары да эндирильмеди...

Вышка къуруджылыгъы конторасындан кельген вышкарларгъа Промкиннинъ бутюн бригадасы ярдымгъа чыкъты.
Олар бир къач кунь ёл тегизледилер, тюневин акъшамдан башлап сабагъадже вышканы ёлгъа азырлав ишлерине ярдым эттилер.
Вышканынъ эр дёрт аягъы астына кягъыт тегизлигинде челик чаналар ерлештирильди, отуз милиметрлик челик трослар багъланды ве бу тросларнынъ уджлары вышка арекет этеджек ёлгъа догъру узатылып ташланды.
Айны къалынлыкътаки трослар вышканынъ арт тарафындаки учюнджи ве дёртюнджи секцияларына бегитилип, уджлары ерге саркъытылды.

Нефть оджакъларынынъ директоры ве партком секретары энди чокътан иш башында эдилер.
Къушлыкъ мааллерине таба, байрамгъа топланыр киби, Къайракъташнынъ иштен бош эалиси, хусусан яшлар ве балалар, машиналарнен я да пияде юрип, къуюгъа кельдилер.
Махрамкул аканен Зарифе енге де мында эдилер.
Сонъки вакъытларда дост-муаббет олып къалгъан бу эки къартны да вышканынъ кочюриледжеги меракъландырды.

Эм, акъикъатен, тёпесине къарагъанда башынъдаки къалпагъынъ ерге тюшеджек дередже юксек бу къулленинъ ер устюнден кетеджеги, энъишлиги-ёкъушлыгъы базы бир ерлерде йигирми беш-отуз градускъа еткен секиз километрлик ёлны тайгъалап кечеджеги бир чогъунда шек-шубе догъурды.

Вышканынъ эр эки кенарында, гуя старткъа азырлангъан машиналар киби, он трактор ян-янаша къоюлды.
Къарыкъ давушлы яш инженер ёлнынъ ортасына тюшип, элиндеки байрачыкъларны силькти.
Тракторлардан дёрт данеси патырдынен ерлеринден кочип, вышканынъ алдына кечтилер ве элли-элли беш метр авлакъта токътадылар.
Вышканынъ аякъларына агълангъан тросларнынъ уджлары оларгъа бегитильди.
Бу тракторларнынъ огюне дёрт трактор даа келип токъталды.
Оларны трослар вастасынен арттаки тракторларгъа къоштылар.
Къалгъап эки трактор аркъа тарафкъа кечти, вышканы балансирлемек ичюн юкъарыдан саркъытылгъан трослар оларгъа багъланды.
Вышкарлар болюк-болюк олып, тракторларнынъ алдына ве вышканынъ дёрт бир ягъына кечип, эмир беклеп къалдылар.

Инженер тракторларнынъ огюне кечти, козьлерини вышканынъ тёпесине тикип алды.
Юкъусыз кечирильген гедже онынъ бенъзини ёргъунлыкъ акълыгъынен агъартса да, козьлери кергин, арекетлери джесаретли ве чалыкъ эдилер.
О, элиндеки байракъларны саллап, кочьмек ичюн эмир берди.
Он трактор бир вакъытта къулакъ тындырыджы гурюльти къопарып, биринджи сурьатнен ерлеринден тепрендилер.
Трослар тартылды ве кергинлештилер.
Мудиш таш къале киби къадалып тургъан вышка, юреги къайтадан ура башлагъан эфсаневий джанавардай яваштан къыбырданды, чайкъалды ве кочьти...

Козьлерини акъайтып теляшнен бакъып тургъан Махрамкул ака, насылдыр бир дуалар пышылдады, авучларыны бетине кетирди ве:

— Акъ ёл! — деп багъырды.

Зарифе енге де онынъ фикрине къошулды: — Огъурлы ёллар олсун!

Юзьлернен сейиржилер сес-шамата къопарып, шакъалашып, бу орталыкъларда ич бир вакъыт корюльмеген бу аджайип мерасимнинъ пешине тюштилер.

Къайракъташ комсомол тешкилятынынъ секретары, — къувурчыкъ къара сачлы, индже, муляйим бетли, чалыкъ арекетли Саша Кудрявцев де мында эди.
О, озюнинъ хабери олмадан, чокъ давушлы бу сес-шаматагъа къошулып, къасыр шляпасыны авагъа атып тутты.

— Аферин йигитлер, — деп Сервернинъ омузыны таптады.
— Насыл, гезиджи завогъа ошаймы?
Бу вышканынъ кечкен эр бир километр ёлу он бинълернен рубленинъ икътисат этильмеси демектир.
Козь огюне кетир: бир вышканы къурмакъ ичюн, ярдымджы къувет эсапкъа алынмагъанда биле, он алты адамнынъ эки-учь ай чалышмасы ве дёрт-беш юз бинъ рубле масраф этильмеси керек ола.
Лякин сизнинъ тешеббюсинъизнинъ эмиети тек бунда дегильдир, бу тешеббюсинъ перченлери чокъ олур.
Валлаи пек яхшы ишке ёл ачтынъыз.
Бир да аферин!

Сервер макътавгъа ошагъан бу сёзлерден тартынып:

— Саша, риджа этем, бу акъта лакъырды ачылгъанда бизим адымызны анъма,— деди,— чюнки бизим бутюн япкъан «къараманлыгъымыз» Баку нефтьчилерининъ теджрибеси язылгъан бир къач рисаледеки фикирлерни омюрге кечирмек олды.
Сен, эйиси, бригада азаларыны макъта.
Олар бир афта, тыныш алмадан, иштен бош вакъытларында мына бу ёлны тегизлеп чыкътылар.

— Оны да билем, — деди Саша.
— Лякин шуны да акъылда тут: эгер сизинъ шахсий тешеббюсинъиз олмагъан олса, итимал, бу ишке якъын бир вакъытта киришильмез эди.

Тракторларнынъ гурюльтиси ве сейирджилернинъ сес-шаматасынен озгъарылгъан вышка, тантаналы бир гъурурнен, дженюпке сюйрельмекте эди.
Онынъ сылджымакъта олгъан ёлу шимдилик тем-тегиз олгъанындан, къушлыкъ маали авгъандже эки километрге якъын ёл кечильди.

Ишнинъ муваффакъиетнен битеджегине шек-шубе къалмады.
Адиль, Борис ве Нияр да бу фикирде эдилер.
Олар ганъюль шадлыгъынен лакъырды этерек, Мишанен Серверге келип къошулдылар.
Бираздан Махрамкул аканен уста да оларнен сыралаштылар.

— Андрей Павлович,— деди Борис,— янъы къуюда ишке къачан башлайджакъмыз?

Уста кулюмсиреди: — Авучларынъ къашынамы?
Азырлыкъ ишлери сонъуна етеятыр.
Вышканынъ ер устюндеки хозяйствосы деерлик бир тамам кочюрилип кетирильди.
Энергия установкалары, балчыкъ шингенлиги машиналары, насослар, ве асыл бутюн машиналар ве кедиклер буравланаджакъ къую башына кетирильди.
Бинъ эки юз метр теренлигинде оладжакъ бу къуюнынъ тюбюне тюшмек ичюн етерлик дередже бурав трубалары да ташылып, штапельге тизильди.
Бочкаларнен цемент, оба-оба сары топракъ, йыгын-йыгын къуруджылыкъ материаллары азырланды.
Фикримдже дюльгерлер, чиленгирлер ве монтёрлар тез вакъытта ишнинъ астындан чыкъып, бизге:
«Буюрынъыз, келинъиз, буравынъызгъа къара алтын хазинеси къысмет олсун», дерлер.

Вышканынъ арекет ёлундаки энъ джиддий энъишке якълашылды.
Инженер байрагъыны котерип, «токътанъыз!» эмрини берди.

Арекет токъталды.
Тракторларнынъ моторлары бошуна айлана башладылар.
Бир къач вышкар вышканынъ устюне тырмашып, онынъ секцияларынынъ мукеммеллигини козьден кечирдилер.

Тракторлар янъы баштан патырды къопарып, огге тепрендилер.
Вышка азар-азар сылджып, йигирми еди градус энъиштен янтая башлады.
Онынъ аркъасындан саркъытылгъан трослар эп кергинлешти, тартылды ве вышка бутюн боюнен энъиштен ашагъы авдарыладжакъ киби олди.
Хавфсырагъан юзлернен козьлерде къоркъу алямети пейда олды.

Бу, энъ телюкели саниелер эди.
Вышка огге догъру тайгъан сайын, къос-къоджа кевдеси де эп ерге янтайды.
Лякин, энди авдарылыр деп, юзлернен юреклер бармагъа ер тапмагъан бир вакъытта, челик чаналарнынъ ог къысмы тегизликке келип таянды.

Арекет эвельки сурьатыны алды.
Уйле тенеффюске къадар беш бучукъ километр месафе аркъада къалды.

Хавфлы энъиш кечильгенден сонъ халкънынъ чокъусы эвлерине къайтып кеттилер.
Вышкарлар, трактористлер ве бригада азалары ял алмакъ ве къапынмакъ ичюн топ-топ оларакъ вышканынъ этрафында чёктилер.

Тенеффюс вакътында машинасынен Амет етип кельди.
Невбетчи экен.
Янъы машина алгъан сонъ юзюнден тебессюм эксик олмагъан бу яшнынъ козьлери бугунъ адден ашкъын шенъликнен парылдамакъта эдилер.

— Шанлы къыз, санъа кавалеринъден мектюп бар, — деп Ниярнынъ огюне кучюк бир конверт ташлады.
— Кетем, достлар, сагълыкълашмагъа кельдим.
Керек олып къалсам, мени кок юзюнден араштырынъыз.

— Хайырлы къаза, сен кене тюш корьдинъми?— деди Борис.
— Бу олмайжакъ хаялдан вазгечмединъ кеттинъ.
Энди буны машина айдагъан эр бир ахмакънынъ элине самолёт туттырырлармы?
Башта окъумакъ керек.

— Онда окъурым,— деди Амет.
— Биринджи вакъытларда стажёр олурым, сонъ исе...

— Самолётта стажёр оламы?

Яшлар кулюштилер.

— Башынъыз ишлемесе де, кульмеге устасынъыз,— деди Амет ве элини комбинезонынынъ джебине тыкъып ондан мавы джылтлы бир конверт чыкъарды.
— Мына, мектюп алдым, тез ол деп чагъыралар.
Конвертнинъ тюбюне бакъынъыз:
«Ташкент, аэропорт».

Борис усулнен Аметке таба эгилип, онынъ элиндеки мектюпни къакъып алды.
Амет де Бориске япышты.
Тартыша-тартыша экиси де ерге йыкъылып,топракъ устюнде юварлашмагъа башладылар.
