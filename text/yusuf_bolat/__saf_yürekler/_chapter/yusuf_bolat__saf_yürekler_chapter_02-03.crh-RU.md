### 3

Ятакъханедекилер терен юкъуда эдилер, тек бир Селим айыныкъ эди.
Сервер ичери киргенинен башыны ястыкътан котерип, онъа шубели-шубели бакъты да:

— Ишимде мени масхара этип, сыртыма балабан бир выговор япыштырттынъ, энди севген къызыма да козь къойдынъмы? — деди.
— Сенде видждан деген шей бармы?

Сервер индемеди.
Тумбочкасы устюндеки лампочканы якъып, курсюге отурды.
Селим бираз даа сомурдангъандан сонъ, агъызыны юмып, юкъугъа далды.

Сервернинъ тюшюнджелери узакъ кечмишлерде доланмакъта эди.
Онынъ хаялыны кулер юзлю Айше запт этти.
Отьмюште Айшенен бирликте кечирген къуванчлы куньлери, джанлы левалар киби, козьлери алдындан келип кечтилер, ве, ниает, сонъки нокьтасына — Айшенен саглыкълашув кунюне келип токъталдылар.
Олар, бинъ докъуз юз къыркъ биринджи сенесининъ язында, техникумны битирип, койлерине къайтып кельген эдилер.
Шу акъшамы Серверлернинъ эвинде эш-достлары топлашып, эмек босагъасьшдан ильк адым атаджакъ бу эки дживан яшнынъ шерефине йыр йырлагъан, оюн ойнагъан ве яш мутехассысларгъа илеридеки ишлеринде ве омюрлеринде эйилик тилеп, чокътан-чокъ къаделер котерген эдилер.

Койдешлери оларны нишанлы деп биле эдилер.
Олар Мелитополь районы кой хозяйствосы болюгинде ишлейджек эдилер.
Лякин талийни билирми?
Шу гедженинъ сабасында дженк чыкъты.
Бир къач куньден Айше Серверни Совет Ордусына озгъарып, Мелитополь вокзалына кельди.
Поезд кочмезден алдын Сервер омюринде биринджи кере онынъ ал янагъыдан опип, яшлыкъ къызгъынлыгъынен:

— Бекле, Айше, мен тезден къайтырым,— деди.
Айше джевап бермеди.
Сервернинъ юз чизгилерини эбедий оларакъ зеинине синъдирмеге истер киби, аля козьлерини онъа тикип къалды.
Тамчы-тамчы козьяшлары ал янакъларындан тыгъырып, ерге тюштилер...

Чокътан отькен куньлерни хатырлав Сервернинъ юрегини шу дередже джоштырды ки, о мына шимди, шу дакъкъада Айшеге мектюп язмакъ арзусына къапылды.
«Мектюп азыр олсын, Айшенинъ адресини огренгенимнен деръал почтагъа теслим этерим» къарарына келип, чантасындан мешин джылтлы ёл дефтерини чыкъарды, элине къалем алды.:

«Айшем — мормелевшем!

Бу акъшам сен кене козюмнинъ алдына кельдинъ, лякин мен сенинъ элинъни сыкъмакъ, сесинъни эшитмек, нефесинъни сезмек имкянындан аджизим.
Сени хатырлап, юрегим кене асретлик дуйгъуларынен алевленди, лякин мен бу алевни сёндюрмек имкянындан махрумым.
Сен меним ичюн шимди даа азиз ве якъын бир адамсынъ лякин менден узакъ тюштинъ, бельгисизликке синъдинъ, мен сени назламакъ ве охшамакъ имкянындан аджизим...»

Сервер къозгъалгъан юрегининъ эмирине бойсунаракъ, къайгъы ве къуванчларыны ифаделеп, ёл дефтерининъ къаралангъан саифелерини чевире берди.
О, бутюн барлыгъынен мектюпке берильгенинден, пенджере тышындан гедже къаранлыгъы чекиле башлагъаныны дуймай къалды.

«...Къарсамбалы дженк йылларындан сонъ арбий формамны ташлап, омюримде биринджи кере шерефли ишчи адынен ишке тюштим.
Хайырлай билесинъ: мен нефтьчим!

Тааджипленесинъми?
Техникумда алгъан зенаатымны сорайсынъмы?
Айше, мен бу акъта чокъ тюшюндим ве сонъки къарарым яшлыгъымнынъ эвельки арзуларындан устюн кельди.
Бу, ойланмадан къабул этильген бир къарар дегильдир: дженк йыллары мен чокъ шейлер корип кечирдим ве нефтьнинъ къанлы чарпышмаларда ватанымызнынъ талийини чезген эсас васталардан бири олгъаныны анъладым.
Я шимди, тынчлыкъ шараитында нефть не демектир?
Бир дакъикъа олса да, козьлеринъни юм ве шойле бир леваны козь огюне кетир: ана юртумызнынъ юзю, юрекнинъ къан тамырлары киби, нефть трубаларынен къаплангъан; мына, бу къан тамырларындан, тютеп тургъан фабрика ве заводларгъа, колхоз ве совхоз чёллерине гедже-куньдюз къара къан — нефть акъып турмакъта.
О, юз бинълернен джансыз моторларны арекетке кетиререк, ёллардаки машиналарны чаптыра, чёллердеки тракторларны юрсете, дерьялардаки къоджаман пароходларнынъ чархларыны айландыра, кокте ава гемилерини учура!
Бу къара къан бир сание токътав бильмеден, эп акъып тура: къан кельмей тура юрт юреги ишлерми?
Айт, Айшечигим, юрт юрегини арекетке кетирген совет нефтьчиси адынен ким гъурурланмаз?

Мында аджайип адамлар бар.
Бу адамларнен тек бир къырларны авдарып ташламакъ дегиль, «еди къат» ернинъ тюбюне тюшип, ондаки бутюн байлыкъларны ер устюне чыкъармакъ мумкюн.
Устамыз Андрей Палыч...»

Ичери Зарифе енге кирип къалды.

— Танъ хоразы, сен энди турдынъмы?

Сервер айретте къалды: саба ачылдымы?

— Багъышланъыз, Зарифе енге,— деди о шашкъынлыкънен,— ишим бар эди, эрте турмакъ керек олды...
