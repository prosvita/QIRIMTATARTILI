## Онунджы баб.
Джемаат таш къойгъан ерде, сен баш къой

### 1

Джума куню акъшамы Сервернинъ азбары азар-азар адамнен толып къалды.
Къасыр шляпа, нагъышлы кольмек, генералларнынъки киби къызыл каймалы иштан ве янъы чызма кийген Айрапетов ве байрамларджасына кийинип-къушангъан Махрамкул ака мусафирлерни ёл къапыда къаршылап алдылар.
 Озюни пек къолайсыз ис эткен Елизавета Карповна оджакълардаки къазанлар башында эди.
Онъа Реан апте ярдым этти.
Зарифе енгенен Нияр мусафирлер тарафындан кетирильген бахшышларны къабул эттилер, столларны донаттылар.

Кунь къавушмакъта эди.
Елизавета Карповна озюнинъ сакин давушынен:

— Зарифе енге, аш пишти, мусафирлерни эвге давет этейикми?— деп сорады.

— Аш пишкен олса чокъ яхшы.
Къалгъаныны биз озюмиз япармыз.
Сен, къызым, балаларынъны ал да, эвге кир.

Дженк йылларынынъ агъырлыкълары ве къайгъы-къасеветлер нетиджесинде эр шейге итиразсыз итааткъа алышкъан Елизавета Карповна ненинъ неси олгъаныны сорап турмады ве балаларынен янаша одагъа кирди.
Мында Сервернинъ эки кроватындан башкъа ич бир шей ёкъ эди.
Зарифе енге кровать устюндеки бокъчалардан бирини онъа узатты:

— Ал, къызым, бу къафтан меним бахшышымдыр.
Чокъ киймек къысмет олмады, къартайдым.
Сен даа яшсынъ, кийин парла.
Козьлеринъни силь.
Бир даа козьлеринъде яш корьмейим.
Балалрны къайгъыр, оларны осьтюрмек ичюн баба керек.
Алды, азырлап.
— Бу сёзлерни айтаракъ, Зарифе енге оны козюнден опьти.
— Мына бу бокъчаны да Гульджиан кетирди.
Торунчыкъларынъа киймеге олур.
Унутма, оларны да кийиндир.

Азбаргъа бутюн теркибинен Бориснинъ вахтасы келип кирди.
Олар озь эллеринен ясалгъан дёрт курсю, эки тапчан, бир стол ве бир дане де буфет кетирдилер.
Адиль уста да олардан артта къалмады.

— Эйилигинъиз хайырлы олсун, Артём Михайлович !— деп, йипнинъ уджуны онынъ элине туттырды.
— Балаларынъызгъа бу айваннынъ сютюни ичмек къысмет олсун.

Пышнай-пышнай Шишман келип къалды.
Айрапетовнынъ элини семиз авучларында сыкъып:

— Бекярлыгъынънен сагълыкълашасынъмы, къарт киев? — деп майлы козьлерини онъа тикти.
Къыскъылдап кульди.
— Айып этме, факъырлыкъ дюньясы, менден мынавы тютюн къутусыны къабул эт.
Ал, ал, утанма!

— Мына буны да алынъыз! — деп ортагъа Селим сокъулды ве къолтугъы тюбюндеки багъыравукъ тавукъны Айрапетовгъа узатты.
— Сиз, Артём Михайлович, бу айваннынъ хастаджан олгъанына къулакъ асманъыз.
Бундан дёрт кунь эвельси йымыртагъа ятты.
Мына йымырталары да.
Сайып алынъыз, он данедир.
Кене тюбюне къоярсынъыз.
Учюнден хораз, едисинден тавукъ чыкъаджакъ.
Хораз деген зампараларны соярсынъыз, амма тавукъларгъа токъунманъыз, арта берсинлер, озь ферманъыз олур.

Борис сырыкъ узунлыгъындаки элини Селимнинъ омузына ташлап, ийлекярлыкънен онынъ козьлерине бакъты:

— Айтса достум, бу кулюкни кимнинъ кумесинден хырсызладынъ?

Селим озюни сыкъмады.

— Сен де бараджакъ оласынмы?—деп сорады.
— Нафиле замет этме.
Кумесимде бир тавугъым бар эди, оны да озюм хырсызладым.

Топлангъанлар къахкъаха котерип кульдилер.
Бу кулькю софадаки Зарифе енгенинъ къулагъына чалынды.
«Кулелер, бизим джинасир кельгендир,— деп ойланды о.
— Айса, даа ким ола билир».

— Олян, Селим, сен кене шамеклик этесинъми?
Валлаи, Озенбашлы Ахмед акъай десенъ де ери бар.
Токъта сен, эвге къайтып бараныкъ да, комедиянынъ не олгъаныны онда корерсинъ.
— Зарифе енге ачувлы давушыны назик бнр сеске айландырып, джемааткъа мураджаат этти:—Эвге буюрынъыз, мусафирлер!
Унутманъыз, аякъларынъызнынъ тозуны босагъадаки сылакъ чувалгъа сюртинъиз...

Азбарда Махрамкул ака бир озю къалды.
О, Серверни бекледи.
«Огълум къайда къалды, онъа не олды?— деп раатсызланды.
— Екъса, корюшкеи тотайы бармы?
Яшлыкътыр, не десенъ олур...
Я Нияр?..
Баре сенинъ эйилигинъии корьгейдим, огълум...»

Эвден Зарифе енге чыкъты.

— Мында экенсинъ де!—деи тааджипленди.—Халкъ кейфлене, сен исе эски зенаатынъны хатырлан, кене къаравуллыкъта къалгъансынъ.
Юр, эвге кир.
Артём сени беклей.

Махрамкул ака софагъа догъру адымлады.
Факъат босагъадан атлайым дегенде, амамханенинъ айгъырыны пертавлатып, Сервер эвнинъ огюне келип токътады.
Къартнынъ кедерли юзю бирден язылып кетти.

— Огълум, Сервер, къайда гъайып олдынъ?
Пкъса аджеле бир иш чыкътымы?

— Район меркезине бармакъ керек олды.
Ишим тез битер белледим, лякин керек адамларны тапкъандже джаным чыкъа язды.
Мында келип етемем деп, заваллы атны айдаштыра бердим.
Не де исе: иш битти — замет унутылды.

— Атынъны кобюк баскъан.
Озюнъ де терге пншкенсинъ.
Усть-башынънынъ тозуна бакъ!
Бет сыманъ тыпкъы эвельки Серверии хатырлата...
Унуттынъмы?
Чувалны сыртынъа урып, «Сычанны» йырлагъан эдинъ де?
О вакъыт да бетинъ мына бойле аялангъан эди.
Бар, чайкъан, сыфатынънен джемаатны къоркъузма.

Сервер атыны ёл къапыгъа багълап, къую башына барды, урбаларыныиъ тозуны къакъты, ювунды, сюртинди ве Махрамкул акагъа айланып:

— Насыл, адамгъа ошадыммы?— деп кульди.

