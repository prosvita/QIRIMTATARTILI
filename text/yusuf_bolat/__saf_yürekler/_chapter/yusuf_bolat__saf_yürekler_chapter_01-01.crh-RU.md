## Биринджи баб.
Солдат дженктен къайта

### I

Салмакълы адымларынен тоз котерип, топракъ ёлдан солдат кете.
Онынъ чызмалары, мавы галифеси, терден тенине япышып къалгъан гимнастёркасы, къаш ве кирпиклери тозгъа боналгъан.
Корюльгенине коре онынъ ёл джылыгъы чокътан башласа керек.

Багъ-багъчалар ве памукъ тарлалары арасындан кечкен ёл юксек бир къыргъа келип битишти.
Солдат, адымларыны сакинлештирип, тим-тикине дживанкъашланып кеткен кестирме ёлнен къыр устюне котериле башлады.

Ава тынып-тынчыкъып къалгъан.
Кимерде бир джесаретсизликнен эсипалгъан хафиф ель, тандыр кесильген ер юзюни араретли нефесинен уфлеп, дерал кечип кете.
Онынъ корюльмез эллеринен тебретилъген отоленлер, чалылар, байгъынлыкътан айыныр киби, эринчекликнен башларыны эгип аларакъ, сонъ кене арекетсизликте къалалар.

Джанлы ве джансыз табиат терен юкъугъа далгъан.
Ерулмакъ бильмез чалыкъ торгъайлар биле чилле сыджагъындан къачынып, къаерлердедир озьлерине дуракъ тапкъанлар ве сес-солукъсыз къалгъанлар тынчыкъып, къаврап ве сусып къалгъан бу орталыкънынъ сукюнетини ялынъыз ёлджы солдатнынъ аякъ тапырдылары боза.
Чокъ мемлекетлернинъ топракъларыны басып кечкен аякълары огге догъру адымладыкъча, этрафкъа тоз чангъытып, ер устюнде терен излер къалдыра.

Къыргъа бургъалангъам кестирмелер бири-биринден фаркъ этильмейджек дереджеде чыплакъ, сарпье тозлу эдилер.
Олардан бирини айланып кечтим дегендже, экинджи бири келип чыкъа ве эп текрарлана берген бу денъишмез лева инсанны къыр ёлунынъ гуя уджсызлыгъына, тюкенмезсизлигине къандыра эди.

Солдат, эгиле бериб ве чевре этрафына бакъмайтура янъы бир кестирмеге айланаяткъанда, къыр тёпесине келип чыкъкъаныны эслемей къалды.
Буны онъа къаршыдан эскен ве серинликнен бетини сийпагъан ель сездирди.

Солдат денъиз мавылыгъындаки козьлерини авлакъларгъа тикти.
Онынъ алдында, тёпелери къарнен агьаргъан юксек дагъларнынъ этеклерине къадар узангъан гурь багъ-багъчаларнынъ, ком-кок памукъ тарлаларынынъ, ем-ешиль тюземликлернинъ дюльбер манзарасы ачылды,бу ешиль дерья ичиндеки акъ диварлы эвлер, денъиз мейданлыкъларындаки елькенли къайыкъларны анъдыралар.
Тюземликнинъ ортасындан буюк озен акъа.
Онынъ къаверенки сувлары чокътан-чокъ арыкъларгъа болюнип, тарлаларгъа джайыла.

Солдат ерге отурып, чантасына ясланды.
Фуражкасыны элине алды.
«Аджайип ватаным бар!—деп, бол-сал нефес аларакъ ферахланды.
— Балтыкънынъ толкъунлы ялыларыны, Белорусиенинъ ве Украинанынъ бол берекетли чёллеринден кечип келдим.
Бири биринден дюльбер ве аджайиплер.
Я Узбекистан!
Онышъ байлыгъына, гузеллигине, эфсаневий тарихына акъран тапылырмы!..»

О, сыджакъ къанлы бир йигит эди.
Къабарып тургъан къувурчыкъ къара сачлары, джесаретнен парылдагъан мавы козьлери, бираз къамбырайып тургъаи индже буруны,— онынъ тёгерек ве муляйим бетине аджайип бир дюльберлик бермекте.
Бурун деликлери кенарындан созулып, къалын дудагъы устюне тюшкен къатмерли сызыкълар, онынъ чересини «мына мен кулеятырым» деген бир джошкъунлыкънен яраштыргъанлар.
Шимди, мына бу дюльбер манзараты сейир эткенде, онынъ тасавурында дженк йылларынынъ дешет харабелери джанланды.
Ернен ексан этильген койлер, ач-чыплакъ къалгъан етим балалар, бакъымсыз бичаре къартлар козьлери алдындан келип кечтилер.
Солдатнынъ кулер юзю яваш-яваш гъам ве кедернен орьтюльди...

...1929 сенесининъ бааринде, кой хозяйствосыны коллективлештирюв арекети бутюн мемлекетимизни къанлан алгъан бир девирде, Керчь балыкъчыларындан элли аиле, шу джумледен солдатнынъ тувгъанлары, гонъюлли оларакъ Мелитополь районынынъ Азов денънзи ялыларындаки бош топракъларгъа кочип, онда колхоз къурдылар.
Бу кучючик колхоз, балыкъчылыкънен бир сырада, багъджылыкъ ве экинджиликни де кенишлетип, дженк арфесинде бир къач бинъ джаны олгъан буюк бир хозяйствогъа айланды.
Колхоз коюнде орта мектеп ,хастахане, беш юз ерлик клуб, электрик станциясы, радиоузел, бала багъчалары, Молочный озени ялысында исе колхоз яшларынынъ сув спорты станциясы къурулгъан эди.
Яз айларында ешиллик ичинде комюльген бу кой, шу этрафтаки колхозларнынъ энъ зенгиии ве абаданы эди.
Бундан эки ай эвелиси, дёрт йыллыкъ дженк мешакъатларыны сагъ-селямет баштан кечирген солдат, бир джан олып, тувгъанларына, коюне ашыкъты.
Ашыкъты амма, дженкнинъ якъыджы-йыкъыджы алевли эли бу койни де вирангъа чевирген: таш устюнде таш къалмаган...

Солдат кене ёлгъа чыкъты.
Бабасы оны Совет Ордусына озгъаргъанда:
«Эсирликте къалмамыз, телюке бизим якъларгъа алмашса, Орта Асиягъа кочюп кетермиз» дегенинден, о да мында, Узбекистангъа келип чыкъты.
Тувганларыны араштырым, шеэр-шеэрден, район-райондан доланып юрдикче, бу мисли олмагъан улькенинъ дюльберлигине, зенгинлигине, халкъынынъ алидженаплыгъына сукъланды.
О, бир де бир ишке ерлешмек ве эндиден сонъ тынчлыкъ шараитында кечеджек омюрининъ темель ташыны мында къоймакъ къарарына кельди.

...Солдат, козю алдындаки манзараны сейир этип, чорап сёкюги киби тартылып-узанып кеткен тюшюнджелеринен мешгъуль олгъан арада, башы устюндеки кунешнинъ батыгъа авдарылгъаныны дуймай къалды.
О, аякъкъа турып, къырдан ашагъы энмеге башлады.
Юрмеси баягъы енъгиллешти.

Огде, дере-тёпелер арасындан бурулып кеткен ёлда, адам къаралтысы сечильди.
Солдат адымларыны тезлештирип, чокъкъа бармадан, къарт бир адамнынъ артындан барып етти.

— Селям алейкум, къартым!—деди о янъгъыра вукъ давушынен.
— Дегирменден къайтасызмы?

Къарт, сыртындаки чувалыны яваштан ерге къойып, солдаткъа анланды.

— Алейкум селям, мехман Дегирменден къайтам.
Ел олсун?

— Къайракъташкъа.

— Нефтькеми?

— Нефтьке, къартым.
Даа узакъмы?

— Беш чакъырым даа къалды.

Солдат омузларыны къысты.

— Ана санъа бир шей даа!
Елгъа чыкъкьанда Къайракъташкъадже он беш чакъырым деген эдилер, шукюрлер олсун мен энди йигирми беш де юргендирим, насыл ола да беш даа дейсинъиз?
Бу чакъырымлар къозлаймы не?

Къарт да лакъырдыны шакъагъа чевирди:

— Юрмеси енъгиль олсун деп айталар да..—

— Сагъ олсунлар,— деди солдат кулип,— беш деген сайын гонъюлим осе.

Олар ёл кенарындаки кольгели тал тереги тюбюне отурдылар.
Юксек бойлу, ири мучели ве лякин нарын бетли къарт, агъаргъан чот сакъалыны авучында топлап, къыйыкъ ве зифт киби къара козьлеринен солдатны баштан-аякъ сузип чыкъты ве чокъ сурь меген бу сукюнеттен сонъ кедерли бир давушнен сорады:

— Огълум, адынъ недир?

— Сервер!

Къарт сескенген киби олды.

— Сарвар?

— Эльбет, Сервер.

— Дженктен келесинъми?

— Дженктен.

— Бизим огълан даа къайтмады,— деди къарт ве теренден кокюс кечирди.
— Онынъ ады да Сарвар эди-..
Сарвар Махрамкулов!
Бойле бир адамгъа расткельмединъми, огълум?
Узун бойлу бир йигит...
Янакъларында чечек бенълери бар.
Кеткенде йигирми яшында эди.
Зенитчигим, деп язды.

— Екъ.къартым, расткельмедим.
Къарт, нелердир ойланып, кене сусты.
Куньдюзки сыджакътан дудакълары къабыкълашкъан, богъазы къурып къалгъан солдат:

— Къартым, бу якъынларда сув бармы?—деп сорады.

— Сувмы?...— деп алды тюшюнджелеринден айынгъан къарт.
— Эльбет де бар, озю де буз киби салкъын.

— Узакътамы?

— Ёкъ, узакъ дегильдир.
Онда, Чинар тюбюнде.
 — О, алдына къарап, козьлеринен ишмар этти.
— Олса олса беш чакъырымдыр.

— Кене бешми?
— Солдат керчектен тааджипленди.
— Айса чокъракъ Къайракъташда экенде?

— Ёкъ, бираз якъынракъ...

— Турайыкъ къартым, ёлджу ёлуна ярашыр.

Турдылар.
Къарт чувалыны сыртына алмагъа тедарикленип, онынъ агъызына япышты.
Солдат:

— Токъта, токъта къартым,— деп ашыкъты ве белини бюкти.
— Чувалынъызны чантамнынъ устюне котеринъиз.

— Агъыр олур.

— Къулакъ асманъыз, къартым, йигитке юк ярашыр.

Къарт мыйыкъ астындан кулюмсиреп:

— Къызыкъ йигит эксенсинъ,—деди.

Солдат бу сёзлерни озюнджесине анълады:

— Догъру айтасыз къартым, бугунь кунеш пек яман къыздырды.
Елджулыкъ девам этти.
Эйилик косьтермеге сыра тюшкенине къувангъан солдат, къарыкъкъан богъазыны къырып, джошкъунлыкъ вакъытларында айтатургъан йырыны созды:

Къапы артында такъыр-тукъыр,

Мен зан эттим кетен токъур;

Алмыш элине китабын окъур,

Молла олмыш бу сычан.

Ах сычан, вах сычан,

Молла олмыш бу сычан.

Къарт къулакъ салып динъленип тургъан сонъ:

— Бу насыл йырдыр?— деп сорады.

— «Сычан» тюркюси.

— Къызыкъ нарса...— деп, къарт айны сёзни бир даа текрарлады.
Лякин «къызыкъ» дегенн йыргъамы яхут ёргъунлыкъ бильмеген йигитнинъ тюкенмез шенълигинеми,— буны анълашылмай къалды.

Ел, юксек отлар ве къамышлар орьтюли батакълыкъкъа таба догърулды.
Авада сазлыкъ ве чурюк от къокъулары къоюрды, нефес алмасы зорлашты.

— Борюкъышлакъкъа кельдик!— деп бильдирди къарт.

Солдат адымларыны сийреклештирмеге меджбур олды.
Адам боюнджа котерильген къамышлардан авлакълар сечильмей эди.
О, пышнай-пышнай кетеяткъанда, огге ташлагъан аягъыны бирден кери алып:

— Йылан!—деп къычырды.

Ёлнынъ ортасында, йип киби къалачланып яткъан къара бенъли йылан, башыны тим-тикине котерип, чатал тилини созуп, солдатнынъ устюне узанды.
Лякин тамам бу вакъыт къарт чапып кельди ве чызмасынен йыланнынъ бойнундан бастыИылан агъызыны керип ве сёнмекте олгъан козьлерини къарткъа тикип, эп такъатсызланды ве ниает башы тозгъа тюшип, бир метрлик бою джансыз бир алда созулып къалды.
Къарт бунынънен де кифаетленмеди.
Йыланнынъ бойнундан сыкъып юкъары котерди, онынъ агъызына тюкюрди ве бир къач кере башы устюнде савургъан сонъ, сазлыкълар ичине фырлатты.
Онынъ бу арекетини меракънен сейир эткен солдат:

— Къартым, йыланнынъ агъызына тюкюрмек неге керек олды?—деп сорады.

— Инсан тюкюриги йылан ичюн зеэрдир.
Илериде мукъайт ол, огълум, Борюкъышлакъ чешит джанаварларнынъ мекяныдыр.

Огде чинар тереги корюльди.
Пытакълары дёрт бир тарафкъа джайылгъан бу къарт терекнинъ таджы эндек шекилли балабан бир мейданны къаплап алгъан.

Солдат чувалны ерге ташлады.

— Барып араретимнн сёндирейим ве бет-юзюмни ювайым, пек тозландым.
Сагълыкънен барынъыз, къартым, къысмет олса ярын корюширмиз.

— Къопмагъа еринъ бармы?—деп сорады къарт ве джевап беклемеден, девам этти:
Ювунгъандан сонъ меним эвиме кель, бу акъшам менде мехман олурсынъ, А-а-иа, байыр тюбюндеки дут терегини коресинъми?
Терек алдындаки эв менимкидир.
Мытлакъа кель, кечикме.

Къарт чувалыны сыртына урып, яваш-яваш илери кетти.
Лякин чокъкъа бармадан кене токъталып, кери чевнрильди де, чокъракъ бетке адымламакъта олгъан солдатнынъ артыидан багъырды:

— Йигит, эшиттинъми, бугунь акъшам меним мехманымсынъ.
Махрамкул ака деп сорарсынъ.

— Яхшы, Махрамкул ака, бу гедже сизде къонарым,— деди солдат ве чокъаракъкъа ашыкъты.

Мына бу арада, Къайракъташ беттеки джаптан яш бир къыз тюшип, чинар тюбюндеки чокъракъ башында токъталды ве къолтугъындаки гугюмни ерге салды.
Озюне догъру келмекте олгъан солдатны эслемеген бу эсмери дюльбер, ойчан козьлерини буллюр сувга тикип, онынъ ичине бакъып къалды.

— Селям алейкум, гузель къыз!—деп, апансыздан онынъ огюнде солдат пейда олды.
— Гугюминъизни толдырып берсенъиз, сагълыгъынъыз ашкъына бир сув ичер эдим.

Къыз абдырады.
Лякин шу саат эсини башына топлап, сырлы козьлерпни солдаткъа котерди, онынъ тоздан агъаргъан къашларына, кирпиклериие, тознен тернинъ къарышмасындан лекеленип къалгъан юзюне бакъып тааджипленди тап куледжеги кельди.
Лякин, зорнен олса да, озюни эльге алды.
Пемпе гуль япракъларыны анъдыргъан дудакъларыны ачып, садеф киби тизильген эки сыра ап-акъ тишлерини косьтерип, муляйим бир тебессюмнен:

— Сувны эгилип ичинъиз, бетинъиз де ювулыр,— деп кульди.

— Пек сувсадым, кадям, озюм ичсем чокърагъынъызны къурутырым деп къоркъам.

Къызнынъ эсмери янакълары бираз даа къызарды.

— Пек лафазан экенсинъиз.

— Не чаре, лафазан догъгъаным.
Лякин башымиынъ белясы тек бу дегильдир.
Экинджи бир къусурым даа бар: янъы бир адамнен расткельгенде онынъ адыны, фамилиясыны сорап бильмесем, шу геджеси козюме юкъу кирмей.
Бу къызнынъ ады Айшеми, Алимеми, Фатмамы, Гульнармы, Ниярмы, деп сабагъадже чекишип чыкъам.
Сен де юкъумны больмейджек олсанъ, адынъны айт.

— Озюнъиз тапынъыз: айткъан беш адынъыздан бирн менимкндир.

— Айше!— деди солдат.
— Сен азачыкъ олса да Айшеге бенъзейсинъ...
Меним Айше адлы якъын бир достум бар эди.

Солдат бу сёзлерни айтып, чокъракъ огюне тиз чёктн ве къана-къана сув ичти.

— Кадям, гугюмынъни узат, толдурып берейим,сенинъ элинъден ичмек къысмет олмады, баре менимкинден сен ич.

— Джанынъыз агъырмасын, мен сизге олсун деп айттым: иште, корьдинъизмы, эм сув ичтинъиз, эм де бетинъиз ювулды.

Солдат гугюмни чокъракъкъа батырып алды, лякин оны саибине узатайым деп котергенде, козьлери элиндеки савуткъа къадалып къалды.
Бакътыкъча юзюндеки шенълик чизгилери силинип, череси акъ кягъыт кесильди.
Эллери къалтырады...

Къыз да къолайсыз бир алда къалды.
«Бу адам хастамы не» деп хавфсырады.
Лякин юрегини теляшкъа салгъан бу фикрини гизлеп, меселени шакъагъа чевирмеге тырышты:

— Акам, къаршынъызда «гузель къыз» тургъанда сиз гугюмге севда олдынъыз гъалиба,—деди.

— Багъышла, кадям, хаялгьа далгъанымны озюмде дуймай къалдым.
Бу савут манъа омюримдеки бир адисени хатырлатты...

Солдатнынъ тили бу сёзлерни айтса да, мийн башкъа тюшюнджелернен мешгъуль эди.
«Ялан айтасынъ, достум, сен насылдыр бир адисени дегиль де, шаян балалыгъынъны хатырладынъ.
Гугюмнинъ сапына бакъ: сен оны чешме башында майыштыргъан эдинъ.
Гугюмнинъ эзильген къурсагъына дикъкъат эт: сен оны таякънен давул киби чокъмарлап, мына бу алгъа кетирген эдинъ.
Гугюмнинъ ялпашып къалгъан джез къапагъы да сенинъ мерафетинъдир:
«давул» дюмбирдеткенде бу къапакънен зиль тута эдинъ...
Аджеба бу савут мында, бу къызнынъ элине къайдан келип тюшти?...*

— Айды, мен кеттим, эвде сув беклейлер,— деди къыз ве гугюмини омузына алды.
— Сагълыкънен къалынъыз.
— О, джапкъа къаршы тырмашаяткъанда кулер юзюнен бир даа солдаткъа чевирильди:
— Айтмагъа унуткъаным, барып да бу акъшам юкъунъыз къачмасын: меним адым Ниярдыр.
Нияр Белобородова!
Я сизнинъки?

— Сервер!
Сервер Арсланов!

Солдат, адынен айткъанда Сервер, чызмаларыны чыкъарып тозуны сюртти, аякъларыны ювды ве белинедже союнып, салкъын сувда чайкъанды.
Ёргъунлыгъы кечкендай олды.
Сонъ, чантасыны сыртына урып, байырдан юкъары адымлады.
Кене гугюм меселесини хатырлады.
«Бу къыз ким экен?
Гугюмни къайдан алды?...»

Къан къызыллыкътаки кунеш къыр тёпелеринден нурларыны джыйыштырып, дагълар артына батты.
Орталыкъкъа къаш къаранлыгъы тюшти.
Куньдюзлери ем-ешиль олып корюльген тереклер, яваш-яваш тюслерини джояракъ, къарарып къалдылар.
Тёпелер устюндеки ве джап этеклериндеки азаматлы вышкаларнынъ бнчимлери денъишип, ерге саплангъан узундан-узун къазыкълар шекилине кирдилер.
Кок къуббесининъ мейдан бошлугъы бири-бнрининъ артындан янгъан йылдызларнен ярашты.
Чокъкъа бармадан къырларнынъ устюне де йылдызлар сепильгендай олды: онда юзлернен электрик лампалары липильдеп янды.
Олар, узун бир йипке тизильген алтын боюнджакъларны анъдырып, къырлар бою узандылар.
Йылдызларнынъ ве бу лампаларнынъ ярыгъынен айдыилатылгъан качалкалар, ат башына ошагъан балансирлерини дакъикъада бир ерге эгип алмакъта эдилер: дерсинъ, озь аралары селямлатиалар.

Сервер, ярындан къалдырмай миллионларджа совет адамларынен бирликте чалышып башлайджагъыны, дженктен сонъ биринджи кере озь кучюни джемаат эмегине къошаджагъыны хаялланып, татлы ойларгъа далды.
О бельки шу ерде, отлар устюнле, серин авада геджелер ве раатларныр эди, лякин Къайракъташта ильк танышы олгъан Махрамкул акагъа сёз бергенинден.
Еринден турды ве онынъ эвине догъру ёнельди.

Къарт узбек Серверни азбар къапысы алдында къарптылап алды.

— Ёкъалгъан мехман да тапылды,— деди о.
— Ильтимас, эвге киринъиз!

Ювасындан башыны узаткъан копек кескин-кескин авулдап, мусафирнинъ устюне чапкъылды.

— Сус, Акъбаш!— деди Махрамкул ака.
Шу ан копеюнинъ океси кесильсе де, эвге ябанджы адам кетирген мусафирпервер шорбаджысына опкеленир киби, даа баягъы ырылдап турды.

Сазлыкъ беттен чыр-чыр мазинлернннъ давушы эшитильди.
Олар айнени айтыр киби, талгъын-талгъын чырылдадылар.
Къайдандыр, исакъчот сесленди.
Онынъ макъамыны экннджи бири текрарлады.
Чокъкъа бармадаи бинълернен чилле боджеклери агъызларыны ачып, гедже тынчлыгъыны суслендирдилер...
