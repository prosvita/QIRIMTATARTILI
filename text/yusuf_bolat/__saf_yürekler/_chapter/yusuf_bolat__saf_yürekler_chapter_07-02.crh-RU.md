### 2

Къашкъаранлыгъы тюше башлагъанда машиналар бири-бирининъ артындан Къайракъташкъа ёнедилер.
Къуванч шадлыкълары аля даа кечмеген нефтьчилер бутюн ёл агъызларыны юммадылар: йырламагъан йырлары, чынъламагъан чынълары, айтмагъан бейитлери къалмады.
Борис адам толу машинанынъ устюнде ойнамагъа биле ынтылды, лякин эльчырпмалары астында бир аякънен савурылып, «Лезгинканынъ» энъ муреккеп арекетини япаджакъта, машина бирден силькинип алды (Амет шакъа эткендир), оюнджы исе озюнинъ сельби боюнен ёлджуларнынъ устюне авдарылды.

— Къабаат менде дегиль, шоферде,— деди о аякъкъа турып.

Бу шенъликке ялынъыз Ниярнен Сервер къошулмадылар.
Нияр башыны салындырып, сусып къалды.
Сервер исе оны хаста сайып, лаф ачмакътан къачынды.
Лякин ян-янаша отурып, тильсизлер киби индемей турмакъ гъает къолайсыз бир шей олгъанындан, ахыр-сонъу Сервер чыдап олмады ве юзюни Ниярнынъ къулагъына кетирип:

— Айшени соратып ёллагъан бутюн телеграммаларыма «ёкъ!,» джевабы кельди,— деди.
— Университетте де ёкъ экен.
Не япаджагъымны бильмей къалдым.
Бугунь сени гугюмнен корьгенде кене оны хатырладым.
Ничюндир билъмем, сезгилерим Айше якъын бир ердедир, узат элинъни, онъа етерсинъ, дейлер.
Лякин бар да тапчы...
Тапарым, илле тапарым!
Амма шимдилик азап чекем, тюшюмде биле оны корем.
Айше меним ичюн энъ якъын досттан да азиз бир адам олды...

Сервер Нияргъа эгильди.
О, омузларыны силькип, ич чекип агъламакъта эди...

Бу кересинде Амет машинасыны догъру ашхананынъ огюне айдап кетирди.
Сонъ, кабинадан чыкъып, Бориснинъ янына барды:

— Насыл, достум, «Лезгинка» ойнагъанда аягъынъны сындырмадынъмы? — деди сорады.
— Сынмагъан олса чокъ языкъ.
Айды, сонъки сёзюмни динъленъиз.
Къайракъташнынъ мешур шофери Ешиль Амет, яни мен, сизлернен сагълыкълашмакъ истейим.
Ярын саба озь къысмыма кетем.
Эгер сизлерни ташып юрьгенде машинамнынъ къуйпалыгъы себебинден бирде-биринъизнинъ элини сындыргъан, аягъыны чыкъаргъан, ичегини узьген, башыны парлагъан я да бурнуны ялпаштыргъан олсам, мени багъышланъыз.
Не япмалы, зенаатым ойле.
Бу гедже машинамнынъ козюнден-фенеринден опип, оны гаражгъа теслим этеджем.
Амин!

Борис достундан айырыладжагъына языкъсынса да, меселени кене шакъагъа чевирмеге тырышты:

— Тюш корьдинъ гъалиба.

— Ёкъ, достум, гедже учушлары битти, энди куньдюзлери айыныгъымда учаджам.
Къоркъманъыз, мен кокте олгъанда Къайракъташнынъ устюнде душман самолёты дегиль, ят мемлекет къушу биле пейда олмаз.
Сагълыкълашув шерефине эпинъизни ашханагъа давет этем.
Зияфети менден, парасы Адиль устадан.
Бугунь онынъ байрамы.

Яшлар ашханагъа толуштылар.
Машина янында ялынъыз Сервернен Нияр къалдылар.
Сервер гугюмни Нияргъа узатты.
О, гугюмден отю патлагъан бир адам киби, эки элини бирден саллап, артына чекильди.

— Керекмей, керекмей, бугуньден кери о азиз савутны меним арам эллериме туттурма,— деди ве козь яшларынен йылтырагъан сырлы козьлерини Серверге тикти.
— Бу савут сизлерни чокътан тапыштыраджакъ эди, лякин аранъызгъа мен сокъулдым, эки асретнинъ ортасындаки тегенек киби, къавушманъызгъа кедер эттим.
Мен сени Айшеден куньледим, онынъ элинден сени хырсызламакъ истедим, эбедий оларакъ омрюнъизни харапламакъ, бозмакъ истедим.
Биле-биле сизге хиянетлик яптым.
Билип къал мен Нияр дегилим, бир вакъытлары санъа икяе эттигим «Орьме юзюктеки» джийренч юрекли алчакъ ниетли чюрюк фикирли къызым.
Мен... мен...
Айшеден, меляикеден кельген...

Нияр козьяшларына богъуларакъ, элини къойнуна сокъты, асабийликнен мектюпни араштырды.
Мектюп онда ёкъ эди...

Ниярнынъ сёзлери Серверни шу дередже эеджанландырдылар ки, о бу къызны тынчландырмагъа сёз биле тапамады.
Хастадыр, сыджагъы олса керек, деп тюшюнди.
Нияр исе, артыкъ не япаджагъыны бильмегенинден, бирден кери бурулып, къачып кетти...

Зинаида Федоровнанен Николай Васильевич шу геджеси Ниярнынъ башындан чекильмедилер.
Хаста атеш ичинде эди.
Сыкъ-сыкъ сандыракълап, Айшенен Сервернинъ адыны анъа, озюни яман сёзлернен акъаретлей ве, недир араштырып, къойнуны къармалай эди.

Ильк хоразларда Гульджиан келип кетти.
Хастагъа насылдыр бир иляджлар берди.
Бундан сонъ Нияр тынчлангъан киби олды.
Бираздан юкъугъа далды.
Лякин онынъ ана-бабанынъ козюне бундан сонъ да юкъу кирмеди.
Олар хастанынъ одасындан чыкъып, софадаки акъ орьтюли тёгерек стол башына отурдылар.
Тирсеклерини столгъа даяп, башларыны эллери арасына алып, баягъы вакъыт кедерли тюшюнджелер ве шубелер ичинде къалдылар.

Яшлары энди эллиден ашкъан ве къартлыкъ чагъларына киреяткъан бу адамлар,къары-къоджа олсалар да, эгиз я да бир ананынъ балалары дениледжек дереджеде бири-бирине бенъзейлер.
Башларындаки сачлар къарнен орьтюли дагъ тёпелери киби, ап-акъ; манълайлары ачыкъ ве тегиз; козьлери яз саариндеки кок юзюне ошап, мавымтыракъ ве ойчанлар; табиий ве ич бир вакъыт силинмез тебессюмнен орьтюли черелери муляйим бир акъчилликнен къаплангъан.
Бойле адамларнынъ тек бир юзлерине бакъкъанда биле, оларнынъ шахсий дюньляры дерья денъизлер киби кенъ ве терен олгъанына къанасынъ, оларны севмеге, саймагъа ве олар киби олмагъа ынтыласынъ.

Оглериндеки чай, тавадаки къайгъана, тарелкадаки иримчикли хамыр аш энди чокътан сувып къалгъан.
Лякин оларнынъ козьлери столда олса да, тюшюнджелери Ниярда.

— Николай, сен бугунъ агъзынъа ич бир шей алмадынъ, ач къарыннен ишке кетилирми? — деди Зинаида Федоровна.
— Чокъ кедерленме, яштыр о, бугунь олмаса, ярын кене аякъкъа турар.

— Маддем ёкъ, къарычыгъым, ашап олмайджагъым,— деди Николай Васильевич ве огюндеки стаканны кери сюрди.
— Сен озюнъ аша, тюневин акъшам да агъзынъа ич бир шей алмадынъ.

Николай Васильевич козьлюклерини такъып, элине «Правда» газетасыны алды ве креслогъа ясланып, оны усттен-усть къарамагъа башлады.
Биринджи, экинджи ве учюнджи саифелерини бакъып чыкъты.
Фикирлери Ниярнен мешгъуль олгъанындан, газета хаберлеринден ич бири онынъ дикъкъатыны джельп этемеди.

О, дивардаки саатке козь ташлады: едини он беш кече.
Демек къыркъ беш дакъикъа даа бош вакъыты бар.
Николай Васильевич газетанынъ сонъки саифесини чевирди.
Онда, «Юманите» газетасындан кочюрилип алынгъан «Совет солдатлары Франциядаки къаршы турув арекетинде» серлевалы буюк бир макъале козюне илишти.
Макъаледе, ватан дженки девринде эсир тюшип, фашист концлагерлеринден къачкъан ве француз ватанперверлерининъ партизан арекетине къошуларакъ, гитлер Германиясына къаршы куреште федакярлыкъ косьтерген совет дженкчилерининъ къараманлыкълары икяе этильмекте эди.
О, макъалени окъуп тургьан арада бирден къашлары тююмленди, козьлери эеджанланды.
Аякъкъа турды, окъугъан джумлелерини бир даа текрарлады.
Сонъ, кителининъ джебинден авторучкасыны чыкъарды ве айны шу джумлелерни ешиль чызыкънен черчивеледи.

— Зина, тувгъаным, мында кельчи,— деди ве Зинаида Федоровнагъа газетаны узатып, титрек бир давушынен:
— Окъу!

— Меракълы бир шейге расткельгендирсинъ де,— деп Зинаида Федоровна газетаны козьден кечирди.
Окъугъан сайын тесирленди.
Ниает, айны сатырларны буюк бир эйджан ве ифтихарнен багъырып окъуды:
«Биз, французлар, узакъ Узбекистаннынъ джесюр огълу Сарвар Махрамкуловнынъ Франциянынъ азатлыгъы огъурында япкъан къараманане ишлерини бир вакъыт хатырдан чыкъармамыз.
Дженкнинъ биринджи йылы эсир тюшкен ве Франциядаки фашист концлагерлеринден биринде эзиетли олюмге укюм этильген бу дев юрекли ве челик ирадели йигит, буюк бир группа совет ве француз дженкчилерини лагерден къачырды, оларны дагъгъа алып чыкъты ве бу ватанперверлернинъ башына кечерек, озь ватанынынъ мустакъиллиги эм де Франциянынъ азатлыгъы огърунда оккупантларгъа къаршы амансыз партизан дженки ачты.
Юз къыркъ алты дженкчиден ибарет олгъан онынъ ёлбашчылыгъындаки бу партизан отряды душманнынъ силя ве аскерлернен юклю йигирми учь эшелоныны патлатты ве учурымдан юварлатты, еди дане демир ёл копюрини ве отузгъа якъын силя складыны патлатты, лагерлерге ве бастырыкъларгъа апансыздан уджюмлер япаракъ, юзлернен француз дженкчилерини ве ватанперверлерни олюмден къуртарды, немсе гарнизонларына гедже-куньдюз демей тынчлыкъ бермеди 1943 сенесининъ кузюнде партизан бир чешмесинини, партия тешкиляты оны француз коммунист партиясы сафларына аза оларакъ къабул этти.

Биз, бу джесюр ве зийрек акъыллы, интернационалист йигитни осьтюрген ве тербиелеген ана-бабагъа, бутюн узбек халкъына озюмизнинъ миннетдарджылыгъымызны ве тешеккюримизни билъдиремиз».

Къары-къоджа къуванч ве шашкъынлыкънен бири-бирине бакъып къалдылар.
Бу дакъыкъада олар, эльбет де, Махрамкул аканы хатырладылар, онынъ къуванаджагъыны, гъурурланаджагъыны хаялландылар.
Бельки дженкте эляк олгъан къызлары да эслерине тюшкендир.

— Бинълернен километр авлакътаки эджнебий мемлекетте ватанынынъ мустакъиллиги ве шаны ичюн курешкен Борюкъышлакълы йигитке не дейсинъ? — деп Николай Васильевич къарысынынъ козьлерине бакъты.
— Ватан севгиси мына не экен!
Йигит, акъикъий ийгит!
Барып бабасыны къувандырайым.

Николай Васильевич газетаны алып, къапыгъа догърулды.

— Николай, ашыкъма,— деди Зинаида Федоровна,— макъаледе Сарварнынъ сагъ-селяметлиги акъкъында сёз ёкъмы?

Николай Васильевич кери айланды.
Эм, акъикъатен, макъаледе бу акъта язылмагъан.
«Сагъмы экен? — деп ойланды о.
— Сагъ исе не ичюн бу вакъыткъадже къайтып кельмеди?
Бир къач сатыр язынен бабасына селяметлигини бильдирмек мумкюн дегиль эдими?
Бельки башкъа бир шей чыкъып къалгъандыр?...»

— Иншалла, сагъдыр,— деди Николай Васильевич.
— Дженк битсе де.
Эджнебий мемлекетлерден адамларымыздан бир къысмы аля бугунь тувгъанларына къайтып келемейлер.
Сабыкъ иттифакъчыларымыз оларны тутып турмакъ ичюн бинъ бир тюрлю маниа уйдурып чыкъаралар.
Сарварнынъ тез къайтмасы ичюн элимизден кельген бутюн чарелерни корермиз.
Шимдилик сагълыкънен къал, Зиночка.
Ниярнынъ вазиети агъырлашса, манъа хабер эторсинъ.

— Сагълыкънен бар, Николай, келип къапынмагъа унутма.
Ниярнинъ аптесине хабер эт, келип беш-он дакъикъа къардашы янында отурсын.
Мында кочькенлерине энди бир ай олса да, не ичюндир бильмем, келип-кетмеге чекинелер.
Бойле тувгъанлыкъ олурмы?
— Яхшы, айтырым. 
Дуалар!
Дуалар олсун!

Николай Васильевич директорнынъ кабинетине келип кирди.
Ичериде Сабир Мухаммедовичнен Зарифе енге арасында къызгъын лакъырды кетмекте эди.
Директор секретарны корьгенинен:

— Николай Васильевич, ярдым этинъиз, мына бу апанен ярым сааттен берли чекишем, лякин къандырамайым,— деп кулюмсиреди.
— Баш кестире, лякин янъы къурулгъан амам ве чамашырханеде мудир олмам демектен вазгечмей.


— Бу иш насыл олды я Зарифе енге,
— деп лакъырдыгъа Николай Васильевич къошулды.
Джемаат чамашырхане ве амам къурунъыз деп шамата къопаргъан сиз озюнъиз дегиль эдинъизми?
Энди къуйрукъ бурасынъызмы?
Сёзюнъиз ишинъизнен бир кельмей экен де!

— Чамашырхане къурунъыз деген олсам, зар мудир олмакъ ичюн айттым,— деп къызышты Зарифе енге.
— Менден башкъасыны тапамадынъызмы?
Къайракъташта бильгили, теджрибели адам азмы?
Мен озюмнинъ еди сыныфлыкъ бильгимнен онда не ишлерим?
Эсап-хасаптан чокъ чакъмайым, барып да козьден бир шей къачырсам, къурудан-къуругъа янарым.
Ёкъ, джаным, агъырмагъан башыма явлыкъ не керек.
Мени ятакъханеге озь ишиме къайтарынъыз.

— Эй-ей,— деди Николай Васильевич,— сиз къоркъакълар табакъасындан экенсиз де!
Сабир Мухамедович, бизим ишимиз де чокъ месулиетли, барып да янмайыкъ.
Эписи ишимизни ташлап, эрте-ярыкъ мындан зувайыкъ.
Бизим еримизде барсын башкъалары янсынлар.
Сагъ ол, Зарифе енге, козюмизни ачтынъ.

— Олды-олды, Николай Васильевич,— деди Зарифе енге.
— Мыскъылгъа кельгенде сизге акъран я тапылыр да я ёкъ.
Ёргъанынъа коре аякъ узат дегенлер, бу иш манъа агъырлыкъ эгер, беджеремем деп къоркъам, ондан башкъа джан къурбан.

Николай Васильевич газета хаберини бильдирмеге ашыкъкъанындан, лакъырдыны къыскъадан кесмеге тырышты:

— Сиз, Зарифе еиге, беджерикли бир адам олгъанынъызны ятакъханеде косьтердинъиз.
Сагъ олунъыз, одалардаки темизликке, тертипке сукъланмакъ мумкюн, лякин яш ишчилеримизнинъ озьлери де темиз-пак юрьмек кереклер.
Олар бунъа ляйыкълар.
Тырышкъанларына бакъынъыз: иштен къайткъан сонъ акъшам мектебине кетелер, дерс азырлайлар.
Бу да етмегени киби, озь башларына зенаат огренмеге урундылар.
Буны зорнен дегиль де озь авесликлеринен япалар.
Бойле аджайип йигитлерни эль устюнде тутмакъ да азлыкъ этер.
Биз яшларгъа борджлумыз.
Бу иште сиз де ярдым этмек керексинъиз, чюнки сиз олар арасында алышып-къарышты ве оларгъа ана олып къалдынъыз.
Энди бу иште де аналыкъ косътеринъиз.

Секретарнынъ сёзлери Зарифе енгенинъ юрегини къуванчнен нешелендирди.
Гонълюндеки эр даим тилинде олгъан бу къадын:

— Вай джаным-козюм тилинъден сёз дегиль де, санарсынъ бал тамлай,— деди.
— Валлаи, бу тилинъизнен он секиз яшындаки къызнынъ башыны айландырмакъ да бир шей дегиль.
Еди ольче, бир бич дегенлер, тюшюнип-ташынып бакъайым.
Ашыкъманъыз, чамашырханени ве амамны барып озь козьлеримнен корьмегендже, менден разылыкъ беклеменъиз.

— Яхшы, барып корюнъиз,— деди Сабир Мухаммедович.
— Лякин созгъаламанъыз, озюнъизге бир къач ярдымджы тап да, тезден ишке башланъыз.

— Амамда бухгалтер оладжакъмы?

— Оладжакъ.
О акъта идаремизнинъ баш бухгалтеринен озюм сёйлеширим.

— Меним бир риджам бар.

— Айтынъыз.

— Бухгалтерликке Селимни беринъиз.

— Селимии?!
— Сабир Мухаммедович шашкъын—шашкъын Зарифе енгеге бакъты.
— Бухгалтериядаки анавы сары баш огъланнымы?

— Элъбет, ана шу фармазонны.
Оны я адам этерим, я да Къайракъташтан айдарым.

— Мерамынъыз пек яхшы,—деди Николай Васильевич,— о йигит ярдымгъа мухтадж.
Сизинъ элинъиз астында...

— О якъыны сонъ корермиз,— деп Зарифе енге секретарнынъ сёзюни больди. 
— Чипчени кузьде саярлар.
Айды, сагълыкънен къалынъыз.

Къапыгъа догърулаяткъан Зарифе енгени Николай Васильевич токътатты:

— Зарифе енге, Махрамкул аканынъ не ерде олгъаныны бильмейсинъизми?
Пек аджеле керек.

Директор бу сафдиль къадыннынъ Махрамкул аканен эш-дост олгъанларыны козьде тутаракъ:

— Оны Зарифе енге бильмесе, даа ким билир,— деп тишлеп алды.
— Махрамкул ака эки козьнен Сарварны беклей, огълуны эвлендирген сонъ озюне де той-дюгюн япаджакъ, дейлер.

— Ван джаным-козюм директор, бу ошек санъа да келип еттими? — Зарифе енгенинъ янакълары утанчакъ къызларнынъки киби алланды.
— Эль-агъзына элли аршын без етмез дегенлер, айталар иште.
Тильни къайда бурсанъ, онда айланыр, чюнки суексиздир...
Махрмакул ака даа деминчик бухгалтерияда эди.
Чагъырайыммы?

— Замет олмаса, чагъырынъыз.

Зарифе онге чыкъкъанынен, секретарь элиндеки газетаны директоргъа узатты:

— Махрамкул аканынъ огълу акъкъында меракълы бир хабер бар...

Бир джаннен ичери Махрамкул ака сурип кирди:
«Айтынъыз, не олды?» дер киби, кедерли козьлерини директордан секретаргъа алмаштырды.
Бир сание биле сурьмеген сукюнет къартны хавфсыраткъан киби олды, юреги къафесине сыгъмады.

— Мени чагъыргъансынъыз, бир иш бармы ёкъса?

— Сизге хайырлы хабер бар, Махрамкул ака,— деди Николай Васильевич.
— «Правда» газетасында огълунъызнынъ Францияда косьтерген къараманлыкълары акъкъында язылгъан.

— Сагъ экенми?
— Къарт озюни эльге алмагъа тырышса да, эль-аягъы къалтырамагъа башлады.
Бенъизи ап-акъ кесильди.
— Францияда дединъизми?
Онда насыл тюшкен?..

Николай Васильевич газетаны козьлерине кетирип, отькюр бир давушнен окъуды:
«Биз, французлар, узакъ Узбекистаннынъ джесюр огълу Сарвар Махрамкуловнынъ Франциянынъ азатлыгъы огърунда япкъан къарамане ишлерини...»

Махрамкул ака макъаленинъ биринджи сатырларыны эшиткенинен, башы юкъары котерильди, чырайы кульди, козьлери нурланды.
Озюнинъ хабери олмадан эллерини кокрегине хачлады, къамбырайгъан белини догърултты.
Эйкель киби къатып къалгъан бу къартнынъ ялынъыз дудакълары арекетте эди:

— Огълум...
Сарварым...
Аферин, машалла-субаналла...

Секретарь, санадан шиир окъугъан артистлер тавурынен, сесини эп котерди ве макъаленинъ ахырыны янъгъыравукъ бир давушнен битирди:
«Биз, бу джесюр ве зийрек акъыллы, интернационалист йигитни осьтюрген ве тербиелеген ана-бабагъа, бутюн узбек халкъына озюмизнинъ миннетдарджылыгъымызны ве тешеккюримизни бильдиремиз».

Сабир Мухаммедович акъсай-акъсай Махрамкул аканынъ янына кельди ве онынъ тюклю янагъындан опьти.

— Козюинъиз айдын олсун!
Акъикъатен баба йигити тербиелегенсинъиз.
Юрегинъиз гъам-къасевет ерине, къуванч ве ифтихарнен толсун.

Махрамкул ака озь давушындан къоркъкъан адам киби тыныкъ бир сеснен:

— Сагъ экенми? — деп сорады.
— Къачан къайтаджагъыны язмагъанлармы?

— Ёкъ, язмагъанлар,— деди Николай Васильевич.
— Эльбет де сагъ-селяметтир.
Язып соратырмыз.
Франция Коммунист партиясынынъ Меркезий Комитетине язармыз.
Мектюпни шахсен Морис Торез аркъадашнынъ элине туттурмалары ичюн Франициядаки эльчиханемизге мураджаат этермиз.
«Коммунист Сарвар Махрамкуловнынъ ал-эвалы насылдыр тезден къайтаджакъмы?», деп соратырмыз.

— Яз огълум, мытлакъа яз.
Телеграмманен сорат, тездже олсун.
«Бабанъ сени пек сагъынгъан, козьлери ёлда къалды», деп яз, бир шейге бакъмай эвге къайтып кельсин.
Беслеген барашым тамам чагъына кельди.
Той-дюгюн япармыз, эгленирмиз.
Сагъ ол, Николай Васильевич, бинъ яша, огълум къара дертлерге сарпкъан юрегимни джоштурдынъ.
Джемаатнынъ козюне мен энди ачыкъ юзьнен бакъарым.
Къуванынъыз койдешлерим, меним огълум Сарвар коммунист экен, партизан командири олгъан, Франциянынъ азатлыгъы ичюн курешкен, дерим.
Франция!..
— Къарт къашларыны тююклеп, недир хатырламакъ истеди.
Тапамады.
— Огълум, Сабир Мухаммедович, шу Франция дегенлерини харитадан косьтерип берчи.

— Якъын келинъиз, Махрамкул ака,— деп, директор стол устюндерки линейканы алды, дивардаки эки курреден ибарет дюнья харитасына чевирильди.
— Мына бусы — Ташкент.
Юкъарыдаки мынавы къырмызы йылдыз — Москва.
Москвадан сол тарафтаки мынавы эрылгъан тюслю ер — Франциядыр.

— Харитадан якъын амма... — деди Махрамкул ака ве чокъ айлардан берли ильк оларакъ шенъликнен къакъылдап кульди.

Николай Васильевич Махрамкул аканынъ бирден тазерип кеткен юзюне, тирилешкен козьлерине, чевиклешкен арекетлерине бакъаракъ:
«Рух джошкъунлыгъы къартларны да яшарта экен», деп тюшюнди.

— Эльбет, пек якъын,— деди о,— Москванен Парижнинъ арасы олгъаны-оладжагъы эки бинъ километрдир.
— Кульди.
Онъа бакъып субетдешлери де кулюштилер.
— Лякин бу ёлны къыскъартмакъ чареси де бар.
Насыл дейсинъизми?
Мына насыл.
Сиз, Махрамкул ака, огълунъызгъа шайлы бир къыз тапмагъа давранынъыз.
Къыз тапылгъан киби Серверге телеграмма чекермиз:
«Тез ол, йигит, келин сени беклей-беклей козьлеринде нур, юрегинде сабыр къалмады».
Бойле бир телеграмма алса, валлаи, учып келир.
Ола билир, парашютнен дос-догъру азбарынъызгъа энер.
Кене кулюштилер.

— Энди келир,— деди Махрамкул ака ве теренден курьсюнди.
— Ахмакъ бир къарт экеним шайтан шерине огърап, акъылыма кельмеген яман фикирлер кълмады.
Олъгенлерден хабер кельди, сагълары къайтып кельдилер, десене меним огълум эсир тюшти, къул олды, деп къоркътым.
Ашналарымнынъ козьлерине тикилип бакъмагъа утандым.
Бойле бир шейнинъ ола биледжегине ышанмасам да, юрегимни шек-шубе къуртлары кемирди.
— Бу сёзлерни айтаракъ, о козьлерини кене харитагъа ташлады ве огълунен сёйлешир киби, девам этти:— Янъылгъаным, багъышла огълум, гунахынъа кирдим.
Ичкен сутюнъ элял экен, бабанъны утандырмадынъ, халкъынъны алдатмадынъ, силяны эльден ташламадынъ, душмангъа аркъанъны косьтермединъ.
Тезден къайт, огълум, къартайдым, олюм-кетим дюньясыдыр, корюшип къалайыкъ.
Козьлеринъе, бой-постунъа бакъмакъ, достларынъ арасында давушынъны эшитмек истейим...
— Башыны котерди.
— Огълумдан гъает мемнюним.
Бугунь акъшам бизге буюрынъ,— деди ве къапыгъа догъру адымлады.

Николай Васильевич оны торлангъан козьлеринен озгъарып, теренден кокюс кечирди:

Баба!..
