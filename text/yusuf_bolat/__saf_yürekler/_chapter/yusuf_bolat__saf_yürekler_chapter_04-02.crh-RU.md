### 2

Сервер клубдан чыкъаяткъанда къапы алдында Селимнен козьме-козь расткелишти.

— «Артист», мында кель!
— деп оны кене клуб ичине тартып кирсетти.
— Сен мында адам алдатмагъа кельдинъми?
Мен етип кельмеген олсам сенинъ алынъ не олур эди?
Ит масхарасы этип Ургуттан айдап йибермез эдилерми?
Айтчы, дирекция адындан сёз айтмагъа, нефть оджакъларынынъ итибарыны тюшюрмеге сенинъ не акъкъынъ бар?

Селим озюни сыкъмады:

— Янъылмагъан бир Алла.
Омрюмде бир кере доклад япаджакъ олдым, о да...
Озюнъ корьдинъ иште тувгъанларым огюнде котериледжек олып, шап этип чамургъа йыкъылдым.
Айды, бу йылнынъ къазасы да бунынънен кечсин...
Бизни бу акъшам мусафирликке чагъырдылар, барасынъмы?

— Кет башымдан!

— Гъалиба зем-зем сувы да оладжакъ.

— Озюнъ бар,
— деди Сервер элини сильтеп ве клубдан чыкъты.

— Сервер, токъта шуны, къайда кетесинъ?

— Меним къайда кеткеним сенинъ не ишинъ?
Масхара олдынъ, даа мусафирликке бараджакъ оласынъмы?
Сенинънен халкъкъа корюльмек биле айып.
Мен Ургутнынъ айтувлы «Юкъары чынарына» кетем, онынъ салкъын сувунда ялдамакъ истейим.

Селим Сервернинъ пешине тюшти.

— Меним хатиримни саймасанъ, ич омладым Нияргъа урьмет эт: бизни мусафирликке онынъ акърабасы чагъырды.

Сервер бирден адымларыны кесип, артындан кельмекте олгъан Селимге айланды:

— Я о адам Ниярнынъ кими ола?

— Тап о къадарлыгъынен меракъланмадым, чюнки Ниярнен сой-акърабалыкъ пейда этмек пешине тюшмедим.
Меселенинъ бу джеэти ялынъыз сени меракъландыра билир.

— Аранъызда башкъа бир лаф олмадымы?

— Даа насыл лаф ола билир?
Ниярнынъ, Николай Васильевичнинъ ве Зинанда Федоровнанынъ ал-эвалыны сорады.
Не айтайым, чокъ яхшылар, дедим.
Сагълыкълашкъанда: акъшам устю бизге айланынъыз, беклерим, деди.
Мен, эльбет де, ред этмедим.
Элли учюнджи номер портвейини бутюн шарапларнынъ падишасы сайгъанымны айттым.
Не демек истегенимни анълагъандыр эбет.
Сени де унутмадым: аркъадашымнынъ энъ севген ашларындан бири чиберектир, дедим.

— Масхара! — деп ачувланды Сервер.
— Юзюнъде астар бармы шу?
Бельки о адамнынъ ашамагъа отьмеги де ёкътыр, сен исе онынъ башына мусаллат олып...

— Отьмеги олмагъан адам дёрт ханели эв япармы?

— Я оны да къайдан бильдинъ?

— Мусафирликке кеткенде ёл адаштырмайыкъ деп, озюнен къапысына къадар барып кельдим.

— Къачан?

— Сен клубда суаллерге джевап бергенде барып кельдим.

Сервер Селимнинъ тап бу къадар юзсюз олгъаныны бильмей эди.
Шимди онынъ агъзындан бу сёзлерни эшиткен сонъ не япаджагъыны бильмей къалды: бармакъ айып, лякин бармаса юреги хырпаланаджакъ, къонакъбайнынъ ким олгъаныны бильмейджек.
Бельки о...

— Селим, санъа риджа этип айтам: анда бошбогъазланма, юзсюзленме.
Клубда масхара олгъанынъ да етти.

— Алла сакъласын, юзьсюзликнен меним не алып береджегим бар?
Сиз озьаранъыз лакъырды этерсинъиз, мен исе шарапнен субетлеширим.

Сервер чаресизлигинден омузларыны къысып алды.

— Юр, кеттик...

Ургутнынъ къаршысындаки эйбетли «Къайнана тиши» къырларынынъ сиври къаялардан ибарет таджлары энди батмакъта олгъан кунешнинъ алтын нурларынен ялдызлангъан эди.
Сервернен Селим топракъ диварлар арасына къысылгъан сокъакътан юкъары котерилип, балабан бир къапынынъ алдында токъталдылар.
Селим къапыдаки алкъа шекилли тельни сильккенинен, азбар теренлигинден чанъ сеси эшитильди, копек авуллады ве кимдир къапыгъа догъру адымлап:

— Сус, Кесиккъулакъ!
—деди ве ичериден къапынынъ мандалыны чыкъарды.
— Буюрынъыз, мусафирлер!

Оларнынъ алдында пельван дейиледжек дереджеде юксек бойлу, къалын джелькели, кенъ омузлы, ири мучели къыркъ-къыркъ беш яшларында бир адам пейда олды.
Онынъ бет сымасыны яраштыргъан чатма къашлары да, кок козьлери де, къартал бурну да, чаталлашкъан къара мыйыкълары да беден мучелери киби ири ве салмакълы эдилер.

Къонакъбай билеклери тирельген юнлю эллерини Сервернен Селимнинъ омузларына ташлап, оларны юзюм сергилери тюбюнден азбарнынъ экинджи башына алып барды.

— Буюр, отурынъыз, хош сефагъа кельдинъиз!
— деп, серги тюбюндеки стол башындан ер косьтерди.
— Таныш олайыкъ: Осман Аметов!
Койде олгъанда лагъабым Сейтбаттал эди, — деп кулюмсиреди.

Сервер азбарны сейир этти.
Мында эр шей,— устюне отургъан скемлелери де, стол да, сергилерни тутып тургъан чаталлар да, къую устюндеки макъара да, макъарагъа асылы челек де,— шорбаджынынъ озю киби ири ве къавий эдилер.
Ёл къапыдан азбарнынъ экинджи башына къадар узангъан тарачыкъ ёл джез сини кенълигиндеки пиляки ташларнен орьтюльген.
Джам аятлы эвнинъ салмакълы къапылары ве пенджерелери де, къарт тереклернииъ кевделери киби къалын эв багъаналары да Осман агъанынъ озю киби мухкем ве тутамакълы эдилер.

Осман агъа Сервернинъ бу гизли тюшюнджелерине джевапланыр киби:
— Мен эр шейни темелли тутмагъа, асырлыкъ япмагъа алышкъан бир адамым,— деди.
— Бу меселеде меним озь фельсефем бар: ишни алель-аджеле япып сонъундан оны юз кере текрарлагъандже, эйиси бир кере, лякин къавий яп да, шу иш бир даа башынъны ёрмасын.
Инсан омюр ёлуны къайтав бильмеген темелли адымларнен кечмек керек.

— Эвни озюнъиз къурдынъызмы?

— Козюмде нур, элимде къувет ве усталыкъ бар экен башкъасынынъ ярдымына не аджет?
Куньдюзлери МТС-те механик ишледим, акъшамлары эв яптым.
Акъкъы не керек, енъгенъ де чокъ чекишти.
— Бу сёзлерни айтаракъ, о, сергилер артындан табакънен кельмекте олгъан къадынгъа тараф ышмар этти.

Сервер козьлерини чевиргенинен, юреги шув этип кетти: оларгъа таба кельген къадын,—эгер онынъ эслилиги, манълайындаки чизгилер ве самайларындаки акъ сачлары эсапкъа алынмаса,— тыпкъы Ниярнынъ озю эди.

Къадын къаве табакъны стол устюне къойып, мусафирлерден ал-хатир сорады, Зинаида Федоровнанынъ, Николай Васильевичнинъ ве Ниярнынъ селяметлигинден хабер алды.
Сонъ, кельген тарафнынъ — сергилер артына къайтып кетти.
Чокъкъа бармадан ондан къызартылмакъта олгъан чибереклернинъ мадде къозгъайыджы къокъусы кельди.
Бу вакъыткъадже кускен адам киби башыны тёбен алып индемей отургъан Селим, козьлерини ялтыратты ве индже пармакъларыны стол устюне къойып, оны дембелек киби тасырдатты.
Бираздан эллерини кери алып, тилине сербестлик берди:

— Сорамасы айып олмасын,— деп буюк бир незакетнен башлады,

— насыл олды да, рус аилесинде татар къызы пейда олды?
Бунынъ аслыны бизде ич кимсе бильмей.
Нияр, догъмушларымдыр, демектен вазгечмей.
Рус къары — къоджа да: Нияр къызымыздыр, тувгъанымыздыр, бирданемиздир, дегенде дудакъларындан: бал тамлай.

— Дженк къардашым...— деп Осман агъа теренден косюс кечирди.
— Азмы аналар баласыз, балалар исе анасыз ве бабасыз къалдылар?
Нияр да дженк оксюзлеринден биридир...
Николай Васильевич меним эски танышымдыр.
Биз онынънен Къара денъизде арбий катерде хызмет эттик.
1942 сенеси, Акъяр мудафаасынынтъ ахырында, Николай Васильевич аскерлеримизнен Кавказ ялыларына чекильди, мен исе, бир группа матроснен аскерлеримизнинъ кери чекилювине ярдым эткен сонъ, гедже къаранлыгъындан файдаланып, къайыкънен Скадовск якъынларына барып, чыкътыкъ ве онда украин партизанларына къошулдыкъ.
Экинджи кересинде биз Николай Васильевичнен Андижанда корюштик.
Мында Баку нефть мутехассысларынен кельген.
Мен оны бирден танып оламадым: бир вакъытлары башы устюнде къабарып тургъан къувурчыкъ къара сачлары, Бакулылар адетиндже ташылгъан пос мыйыкълары бир тамамагъаргъан, къан къускъан семиз янакълары сарарып — солып къалгъан.
Къадыны Зинаида Федоровна бизим Ниярны корьгенинен, онынъ бойнуна сарылды, опьти, агълады...
Албу исе о, Ниярны, гонъюлли оларакъ фронткъа кеткен ве анда эляк олгъан догъмуш къызына ошаткъан.
Николай Васильевичнинъ козьлери де яшланды, Ниярны бир къач ай оларнынъ янында къалдырмамны риджа этти.
Бакъсам, Нияр да олардан айрылмакъ истемей.
Иште, къардашым, узун тарихнынъ къыскъа бахси бундан ибарет.
Нияр оларда къалды.

Сагъ олсунлар, яхшы адамлар экенлер, оксюзге керчектен ана-баба олдылар.

Сервер озюни меракъландыргъан меселени сорайым дегенде, Осман агъа аякъкъа турып, сергилер артына кетти.
Арасы чокъ кечмеден къадынынен бирликте кери къайтып, софраны донаттылар.
Селим стол устюне къоюлгъан шарап шишесини корьгенинен, джебинден чакъысыны чыкъарып, онынъ буравыны ачты ве шишеге узанды.
Сервер стол астындан онынъ аягъыны тепсе де, Селим:

— Мерси! — деп джевапланды, лякин шишени ташламады.

Осман агъа чиберек тарелкасыны мусафирлернинъ огюне сурьди:

— Чекинменъиз, къардашларым, буюрынъыз!

Сервер къонакъбайгъа урьмет этерек, тепсисине бир къач чиберек алды, лякин ничюндир, богъазына аш кетмеди.

— Осман агъа, Ниярдаки гугюмнинъ саиби Айше шимди къайдадыр?

Къонакъбай элиндеки бош къадени столгъа къойып, кок козьлерини Серверге котерди:

— Акърабанъ оламы?

— Эгер гугюмнинъ саиби мен деген Айше олса, о меним койдешимдир...
Эм де якъын достум.
Биз онынънен бир мектепте окъудыкъ, бир койде осип-буюдик.
Гугюм бизим эвден чыкъкъан савуттыр.
Ниярнынъ тарифине бакъкъанда, о къыз мен къыдыргъан Айшеге ошай.
Лякин мени онынъ чолакълыгъы шубелендире.
Онда бойле бир эксиклик ёкъ эди.

— Э, къардашым, дженкте ялынъыз эль-аякъсыз дегиль, башсыз къалгъанлар да аз олмады.
Айшенинъ эли дагъда кесильди.
Бильмейим, о къыз сен деген Айшеми...

О Азов денъизи ялыларында арекет эткен партизан отрядында эди.
Бизден узакъ олмасына бакъмадан, бизим партизанлар арасында бу разведчик къызнынъ ады анъылмагъан кунь ёкъ эди.
Патлатылгъан немсе складлары, учурымдан юварлатылгъан душман эшелонлары, эль-аякълары багъланып, дагъгъа чыкъарылгъан хаиплер акъкъында хаберлернинъ чокъусы бу чатал юрек къызнынъ адынен багълана эди.
Мен сизге озь козьлеримиен корьген бир адисемни икяе этмек истейим.
Айшенен ильк корюшювимиз де иште о вакъыт олгъан эди.
1942 сенесининъ аяз къышында, бизни, Къара денъиз матросларындан ибарет эллиге якъын партизанны Мелитополь тарафларына авуштырып, бир къач куньлерге партизан штабынынъ резерви оларакъ къалдыргъан эдилер.
Иште шу куньлернинъ биринде, кучюк бир партизан отрядынынъ немселер тарафындан къамачавгъа алынгъаны ве къырылып битмекте олгъаны акъкъында штабгъа хабер кельди.
Биз, гедже ярыларында ёлгъа чыкътыкъ.
Молочный озени ялыларына баргъандже йигирми-йигирми беш километр ёл юрмек керек олды.
Бутюн гедже кеттик.
Тизден къар эди.
Сабагъа якъын, ёлда, къамачавдан зор-белянен къуртулгъан бир къач партизангъа расткельдик.
Эджеллери къыл уджуна асылы бу адамларны Айше озюнинъ пулемёт атешинен орьтерек, олюмден къуртаргъан лякин озю атеш алкъасы ичинде къалгъан.

Биз, бельки оны сагъ тапармыз умюдинен, адымларымызны тезлештирдик.
Огден юрген разведчиклеримиз биз бараяткъан койде душмандан эсир биле къалмагъаныны бильдирдилер.
Немселернинъ бу къурунтысы бизни пек тааджиплендирди.
Албу исе олар бутюн кучьлерини топлап, Молочный озени ялысындаки къыргъа джёнегенлер.
Олар, беллерине къадар къаргъа батсалар да, ачув, афакъан ве инатлыкънен эп къыргъа тырмашмакъта эдилер.
Оларны зытландыргъан къыр тёпесиндеки пулемет экен.

Биз къыр этегине еткенимизнен, немселерни аркъадан ура башладыкъ.
Эки якълы атеш ичинде къалгъан душман теляшкъа тюшти: къачкъаны-къачты, къачамагъаны къар устюнде серилип къалды.

Нефесимиз тыйылып, къыр устюне чыкътыкъ.
Пулемётчы къыз бизни корип, вазифесини беджергенине къуваныр киби, зорнен кулюмсиреди де, башыны пулемёткъа даяды...

Пулемётнынъ тапанджасы онынъ сагъ тирсегине къайышнен багълы эди.
Корюльгенине коре, гедже къолуны бузлаткъан ве атышны девам этмек ичюн бузлу къолны тапанджагъа багълагъан.
Онынъ аякълары ве сырты къар куртюги тюбюнде эди.
Мен, энди джан алямети косьтермеген бу къызгъа бакъып, ватангъа садыкълыкънынъ ве душмангъа нефретнинъ не къадар кучьлю бир шей экенини анъладым.

Биз оны штабгъа кетирдик.
Шу акъшамы дагъ госпиталинде онынъ элини кестилер.
Эртеси куню бети, аякълары, кокюслери къабарып-шишип чыкътылар.
Вазиетининъ агъырлыгъына бакъмадан, «Буюк топракъкъа» кетмеге разылыкъ бермеди.
Арасы бир ай кечер кечмез о кене сафкъа къайтып кельди.
Мына, къардашым, Айше дегенлелери бойле бир къыз эди.

Софра башындакилер хайли бир вакъыт сукюнетте къалдылар.
Селим биле эр шейден вазкечип, тюшюнджеге далды.

— Айше тувгъанларыны таптымы? — деп сорады Сервер.

— Ёкъ, тапамады...
1943 сенеси, аскерлеримизнинъ мешур Мелитополь операциясы алдындан, немселер оларнынъ койлерини топкъа тутып, эалисини де къырып ташлагъанлар.
Джан огълу джан къалмагъан...
Кой эалиси партизанларнен багълы экен.

Сервернинъ башы столгъа салынды.
«Я меним тувгъанларым не олды? — деп окюнди.
— Десене оларны да умумий къыргъынлыкъ сели алып кетти...»

— Осман агъа, айткъан къызынъызнынъ фамилиясы эсинъизде дегильми?

— Биз оны ялынъыз лагъабынен биле эдик.
Асыл фамилиясы, янъылмасам, Къуртбединова эди.

— Догъру, Къуртбединова!
— деп, озюнинъ хабери олмадан Сервер аякъкъа атылып турды.
— Шимди о къайдадыр, сагъмы?

— Былтыр оны Ташкентте корьдим.
Окъуй экен.

— Къайсы мектепте?

— О акъта лаф олмады.
Биз партизанлыкъ куньлерини, таныш билишлеримизни хатырлап, дюньямызны унуттыкъ.
Айше Андижангъа 1943 сенесининъ декабрь айында кельген.
Бир йыл балалар эвинде директор олып чалышкъан ве алий мектепке кирмеге азырлангъан.
Демек, макъсадына иришти.
Язда, эгер шеф колхозларына кетмесе, Украинагъа, эски танышымыз Семён Аркадьевичке силягъа барып келеджегини айтты.
Бу къарт партизанны дженкнинъ сонъунда геми къуруджылыгъы заводларындан бирине месуль ишке ёллагъанлар.
Лякин онда пек яман хасталанып, тёшекке тюшкен...

Вакъыт ятсы мааллерини авгъан эди.
Мусафирлерге тёшекни сергилер тюбюндеки сет устюне тёшедилер.

Стол башында олгъанда индемей отургъан Селим, шимди, усть-башыны ташлагъанда:

— Сен Айшени керчектен севе эдинъми? — деп сорады.

— Севмек дегиль, мен оны озь юрегим деп биле эдим.

— Я шимди?

— Дженк йыллары севгиме тоз къонмады.
Мен оны дюнья юзюндеки энъ темиз къалипли ве азиз адамлардан бири саям.

Селим акъ чаршаф тюбюне сокъулып, эллерини башы артына къойды.
Баягъы вакъыт индемей ятты.
Сонъ, Серверге бурулып:

— Сен бутюн Авропаны доланып чыкътынъ,— деп башлады.
— Чичеклернинъ гузельден гузели олгъаны киби, къадынларнынъ да дюльберден дюльбери ола.
Озюнъ де оларны сукъландыраджакъ киби бир йигитсинъ.
Керчегини айт, биринджи севгинъе хиянетлик этмединъми?

— Ёкъ!—деди Сервер.
— Бойле шей акълыма биле кельмеди.
Мен бир кере севдим, эм юректен севдим зан этем ки, меним бу севгимни ялынъыз юрегимнинъ токътап къалувы узе билир.

Селим козьлерини йылдызларгъа тикип, Сервернинъ сёзлерини озюнинъ акъыл теразесинде салыштырып бакъты.
О, бу киби самимий севги мисаллерине китапларда чокъ расткельсе де, онынъ аятта да ола биледжегине инанмай эди.

— Я Нияр? — деп сорады Селим.
— Башынъны айландырмадымы, юрегинъде озюне юва къурмадымы?

— Бир юрекке эки адам сыгъмаз.
Мен оны ялынъыз аркъадаш оларакъ бегенем.
Джанлы, шенъ ве акъыллы къыз.

Селим кокюс кечирди.

— Нияр сени севе, мен исе Ниярны...севе эдим.
Бу дюнья не къадар анълашылмаз бир шей экен...
Мен санъа керчектен сукъланам.
Сен озь юрегинъни былаштырмагъансынъ, оны ананъдан насыл къабул этсенъ, шу темизликте сакълап туткъансынъ, мен исе...

— Даа кеч дегиль, озюнъни эльге ал, пачавра олма.
Адам олсанъ, бельки Нияр да сени бегенир.

Селим яры юкъу, яры эс арасындан:

— Кеч дегиль... эльге ал...— деп фысылдады.
— Сен яхшы адамсынъ, Сервер,
— деди ве янбашына чевирилип, козьлерини юмды.

Сервер юзюм япракълары арасындан козьлерини кокке тикерек, акъшамдан берли бутюн барлыгъыны къаплап алгъан тюшюнджелерни бир тертипке чекмеге тырышты.
Юрек къуванчы ерге кокке сыгъмагъандан олды.
Бу къуванч, эльбет де, Айшенинъ барлыгъына, сагъ-селяметлигине ве бир кунь ола мытлакъа онъа къавушаджагъына асыл эткен эминлигинен багълы эди.
О, бельки ярын, ёлгъа чыкъар да, Айшесини барып тапар.
Мытлакъа тапышырлар, келеджектеки аятларыны бирге къурарлар, омюр шербетини бирге ичерлер.
Оларнынъ бундан сонъки омюрлери, аят ёллары къуванч ве севинч нурларынен тёшелир, севги ве муаббетлик дуйгъуларынен айдынланыр;
бу ёлнен кетип, сеадетли аиле омрюне ириширлер.
Башкъа тюрлю олмасы мумкюн де дегиль...
Яшайыш чокъ зевкълы бир шей экен!
Дженк битти.
Эндиден сонъ совет адамлары яшайышны даа да дюльберлештирмек, барлыкъ, боллукъ, бахтлы омюр темели устюнде сеадет бинасыны къурмакъ ишлеринен огърашырлар.
Биз — Айше ве мен, бу улу къуруджылыкънынъ чокърагъында олурмыз, коммунизм бинасынынъ кунден-кунге дюнья устюне котерильгенини озь козьлеримизнен корермиз...
Чокъ бахтлы адамлар экенмиз!
Бойле мукъаддес бир вазифе ялынъыз бизим несильге насип олды.
Юреклерде дженк къурбанларынынъ аджысы олмагъанда, бу аят даа да зевкълы олур эди.
Гугюм...
Я Семён Аркадьевич?...
Семён акъай...

Эртеси куню сабасы Осман агъа Серверни озгъарып, автобус токътагъан ергедже кельди.

Инджеден ягъмур сепелей эди.
«Къайнана тиши къаяларындан ашагъы саркъкъан къара булутлар багъ-багъчаларнынъ, тютюн тарлаларынынъ устюне сурюшмекте эди.

— Осман агъа, риджа этем, Айшеден мектюп алсанъыз манъа онынъ адресини бильдиринъиз,— деп ялварды Сервер.

% - Эбет. 
— Къардашым, корюштик-билиштик амма, фамилиянъны сорамадым.

— Сервер Арсланов.

— Арсланов?
Таныш фамилия.
Бир къач кере эшиткен эдим.
Мелитополь районындаки «Зарница» колхозындан...

— Догъру, доръру!
— деп эеджанланды Сервер.
— Колхоз реиси эди.
О, меним бабам ола.
Сиз он билесизми?

— Озюни бильмейим, лякин дженк йыллары япкъан алидженап ишлери акъкъында чокъ эшиткен эдим.
Семён Аркадьевич айткъан эди.

— Скуратовмы?

— Я сен оны къайдан билесинъ?
Эльбет, Скуратов, бабанъ дженк йыллары онынъ ёлбашчылыгъы алтында олгъан.

— Сонъ?

— Аиленъизнинъ талийинден хаберинъ ёкъмы?

— Ёкъ.

Осман агъа башыны тёбен алды.

— Мен де бильмейим...— деди тыныкъ бир давушнен.
— Айше биледир.
Айды, сагълыкънен бар.
Николай Васильевичке айт, якъынларда мен де кочюп барырым.

Осман агъа МТС-ке кетти.
Сервер хайли вакъытлар онынъ артындан бакъып тургъан сонъ, Ургут — Самаркъанд автобусына минди.
Селим даа корюльмей эди.
О, сабанынъ саарь вакътында тувгъанларынен савлукълашмагъа кеткенде, саат онда машинагъа етип келеджегини айткъан эди.
Сервер раатсызлана башлады.

Шофер мешин ястыкъкъа ясланып, аягъыны педальге басты.
Машина кочейим дегенде, ниает, нефеси тыйылгъан Селим ичери сурип кирди.

— Пардон, багъышла мени, бираз кечиктим гъалиба,— деди.
— Достлар якъамны бошамадылар .
Иште, коресинъми, мени озгъарып бир сюрю адам чыкъты.
— Селим башыны пенджереден узатып:
— Гаврик, гармошкагъа «Къарылгъачны» сёйлетчи! — деп багъырды.

Гармоннынъ созулмасынен, машинанынъ кочьмеси бир олды.
Селимнинъ агъзындан юрек быландырыджы шарап къокъусы келе эди.
Сервер хошнутсызлыкънен ондан башыны чевирди.

— Яныгъымдан ичтим,— деди Селим.
— Бу вакъыткъадже озюмни эльге алмагъаныма, пачавра олгъаныма янып ичтим.

— Мында яныгъынъдан ичтинъ, Къайракъташкъа къайтып барсанъ къуванчынъдан ичерсинъ, ойлеми?

— Алла сакъласын, оладжакъ шейми!
Шаирлерден бири айткъаны киби, сонъки къадемни тизиме сындырып, парчаларыны Ургутта къалдырдым.
Амин!
Кери къайтыш ёкъ.
% Айды, айдайыджы, эп огге! 
Не, меним ираде кучюме инанмайсынъмы?
Мерси!

Селим даа баягъыт вакъыт Сервернинъ къулагъы тюбюнде бурчанлап турды.
Сонъ, ёлджуларгъа айланды.
Олардан де бирине, де дигерине бакъып, бин бир дереден сув кетирди ве ниает севимли «Къарылгъачыны» созды.

Сервер озь тюшюнджелеринен мешгъуль эди.
Онынъ анасы эр къыш Мелитополь шеэрине барып, Сергей акъайнынъ эвинде бир къач кунь къонмакъны боюн борджу сайгъаны киби, 
бу рус адамынынъ муляйим табиатлы, мазун черели къадыны тётя Дуся да емишлер пишкенде огълу Володянен койге мусафирликке кельмекни, 
отура-тура кунь бою Сервернинъ анасынен дертлешмекни, экевлешип леген-леген татлы къайнатмакъны озюне адет эткен эди.
Олар апа-къардаш киби эдилер.
Сервер де Володянен достлашты.
Олар техникумны бир йылда битирип, экиси де бир куньде ордугъа кеттилер.
Я бабаларынынъ достлугъыны айтмайсынъызмы?
Олар байрамларда бир ерге расткелишмей тура къаде котермей эдилер.
Демек, эски достлар дженк йыллары да тапышкъанлар...

Саба ёлгъа чыкъкъанда Сервернинъ бирден-бир мерамы догъру Ташкентке кетмек эди.
Лякин бу акъта тюшюнип-ташындыкъча, кетмек ниетине къаршы бир чокъ маниалар тапылды.
Белли я, Ташкентке баргъаны алда онда бир къач кунь эгленмек керек оладжакъ.
Лякин рухсет алмай тура ишни ташлап кетмек олурмы?
Андрей Палыч да, Адиль де, Борис де оны беклейдирлер.
Вышканы еринден кочюрмек меселесини о къайтып кельген сонъ аль этеджек эдилер.
Эгер Сервер бекленильген вакъытта Къайракъташта олмаса, вышканынъ таркъатыладжагъы шексиз бир шейдир, чюнки олар бу акъта озь аралары сёйлешселер де, тюшюнджелерини Сабир Мухаммодовичке бильдирмеген эдилер.

Сервернинъ юреги «кет» деп зорласа да, идраки бунъа къаршы чыкъты.
О, Самаркъандкъа барып тюшкенинен, Айшени соратып, пайтахттаки бутюн али окъув юртларына ве шеэр справка бюросына телеграмма чекмек къарарына кельди.
