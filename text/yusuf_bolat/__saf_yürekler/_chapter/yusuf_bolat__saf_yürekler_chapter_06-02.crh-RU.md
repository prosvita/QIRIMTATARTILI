### 2

Фундаменталь китапханенинъ салмакълы къапысы акъырын-акъырын ачылып, коридоргъа узун бойлу, тегиз эндамлы, эки орьме сачы тобукъларына саркъкъан бир къыз чыкъты.
Акъ шалиден костюм кийген бу къыз, сол элининъ къолтугъына китапларыны къыстыргъан, сагъ тарафында исе эль ерине енъи салынып тюшкеп.

Бир къач саниеден китапханенинъ къаршысындаки канцеляриянынъ къапысы да ачылды.
Ондан тос-томалакъ ве лякин чалыкъ ве арекетчен бир къыз чыкъты.
О, узун сачлы къызгъа мураджаат этерек:

— Айше, азырсынъмы?— деп сорады.

— Азырым, Зухра, саат еди олаятыр, кетейик, эвде раатсызланадырлар.

— Валлаи, бу Шапат апанен Мамарасул ака сени озь эвлядларындан зияде севелер.
Эль баласына тап бу къадар багъланмакъ оладыр да.
Я барып да эрге чыкъсанъ, олар сенсиз не япарлар?
Сенинъ пешинъден кетмезлерми?

— Кетселер не олгъан?
Илериде оларнынъ къартлыгъыны темин этип олсам, озюмни дюньяда энъ бахтлы адамлардан бири санар эдим.

Олар экинджи къаттан тюшип, Ташкентнинъ Карл Маркс сокъагъына чыкътылар ве автобус токътагъан ерге догърулдылар.

— Бу секретарьлыкъ иши къуруп къалгъанды, деди Зухра.
— Саба саат докъузда ишке чыкъып, акъшам едиде бошайсынъ, кене де олса ишинъ битмей.
Валлаи, кунь ярыгъы корьмейим.
Кезмеге, доланмагъа, корюшмеге вакъыт къалмай.
Куньдюзлери ишни къолайладым деген арада, бир къучакъ кягъыт даа алып келелер: 
окъу, мундериджелерине коре напкаларгъа тикип къой, къаршылыкъ яз, джевап сорат.
Бу иштен шу дередже тёнъюльдим ки, элимден кельсе дюньяда кягъыт деген кягъыт къалдырмаз эдим.
Энди справка бюросы да мен олдым.
Бири къызыны сората, экинджиси огълуны, учюнджиси эрини, дёртюнджиси севгилисини...
Даа якъынларда элиме, худжур бир телеграмма тюшти.
Кимдир, бириси:
«Айше Къуртбединова сизде окъумаймы?» деп сората.
«Береджек къуванчлы джевабынъыз ичюн сизге кунь эвельден тешеккюрлеримнн бильдирем», деп яза.
Не къадар незакет!
Лякин Университетте окъумагъан Къуртбединованы къайдан тапайым да, онъа «къуванчлы хабер» берейим?

Айше токъталды. 

— Телеграмма кимден эди?

— Къулакъ асмадым.
Ады Сарвар эди.

— Сервер?!
Сервер дединъми?
Я фамилиясы?

Зухра хатырламагъа зорланып, къашларыны къысты.

— Не эди шу?..
Бакъ сен, тилим уджында тура да, хатырлап олмайым.
Узбек фамилиясы...

— Арсланов дегильми?

— Э-э, Арсланов.
Я сен оны къайдан билесинъ?

Айшенинъ къолтугъындаки китаплар къалдырым устюне тюштилер.
Эсини джойгъан киби олды.
Диваргъа ясланып, козьлернни юмды.

— Айше, джана-джан, санъа не олды?
— Зухра Айшени эки элинен къучакълады.
— Вай, чырайынъ ап-акъ кесильди де!
Аджеле ярдымгъа хабер этейимми?

Айшенинъ козьлеринде алкъалангъан козь яш тамчылары мор бенекли янакъларындан дане-дане тыгъырып, ерге тамдылар.
О, ава етмегендай, тыйыла-тыйыла нефес алды.

— Айше, достчыгъым, ничюн тап бу къадар тесирлендинъ?
Ёкъсам бу Арсланов ве Къуртбединова дегенлери танышларынъмы?

— Къуртбединова меним,— деди Айше.
— Баба фамилиям...

— я Афатова?

— Афат лагъабыны манъа дагъда берген эдилер.
Документлерим дженк вакътында джоюлгъанындан, сонъундан озь фамилияма кечемедим.
Бойледже арбий лагъабым фамилия олып къалды.
Зухра, телеграмма къайдан эди?

— Бильмейим, джана-джан, о джеваплы телеграмма олгъанындан, кери адресине дикъкъат этмедим.

Айше аркъасыны дивардан алып:

— Юр достчыгъым, кери къайтайыкъ, телеграмманы озь козюмнен корьмек истейим,— деди.

— Биз о сой телеграммаларны папкада къалдырмаймыз.
Языкъ, бильген олсам сакълар эдим.

Олар автобускъа минип, Эски Джува тарафына ёнедилер.
Айше бутюн багърыны къаплагъан къуванчына берилип, ёлнынъ ахырына къадар агъзыны ачмады, эп Серверни хаялланды.
О, Сервернинъ, дженктен сагъ-селямет къайткъаныны ве Орта Асия республикаларындан биринде экенини биле эди.
Буны о Москвадан соратып бильди.
Бойле бир хаберден сонъ Айше Орта Асия республикалары военкоматларына мураджаат этерек, Сервернинъ адресини бильмеге тырышты, лякин тапыштырамады.
Демек, Сервер де оны араштыра экен.
Я о Айшенинъ Ташкентте, университетте экенини кимден бильди?
Ничюн озю сюрип кельмеди?

Айше бу тюшюнджелернен мешгъуль олгъан арада автобус тар бир сокъакънынъ башына келип токъталды.
Олар тюштилер.
Зухра озюни къабаатлы сайгъанындан, бутюн ёл бою лакъырды ачмагъа, Сервернинъ ким олгъаныны сорамагъа джесарет этемеди.
Энди эль тутушып сагълыкълашув вакъты кельгенде:

— Афу эт мени, Айше,— деди,
— бильмедим, матювлигиме барып, телеграмманы йыртып ташладым...

Бу вакъыткъадже Айшенинъ юрегинде толкъунлангъан ве тышкъа атылып чыкъмагъа имкян арагъан сынъырсыз къуванчы, бирден онынъ юзюнде парылдады: эля козьлери йылтырады, бетинде шырныкълы тебессюм ойнады ве о, ич бир себебсиз, шадлыкънен кульди.

— Зухра, тувгъанчыгъым, сен бу хабернен манъа омрюмнинъ баарь куньлерини, баарь къуванчыны, ильк севги бахтыны къайтардынъ.
Бу козь айдын хаберинен мени янъыдан дюньягъа кетирдинъ, бахт йылдызы тюбюнде догъгъанлардан бири эттинъ.
Сен мени анълайсынъмы, джан достчыгъым?

Сёзге пек къытмыр олгъан Айше бу кересинде эп эеджанланып, къуванчыны сёзнен ифаде этмеге тырышты.
Чокъ сёйленди, лякин юрек къуванчыны толусынен тёкип оламады.
Ниает, Зухрагъа эгильди, оны къучакълап опьмек истеди...
къолтугъына китаплары къысылгъан бирден-бир эли бунъа имкян бермеди.
О, башыны Зухранынъ коксюне даяды ве юректен къопкъан бир давушнен:

— Сагъ ол, Зухра, къувандырдынъ...— деди
— Козь айдын хабери ичюн афу дегиль де, магъарич талап эт.
Айды, магъаричи де олур, зияфети де.
Геджелер хайыр ...

Экиси эки тарафкъа кеттилер.
Айше юксек топракъ дивар арасында сыкъылып къалгъан ешиль бир къапы алдында токъталды ве оны омузынен итеп ачты.
Электрик ышыгъынен айдынлатылгъан азбаргъа кирди.
Къыш акъшамы олгъанына бакъмадан, азбардаки сет устюнде чай ичкен къарт бир адамнен къартанай, онынь аякъ давушларыны эшиткенлеринен, эллериндеки пиялаларны ташлап, къапыгъа чевирильдилер.

— Кельдинъми, къызым?—деди къартанай.

— Кельдим, ойи,— деп Айше къартанайнынъ янына чапып барды, къолтугъындаки китапларны сетке ташлап, тек элинен онынъ белине сарылды, козьлеринден, бурюшик бетинден, дудакъларындан опьти.
Бундан сонъ китапларыны топлап, эв ичине кирип кетти.

Айшенинъ шадлыгъына айретленген къартлар бир-бирине бакъып, индемей къалдылар.
Арадан бир къач дакъикъа кечти.
Къартларнынъ сабырлары тюкенсе де, Айше акъшам ашына чыкъмады.

Мамарасул ака къадынына козь этип, эв къапыны косьтерди.
Шапат апа усулнен къапыгъа якълашып, анахтар делигинден бакъты.
Айше, эвге келип-кеткенлернинъ эписине «агъам» деп косьтерген ресимни бакъмакъта эди.
Шапат апа къапыны аралыкъ этип,

— Къызым, аш суваятыр, софрагъа буюр,— деди.
— Тюрленгенсинъ, ёкъса севинчли бир хабер алдынъмы?

Айше элиндеки ресимни косьтерди, къалтыравукъ бир давушнен:

— Мына, бу адам тапылды...— деди.

— Агъанъмы?

— Эбет, агъам тапылды,— деди Айше ве ялан айтмагъа меджбур олгъанындан, козьлерини гизледи.
— Энъ севимли адамым...

— Вай къызым, шу вакъыткъадже сусып тургъанынъ да не я?
— Шапат апа онынъ элине япышты.
— Юр, атанъны да къувандыр.
Эй, атасы, мужде азырла, къызнынъ агъасы тапылгъан.

Мамарасул ака Айшенинъ янына джувурып барды.

— Козь айдынлар олсун, къызым,— деди о.
— Къана, отур, айт корейим, о къаерде экен, бизге къачан келеджек?

Айше сетке отурып, аякъларыны ерге салындырды.
Не айтайым, деп ойланды, онынъ къаерде экенини, къачан келеджегини мен билем я?

— Агъам мени соратып телеграмма йиберген, лякин университетте адресини язып алмагъанлар.

— Раатсызланма къызым, сораттымы, озю де сюрип келир,— деди Мамарасул ака.
— Ташкентке келип тюшкенинен агъанъны догъру эвге алып кель.
Сен къызымызсынъ, о да огълумыз олур.
Бутюн мааллени топлап, козь айдын тою япармыз.

— Тезден кельсе экен,— деп Шапат апа Айшеге айланды.
— Къызым, Сабир Мухаммедовичлер ярын саба Къайракъташкъа коче экенлер.
Къадыны Гульджиан сенинънен сагълыкълашмакъ ичюн бугунь эвимизге аякъ устю кирип чыкъты.
Бельки барыр-сагълыкълашырсынъ?
Агъанънынъ тапылгъаныны айтсанъ, ким билир насыл къуваныр эди.

Айшенинъ башында янъы бир фикир догъды.
Эльбет, онынъ Ташкентте экенини ялынъыз Ниярнынъ эништеси Осман агъа биле.
Олар былтыр скверде корюшкен эдилер.
Сервер онынъ мында олгъаныны итимал Осман агъадан огренгендир.
Ниярнен багъланмалы, Ондан Осман агъанынъ адресини алып, Серверни соратмалы.

— Ойи, мен чокъ эгленмем,— деди Айше ве жакетини омузлары устюне ташлап, ёлгъа чыкъты.

Айше эр эки тарафы юксек топракъ диварларнен къоралангъан сокъакъ бою кетип, салмакълы багъаналаргъа бекитильген ве кертме орнеклернен ишленген къызыл боялы бир къапынынъ янында токъталды.
Къакъты.
Азбар ичинден кимдир:

— Аджеле этменъиз, бараятырым,
— деп темиз татар тилинде джевапланды.

Тартылып алынгъан мандалнынъ тасырдысы эшитильди.
Къапы артына къадар ачылып, Айшенинъ огюнде алчакъ бойлу, мавы комбинезонлы бир йигит пейда олды.
О, суный бир незакетнен:

— Буюрынъыз, къапымыз ачыкъ, тёримиз сизни беклей,— деди.
— Къонакъбайлар эвде олмагъанларындан, сизни къабул этип алмакъ шерефи манъа къысмет олды.
Бойле бир тесадуфкъа гъает мемнуным.
Таныш олайыкъ: Амет!
Керек олып къалсам, Ешиль Амет, шофёр Амет, даа олмагъанда лётчик Амет деп сорасынъыз.
— Амет элини Айшеге узатты.
Къыз сол элини берди.
Амет онынъ бу арекетине чокь тааджипленсе де, бу акъта индемеди.
— Таныш олгъанда адларыны, фамилияларыны айта тургъанлар,— деди.

— Айше!

— Чокъ яхшы адынъ бар.
Меним къартанамнынъ ады да Айше эди.
Адынънен къарт ол.

— Гульджиан апа эвдеми?

— Олар Сабир Мухаммедовичнен театрге кеттилер.
Ярын саба бирннджи хоразда ёлгъа чыкъамыз.

— Сиз шофёрсинъизми?

— Шимдилик шофёр.
Ташлайджакъ олып бакътым амма, якъамны бошамайлар, сенинъ киби экинджи бир шофёрни къайдан тапармыз, дейлер.
Мени мында, аэропортта да беклейлер: кель, истеген самолётынъны берирмиз, тек бизде ишле, дейлер.
Оларгъа теджрибели лётчик керек экен.
Тюневин аэропорткъа барып, кесен-кес лаф эттим.
Къысмет олса...

— Бойле зенаатынъыз да бармы?

Амет эллерини кокрегине хачлап, аякъларыны керип, къопайчоралыкьнен Айшеге бакъты.

— Догъма лётчиким!
Арбий лётчик!
Дженк йыллары бир саат биле самолёттан тюшмедим.
Коктеки немселерни айдаштырып юрдим.
Самолётымнынъ фюзеляжында юз элли эки йылдыз бар эди.

Айшени бу шенъ яшнынъ тильбазлыгъы меракъландырды.

— Юз элли эки дейсинъми?— деп тааджипленгенден олды.
— Демек, юз элли эки самолёт урып тюширдинъ, олейми?

— Эльбет, юз элли эки!
Къуршун ашап къачып кеткенлерни бу эсапкъа къошмайым.

Айше озюни тутамагъанындан, къакъылдап кульди.

— Бакъ сен онъа, дженк йыллары акъранлары даа штансыз юргенде, бу самолёт урып тюшюре экен.
Бельки таякънен урып тюшюредирсинъ?
Тьфу-тьфу, назар тиймесин.

Амет агъызыны ачып къалды.
Айше исе эвдеки балаларнынъ шаматасыны эшитип, босагъадан ичери атлады.
Мында о таныш олмагъан бир адамына расткельди.
Отуз-отуз беш яшларында ири, къара козьлю, эсмери чырайлы арыкъ бир къадын Гульджианнынъ учь баласыны да тизлери устюне отуртып, оларгъа недир икяе эте ве эр айткъан сёзюнден сонъ озю де ве балалар да джошкъунлыкънен къакъылдап кульмекте эдилер.
Къадын Айшени эслемеди.
Айше бу шенъ-шерамет оюнны бираз сейир эткен сонъ, откюр бир давушнен:

— Акъшам шерифлер хайырлы олсун!— деди.

Ичеридекилер кульгини кесип, къапыгъа айландылар.

Балалар: 

— Айше апа кельди!
Айше апа кельди!— давушларынен онынъ этеклерине келип япыштылар.

Эсмери къадын да аякъкъа турды.

— Сиз Гульджиангъа кельсенъиз керек?—деп сорады.

— Эльбет, сагълыкълашмакъ ичюн кельдим,— деди Айше,— лякин олар театрге кеткенлер.
Мен Кьайракъташтаки бир ашнама мектюп язып къалдыражакъ эдим.

— Мен де Къайракъташлым,— деди эсмери къадын.
— Ташкентте тедавий олдым.
Нерваларым юфкъаргъан...
Къадынлыкъ хасталыгъым да бар эди.
Шимди, шукюрлер олсун, бир къарарым.
Ярын мен де оларнен кетеджем...
Мектюбинъизни ышансанъыз ...

— Вай джаным, не демек олсун, чокъ яхшы,— деди Айше ва Гульджианнынъ язы столы башына кечип, кучюк бир мектюп къаралады.
Оны учь коше конверт шекилинде бюклеп, устюне эв ве университет адреслерини язды.

— Ниярны таныйсызмы?

— Николай Васильевичнинъ къызымы?
Къайракъташта оны танымагъан адам бар я!

— Риджа этем, онъа меним селямымны бильдиринъиз эм де мына бу мектюпни беринъиз.

— Селямны кимнинъ адындан бильдирейим?
— деп кулюмсиреди эсмери къадын.

— Гугюмнинъ саибинден десенъиз озю де анълар.

— Адынъыз сырмы?— деп эсмери къадын дикъкъатнен Айшенинъ юзине бакъты.
Бу вакъыткъадже онынъ бой-постуна, мучелерининъ тегизлигине, беденининъ сагъламлыгъына, инсанны озюне эсир этиджи шырныкълы давушына сукълангъан къадын, шимди, лампа ярыгъында Айшенинъ акъ юзюндеки бичимсиз мор лекелерни эслеп, айретте къалды.
Озюнде пейда олгьан менфи тесуратны гизлемге тырышаракъ, элини узатты.

— Илериде бельки бир даа корюшмек къысмет олур, баре адларымызны огренип къалайыкъ: Галина Ивановна Промкина!

— Айше Къуртбединова!

— Айше?
Мен бу адны кимдендир эшиткен эдим амма...
Э, биздеки Катя я да Валя киби, татарларда да Айше адына пек сыкъ расткелине, сёз башкъа бириси акъкъында кеткендир...

— Ким акъкъында экечини хатырлап оламайсынъызмы?

Галина Ивановна бираз сусып тургъан сонъ:

— Екъ, хатырлап оламайым,— деди.
— Олмайджакъ бир шейдир де.
Къулагъын эшиткен эр шейни акъылынъда тутаджакъ олсанъ, юзлернен-бинълернен эмиш-демишлер инсаннынъ къафа тасында сыгъармы?
Сен, тувгъанчыгъым, мына неге дикъкъат эт,— деди Галина Ивановна ве Айшенинъ тирсегинден тутып, оны оданынъ кошесине чекти.
— Сен корюмли бир къызсынъ.
Табиат санъа дюльберлик ичюн эр шейни берген.
Эгер бетинъдеки мынавы лекелер олмагъанда, сен дюльбер къызлар сырасына кечип, джаным-джаным йигтлернинъ башыны айландыра билер эдинъ.

— Галина Ивановна, мени ойле шейлер меракъландырмай.

— Токъта, больме, даа айтаджагъым бар.
Дюньяда дюльбер олмагъа ынтылмагъан къадын ёкътыр, чюнки дюльберлик къадын ичюн буюк бахттыр.
Чырайынъны сытма, сен де дюльбер олмакъ, севильмек, бегенген яшынъа озюнъи севдирмек истейдирсинъ.
Бу,табийи бир шейдир.
Дюльберлик пешинден чапкъалагъан базы къадынлар киби санъа бет сыманъны бозмагъа ич де аджет ёкъ, чюнки сен догъма дюльберсииъ.
Лякин, ничюдир бильмем, сенинъ бу дюльберлигинъ устюне леке чекильген, гузеллигинъ бозулгъан.
Хасталангъандырсынъ да: Севильмек истесенъ — дюльберлигинъни кери къайтарып ал.

— Мен сизни анълап оламайым.

— А-а, меракълана башладынъмы?
Косметика илимине мураджаат эт, джаным.
Фенде, илимде олгъаны киби, косметикада да буюк янъылыкълар бар.
Сенинъ бу тамгъаларынъны, сабуннен ювгъан киби, тепме-тегиз силип алырлар.
Истесенъ, энъ метинли косметикнинъ адресини берейим.

— Сагъ олунъыз, керекмей.
Севимлиме мен мына бу лекелернен корюльмек истейим.

— Я бегенмесе?

— О вакъыт севимлим акъкъында мен де белли бир нетиджеге келирим.

— Насыл бир нетиджеге?

— Бу адам мени дегиль де, ялынъыз бетимни севе экен деп, ондан вазкечерим.

Галина Ивановна ири козьлерини Айшеге фырландырып, шашып къалды.

— Худжур бир къыз экенсинъ,— деди о бираз сусып тургъан сонъ.
— Аят теджрибенъ ёкъ.
Къыз деген шей не къадар дюльбер олса, йигитлер базарында къыймети де о къадар юксек олур.

— Галина Ивановна, йигитлер базарына дженктен эвель чыкъып, гонъюлиме яткъан йигитни о вакъыт сечип алгъан эдим.
Башкъасына козюм ёкътыр.
Биз бири-биримизге ашыкъ-севда эдик.
Дженк вакътында башыма мына бу беля кельди: эльсиз-къалдым, юзим бозулды.
Севимлимнинъ бундан хабери ёкътыр, кене эвельки Айшесини кореджек оладыр.
Меним, акъикъатен, гузель бет сымам бар эди.
Лякин не япайым, бунъа да шукюрлер олсун, джаным сагъ къалды.
Инсан ичюн энъ муими будыр.
Севимлим самимий дост исе, мени бу алымда да бегенир.
Бегенсе, оны илериде даа да бахтлы этмек ичюн сиз айткъан косметикке де барырым.

— Йигитинъ ордудан къайтмадымы?

— Къайтты, лякин даа тапышамадыкъ.

Галина Ивановна Айшени озгъарып, азбаргъа чыкъты.
Машинадаки бокъчалар устюне узангъан Амет, сурекли хурулдысынен азбарнынъ акъшам тынчлыгъыны бозып, кейфнен юкъламакъта эди.

Айше сагълыкълашаджакъта шенъликнен кулюмсиреп:

— Эгер куньлерден биринде косметика экимининъ адреснни соратсам, сиз бунъа тааджипленменъиз,— деди.

— ёкъ, джаным, тааджнпленмем.
Бу суальнинъ манасыны мен башкъаджасына анъларым.

— Насыл?

— Асрет-асретине къавушкъан, мурадларына иргенлер.— деп тюшюнирим.

Олар экиси де рушенликнен кульдилер.
Юкъусы бозулгъан Амет, недир мырылданып, экинджи тарафына бурулды.
