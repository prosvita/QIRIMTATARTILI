### 2

Экинджи куню сабасы, Махрамкул ака азбардаки чечеклери сувараяткъанда, эвден чыкъкъан Серверни корип:

— Мехман, къайда ашыкъасынъ?—деп тааджипленди.
— Идареде иш куню саат секизден башлай.
Отур бираз къапынайыкъ, сонъ кетерсинъ

— Сагъ олунъыз,— деди Сервер,— маддем ёкъ.
Барып янъы мекянымнен таныш олайым.

Къайракъташ, эр учь тарафтан юксек къырларнен къуршавланып алынгъан кенъ бир мейданлыкъта ерлешкен.
Къырларнынъ тюбюнден тар бир дере шеклинде узанып, дженюпке догъру эндикче эп кенишлеген, дёрт бир якъкъа джайылган бу тюземлик, озеньгедже узанып кете.
Бу тюземликнинъ къыр этеклерине битишкен къысмы тогъайлардан ибарет, бель кемигини тешкиль эткен орта еринде исе Борюкъышлакъ сазлыгъы джайылгъан.
Ильк баарьден башлап кузь айларынадже тазелигини, ешиллигини джоймагъан Борю-: къышлакъ къамышлыкънен орьтюли.

Озьлерине гъыда арагъан чевик къушлар, булут кесеклери киби къайнашкъан чиркийлер бу сазлыкънынъ торюнде учушалар, къой ве сыгъыр сурюлери исе онынъ кенарларында отлайлар.

Къайракъташ бошлукълары эвель-эзельден берли ич кимсенинъ дикъкатыны джельп этмеген.
Лякин эр шейнинъ вакъты-сааты олганы киби, куньлерден биринде бу топракъ да багъырыны ачып, зенгинликлерини халкъкъа бермеге меджбур олгъан.
Дженк мунасебетинен он бинълернен моторлар арекетке кетирилип, дженкнинъ талийини чезген эсас «генераллардан» бири нефть олгъан девирде, 1944 сенесининъ бааринде, нефть ве газ излеп, бу ерлерде геологлар пейда олгъанлар.
Олар янларына ерли адамлардан джемаат туварджысы Махрамкул аканы алып, сазлыкъларны, дерелерни ве къырларны доланып чыкъкъанлар.
Бир чокъ ерлерде нефтьнинъ ер юзюндеки аляметлерине расткельгенлер.
Мына бу вакъиадан сонъ къырлар, тёпелер устюнде, джаплар этегинде геологлар, инженерлер ве ишчилер пейда ола; терон арыкълар къазып, топракъны аммоналнен патлата ве чешит аппаратларнен тешкерип бакъалар; айны вакъытта машина-машина вышка къысымлары, бурав трубалары, моторлар, кересте материаллары ташылып кетириле, биналар, ахырлар къурула; ер устюнде эльде этильген малюматларнынъ догърулыгъыны тешкермек ичюн вышкалар тиклене, биринджи кешфият къуюлары буравлана.
Оларнынъ базы бирлери беш-алты юз метр теренликтен ер юзюне нефть чагълайлар...

Сервер, Махрамкул аканынъ гедже ярыларына къадар девам эткен ве масаллардаки киби меракълы икяесини хатырлап, козьлерини къыр тёпелерине тикти онда къуллелери кокке ынтылгъан вышкалар ве баланс ерлерини саллап тургъан качалкалар къарарып тура.

Келеджекте ишчилер къасабанынъ меркези оладжакъ кениш мейданлыкъта яшайышкъа темель коюлгъан: онларнен акъ диварлы эвлер, устьлери толь ве шифернен орьтюль складлар, юксек топракъ диварларнен къораланып алынгъан ахырлар ве гаражлар къурулгъан.
Мейдандан бираз ашагъыда, байырдан энген таш ёл тюземликке айлангъан ерде, юзлернен тонналыкъ резервуарлар ерлештирильген.
Бу резервуарларда нефть сувдан арытылып, махсус трубаларнен нефть заводына айдала.

Сервер дёрт бир тарафкъа козь кездирип, меракънен сейир этип тургъап арада, нефть къуюларына кетеджек ишчилер ёл кенарларына топлана башладылар.
Бираздан тонлангъанлар арасында мавы комбинезонлы, ялпакъ къасыр шляпалы, балабан резина чызмалы сырлы козь бир «бала» пейда олды.
О бир къач кере Серверге бакъып алды.
Сонъ, оймакъ киби кучюк агъзыны ачып, мерджан тишлерини ялтыратып, козьлернни шенъликнен Серверге котерди де:

— Танымадынъызмы?—деп къыскъылдап кульди,-унутчанлыкъ хасталыгъы эксерий алларда севдаларда ола тургъан, ёкъса Къайракъташкъа келиркельмез бирине урундынъызмы?

Сервер оны сесинден таныды.

— Нияр, сенсинъми?
Бакъ онъа, эсмери гузель бир геджеде огълан балагъа чевирильген,—деди.
Сонъ, онынъ аякъларындаки торба шекилли бол чызмаларгъа бакъып, иляве этти:

— Кадям, бу чызмалар санъа уфакълыкъ этмейлерми?

— Бираз «сыкъалар».
Склад мудиримиз ишчилер ичюн кийимлерни озь бичимине уйдурып ала.
Мына шунынъ ичюн де манъа онынъ бичимине уймакъ керек олды.

Ёл кенарында топлангъан ишчилер арасындан алчакъ бойлу бир яш чыкъып, Сервернен Ниярнынъ янына келип токъталды.

— Пардон, лафынъызгъа мешайт этмедимми?— деп Серверге мураджаат этти.
— Таныш олайыкъ: Серж Мисхорович Къатыкъчиев!

Сервер элини узатып, огюндеки адамнынъ къокъулы майнен ялтыратылгъан сары сачларына, тикиш йипи киби инджертильген къашларына, кенъ балакълы штанына, тюрк папучларына ошагъан сиври бурунлы потиклерине бакъты.
Онынъ кескин назары Селимнинъ юрегине ятса керек ки, бир адым кери чекилип:

— Мевсимине коре мейвасы, девирине коре модасы,— деп озь-озюнден сукъланды.
— Артта къалмакъ истемейим...

Нияр, ишчилер янына келип токъталгъан юк машинасына догъру чапты.
Селим исе, субетлешини ташлап, онынъ пешинден ашыкъты:

— Нияр, токъта джаным, санъа айтаджакъ сёзюм бар...

Энди машинанынъ бортына тырмашмакъта олгъан Нияр Селимге юмурыгъыны саллап:

— Артымдан узюль, Мисхорович-Ошоромович!— деп кульди.

Ишчилер юклю беш—алты машина топракъ ёлда тоз котерип, къырларгъа таба ёнеди.
Бир озю къалгъан Селим солгъун бир чырайнен Сервернинъ янына къайтып кельди.

— Кординъми, юмурукъ косьтере,— деп опкеленди.
— Шакъа этедир беллеме, сырасыны тюширгенде чертип кертип де ала.
Кимге-кимге, лякин манъа базнасы оте...
Чалышмагъа кельдинъми?

— Эльбет, чалышмагъа кельдим.
Кадрлар болюгине бармакъ истейим.

— Ордуда ким эдинъ?

— Танкист.

— Демек мотордан чакъасынъ, ойлеми?
%
Селим Сервернинъ къолтугъындан джетекледи.
— Майлы бир иш бар, просто поэзия, пармакъларынъны яларсынъ.
Кадрлар начальниги Артём Михайловичнен озьара кенджаметмиз.
Вообщем, алма пишти, агъзыма тюшти, деп эсапла.
Къурунтысы менден, магъаричи сенден.

Сервер сертийди.

— Мен мында «майлы иш» кыдырып кельмедим, араджылыкъ ярдымына да мухтадж дегилим.

— Э-э-э, достум, ишнинъ иште фаркъы бар.
Айт корейим: папирос савурып бинъликлернен ойнамакъ эльверишлими, ёкъса къан-терге пишип айлыкънен куш» кечирмек яхшымы?
Поэзия къайда?

— Мен курорткъа дегиль де, кучюмни, такъатымны къойып намуснен чалышмакъ ичюн кельдим.

— Сол тарафынъдан турдынъ гъалиба, пек терс лаф этесинъ.
Бу ерлернинъ теналыгъы да тесир эткендир.
Лякин ильк теэссураткъа къапылма, о да баарь авасы киби кельмели-кечмели бир шейдир.
Кейфинъни тапармыз.
Бизде тавлы бир компання бар: эр афта ур патласын той-дюгюн...

Олар беш-алты ханели промысла идаресининъ къапысыны ачып, коридоргъа кирдилер.
Кадрлар болюгининъ къапысы алдында бир сюрю къадын ве эр киши невбет беклемекте эдилер.
Къашларына пармакъ къалынлыгъында сурьме чеккен семиз бир къадын Селиннинъ енъинден тутып, кенаргъа чекти:

— Айтчы, буфет меселеси насыл олды?
Шундан бир шей чыкъаджакъмы?

— Меселе пишеятыр.
Магъаричинъни азырла.

Къадын итираз этип бир шейлер айтаджакъ олса да.

Селим ичери кирип кетти.
Арадан эки-учь лаф кечер-кечмез кери чыкъып, Сервернинъ къулагъына фысылдады:

— Ишлер просто поэзия!
Зорнен къандырдым.
Тез ол, мына бу анкетаны толдур ве ариза яз.

— Ишке кирмек ичюн анкета толдурмакъ шартмы?

— Иши билир.
Сенинъ акъкъынъда директорнен сёйлешеджек.

Сервер кошедеки къызыл орьтюли стол башына кечип, къалемге узанды.
Селим исе эллерини артына хачлап, тёгерекленген дудакъларынен фокстрот сызгъырып, силькинмеге башлады.
Бираздан Сервернинъ янына къайтып:

— Сонъ, насыл, олдымы?— деп сорады.
— Дюльбер язынъ бар экен.
Пети-метиден насылсынъ?
Айды, озюнъ анълашырсынъ...

Сервер бу худжур лафнынъ не экенини анълап етиш тиргендже, къапыда кадрлар болюгининъ начальниги пейда олды.
О, семиз джелькели сагълам бир адам эди.
Озю киби къалын бир давушнен:

— Сервер Арсланов кимдир?— деп сорады.

— Меним!—деди Сервер.

— Ичери киринъиз.

— Меним невбетим даа кельмеди.

— Биз озюмизге керек адмларны невбетсиз къабул этемиз.
Буюрынъыз.

Сервер истер-истемез ичери кирди.
Невбетчилерден бири онынъ артындан:

— Корьдинъизми, бу да «керекли адам» экен — деди.
— Къаптырса керек.

Невбетте сес-шамата котерильди.
Лякин чокъкъа бармадан кадрлар болюгининъ къапысы текрар ачылып, босагъада начальникнинъ якъасындан туткъан Сервер пейда олды.
Онынъ козьлеринден кин-ачув пускюрмекте эди.

— Юр, юр арамтамакъ,— деди о,— ёкъса пол устюн,-деп сюйреп алып барырым.

Сервер оны партком секретарынынъ кабинетине тартып кирсетти.
Невбеттекилер де ичери сокъулдылар.
Акъсай-акъсай промысла директоры етип кельди.
Стол башындаки акъ сачлы, агъаргъан чот сакъаллы адам:

— Бу не мерафеттир?—деп аякъкъа атылып турды ве козьлюклери устюнден Серверге бакъты.
—Яхшылыкънен анълашмакъ мумкюн дегильми?
Ташланъыз оны.

Секретарьнынъ сёзлеринден джесаретленген Айрапетов, энъсесине айлангъан галстугъыны тюзетип, столгъа таба джылышты.

— Талап этем, бу хулиганны низамгъа чекинъиз!— деди.
— Ботен ерде мени къабар алувда къабаатлагъаны-къабаатлагъан, сюйреп тап мында кетирди.
Фронттан кельген эр бир контузиялы озь дегенини япаджакъ олса, бизим алымыз не олур?
Мен бу ишни бойле къалдырмам.
Мына шимди дос-догъру районгъа, прокуроргъа кетем...

О, халкъ сюрюси ичинден сыптырылып, ачыкъ къапыгъа догърулды.
Сервер онынъ ёлуны кесип, билегинден тутты.

— Ашыкъманъыз, прокурор къачмаз,— деди.
— Секретарь аркъадаш, бу адам манъа автопарккъа директорлыкъны теклиф этти ве бу ишни япып-яраштыраджагъы ичюн менден пара истеди.
Бу насыл шейдир?
Арамтамакъ кесильген бу эрифнинъ мени парагъа сатып алмагъа не акъкъы бар?

Айрапетовнынъ бети чукюндир киби къызарды.

— Ялан, меним устюме ифтира ата!—деп багъыраджакъ олды, лякин давушында эминлик сезильмеди.
— Ифтира ичюн суд джезасына тарткъанларындан хаберинъ бармы?
Амма да адамгъа тюштим эй...
Зенаатына коре иш теклиф этейим дедим, о исе...

— Ифтира дейсинъми?—деп Айрапетовнынъ алдына сурьме къашлы къадын чыкъты.
— Буфет ичюн менден бинъ кумюш истеткенинъ де ифтирамы?
Анавы панти бурун Селимни тапып кетирейимми?
%

%
Айрапетов озюни къапкъангъа тюшкен сычан вазиетинде ис этсе де, якъасыны къуртармакъ мерамыдан вазгечмеди:

— Утангъайдынъ,— деди о сурьме къашлы къадынгъа бакъып,- эсли-башлы бир къадын олсанъ да, ялан айтасынъ.
Мен сени биринджи кере корем де, о да насыл къабардыр?
— О, кене секретарьгъа айланды.
— Николай Васильевич, бу келмешеклерге инанманъыз, олар сёз бирлик олып мени къурудан-къуругъа якъмакъ истейлер.
Чаресини тапсалар бир къашыкъ сувда богъаджакълар.
Бильмейим, бу адамларгъа не яманлыкъ яптым...

Секретарь индемеди.


— Вай заваллы,сувгъа тюшип къуру чыкъкъан адам атеште янармы?
Агъзынъдан-бурнунъдан ракъы сасыгъы келе.
Сенинъ виджданынъ ракъынен суварылгъан, шунынъ ичюн де арамтамакълыкъкъа къапылгъансынъ.

Секретарьнынъ гонълю халкъ тарафында олгъаныны эслеген Айрапетов, артыкъ директоргъа бурулды:

— Сабир Мухаммедович, озь хадиминъизни бу ифтираджылардан къорчаламакъ ичюн эки агъыз лаф айтмайсызмы?
Риджа этем, бу комедияны битиринъиз, богъаздан ишим бар.

— «Комедия» битти,— деди директор ачувнен.
— Бу сааттен башлап ишнен алып-береджегинъиз олмасын.
Языкъ, къалпазанлыкъ эттик, бу меселе чокъкъа сурьди.
Къулагъынъдан тутып сени энди чокътан ортагъа чыкъармакъ керек эди.

— Сабир Мухаммедович, сиз не айтасыз шу?..

— Сус, сус!— деп, бу вакъыткъадже индемей тургъан Николай Васильевич де давушыны котерди.
— Сенинъ резиллигинъе бу аркъадашларнынъ ачувланмагъа да, сёгюнмеге де акълары бар, ишанчымызны акълап оламадынъ.
Халкъ ишанчыны джоймакъ къолай олса да, тапмасы пек зордыр.
Билип къал, сенинъ акъкъынъда башкъа шикяетлер де бар.
Бугунь олмаса ярын сенинъ ишинъни бакъаджакъ эдик.
Сагъ олсунлар, мына бу совет адамлары меселенинъ тез аль олунмасына ярдым эттилер.
Языкъ ки, сени ишке котергенде виджданынъ кирли олгъаныны бильмей къалдыкъ.

Айрапетов теляшлангъан козьлерини секретарьдан директоргъа айландырды.
Лякин онынъ назарында да озю ичюн яхшы бир шей сеземеди.

— Кет!— деди онъа директор нефретнен.
— Николай Васильевич, сизге риджа этем, зенаатларына коре бу аркъадашларны ишке ерлештиринъиз.
— Сонъ, топлангъанларгъа айланып, девам этти:
— Нефть оджакъларына ишке кельгенинъиз ичюн сагъ олунъыз, достлар.
Ишчи кучю етмегенинден, нефть къуюларыны къазув ве бина къурув ишлери баягъы аркъада къалды.
Сизлернинъ ярдымынъызнен бу ишлерни ёлуна къоярмыз, деп умют этем.
Ер асты байлыкъларыны халкъымызгъа хызмет эттирмек ичюн бизге юзлернен ишчи керек.
Сизлер бу къуруджылыкънынъ темель ташларыны тизиджилер оладжакъсынъыз.
Илеридеки ишинъизде мувафакъиет тилейим.

Секретарь ичеридекилернне скемлелерге отурмаларыны теклиф этти.
Директор исе Серверге пешинден кельмесини ишмар этип, кабинеттен чыкъты.
