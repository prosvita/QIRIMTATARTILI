### 3

Бориснинъ вахтасындаки яшлар шенъ-шерамет эдилер: олар бугунь саба ишке тюшкенде, гедже сменасындан еди юзь алтмыш эки метр теренликте экинджи нефть къатламына расткелингенини анъладылар.

Борис эр кунь япкъаны киби, гедже сменасында ишлеген буравджыдан насыл джыис къатламларнынъ буравлангъаныны, къую тюбюндеки буравнынъ кескинлиги не алда олгъаныны сорап бильди; вахтасынынъ азаларынен бирликте бурав кедиклерини тешкерип чыкътылар, бошалгъан болтларны пекиттилер; бир-бирине шыхлангъан демир къысымларыны майладылар, козьге чарпкъан уфакъ-тюфек нукъсанларнынъ огюни алдылар.
Азырлыкъ иши биткен сонъ, Бориснинъ гурюльтили командасы янъгъырады:

— Арсланлар, ишке башланъыз!

«Арсланлар» ишке тюштилер.
Борис бурав трубаларынынъ бири-бирине пекитилювини тешкерип турды, керек олгъанда тормоз башына кечти, дакъкъада бир монометр ве дриллометрге къарап, геологик — техникий нарядкъа мувафыкъ бурав режимини тертипке салды, буравланмакъта олгъан ер къатламларына коре балчыкъ шингенлигининъ теркибини бельгиледи; буравджынынъ ярдымджысы Сервер «буравнынъ юреги» сайыпгъан насосларны козетип, ишнинъ кетишатына коре оларны идаре этип турды, балчыкъ шингенлигининъ узлюксиз девир этмесини теминледи, эндирильмекте олгъан бурав трубаларыны иликтирди, иш алетлерининъ муайен бир ерде тизилип къойылмасына козь-къулакъ олды; Сеитабла вышканынъ устюнде джанбазлар киби чевирилерек, Бориснинъ эр бир эмирини тантиминен беджермеге тырышты, таль системасындаки механизмлернинъ нормаль суретте ишлемесини теминледи, кронблокны ве йиплерни майлап турды.
Балчыкъ шингенлиги азырлагъан Шишман тек бир озь ишини япмакънен къалмайын, керек олгъанда Бориске ве Серверге ярдымгъа етип кельди.

Иш сырасында эди.
Яшлар моторларнынъ ве роторнынъ къулакъ тындырыджы гуруюльтисине, лебёдканынъ тасырдысына, насосларнынъ пырхылдысына бакъмадан, озь аралары багъырыша, шакъалаша, базы бирлери исе йырламагъа да ынтыла эди.

Кочюрилип кетирильген вышканынъ астындаки бу къуюда биринджи нефть къатламына дёрт юз отуз беш метр теренликте расткелинген эди.
Геологик-техникий нарядкъа мувафыкъ нефтьнинъ учюнджи ве энъ къалын къатламы бинъ эки юз элли метр теренликте олгъаны козьде тутулгъанындан, бурав ишлери юкътатылмады.

Борис буравджы вазифесине котерилювининъ биринджи кунюнден башлап, вахтасыны ог сафларгъа чыкъармагъа, бригадада биринджиликни къазанмагъа тырышты.
Шунынъ ичюн вахтада низам-интизамны ёлуна къойды, эр бир нефтьчининъ иш черчивесини бельгиледи.
Сервер онынъ бу алидженап ынтылышларына якъындан турып ярдым этти.
Эм, акъикъатен, арасы бир ай кечеркечмез, Бориснинъ вахтасы бурав графикасыны толдурувда биринджиликни къазанды.
Лякин бу биринджи мувафакъиетлер Бориснинъ башыны айдандырды ве о, макътанчакълыгъына барып, смена къабулы ве я да теслими вакытларында, башкъа вахталарнынъ буравджыларына саташа башлады.

— Сен достум, вахтанънынъ азаларына бирер дане зонтик сымарла, — дей эди о.
— Эп бир графикни толдурмайсынъыз, баре ягъмургъа да сыланмасынлар.

— Эй, буравджы аркъадаш!
Сизге кярлы бир иш таптым: къомшу колхозгъа чипче керек экен.
Планны беджермеген нефтьчилеринънинъ тюбюне беш — он данеден йымырта къоймайсынъмы?

Бундан бир къач афта эвелиси Сервернен Борис арасында шойле бир лакъырды олып кечкен эди.

— Тилинъни тый достум, биз айны шу бригаданынъ азаларымыз, - деди Сервер.
— Бутун сменаларнынъ яхшы чалышмаларыны эльде этмек керекмиз.

— Чалышсынлар да, — деп джевапланды Борис.
— Не, бизге ишнинъ енгили тюшеми?
Айны бир наряднен ишлеймиз.
Биздеки кучь оларда да бар.
Тенбеллик этмесинлер...

— Олар заметлерини аямайлар.
Къопай чоралана берсек бир кунь ола пешимизден етерлер, бельки озып да кечерлер.
Кульме, Борис, олар бизим теджрибемизге озь акъылларынен ирерлер, ишлерини тезлештирмек ичюн башкъа чарелер де тюшюнип чыкъарырлар.
Лякин, бунынъ ичюн вакъыт керек.
Озюнъ билесинъ, гъайып этильген эр бир дакъкъа девлетке берильмей къалган нефть демектир.
Эгер биз акъыкъий нефтьчи олсакъ, эмегимизни аямаздан, эр бир вахтанен чалышып, теджрибемизни оларнен иш башында пайлашмакъ керекмиз.

Сервернинъ теклифи Бориснинъ юрегине ятса керек ки, козьлери гъурур ве мемнуниетнен парылдадылар.

— Оджа олып оларгъа дерс берейик, дейсинъми?

— Ёкъ, оджа я да инструктор оларакъ дегиль, аркъадашчасына ярдым этмемиз керек.
Насыл, разысынъмы?
Шу куню акъшамы Борис, Сервер ве бригаданынъ устасы Адиль вахталарны инструктирлев куньлерини тайин эттилер.
Бу плангъа эсасланаракъ, Бориснинъ адамлары он кунь ичинде бутюн вахталарда бирер смена ишледи ве адий ишчиден башлап, вахта буравджыларына баргъандже, бригаданынъ эр бир азасына насыл ишлемек кереклигини огретти ве косьтердилер.
Борис бойле инструктажлар вакъытында ойнакъ тилине сербестлик бермесе де, сменаларнынъ ахырында буравджыларнынъ джан ерине тийип ала эди:

— Иш графиканъызны юз йигирми файыз толдурдыкъ.
Бу кересинде эмегимиз элял олсун.
Энди арабанъызны озюнъиз чекинъиз, буксирге ышанманъыз, ягма ёкъ.
Элинъизде кучь, башынызда акъыл, юрегинъизде виждан олса, мейдангъа тюшюнъиз: графикни юз элли файыз толдурмакъ ичюн куреш илян этемиз!
Бизнен тутушмагъа козь батырасынъызмы?

Вахта буравджылары индемедилер ве лякин олардан эр бири Бориснинъ сёзлерини къулакъларына сыргъа этип, озь чарелерини коре башладылар.
Арадан бир афта кечер-кечмез бригадада графикни юз йигирми файыздан эксик толдургъан вахта къалмады.
Адильнинъ бригадасы клуб алдындаки урьмет тахтасында биринджи сырагъа язылды.
Эски нефтьчилер ве бурав усталары Адильге ве онынъ буравджыларына урьметнен бакъа башладылар.
Адиль бригадасынынъ мувафакъиетлерине къуванаракъ, куньдюзлери къан-тёрге пишип нефть кедиклери, алетлери ве зарур материаллар пешинден чапып-чапкъалап юрди, геджелерини исе къую башында кечирип, гурюльти астында юкълады, гурюльтинен турды.

Бугуньки къуванчлы хабер Борисни де джоштырды.
Лякин саба ишке тюшеджекте гедже сменасы буравджысынынъ мыскъылнен айткъан сёзю онынъ юрегине сапланып къалды ве о бу акъта тюшюндикче, къуванчы кедерге айлана башлады.
Уйлеге якъын онынъ шадлыгъындан эсер биле къалмады.
Сервер онынъ нешэсизлигини сезип:

— Борис, бурнынъ тап ерге салынгъан, онынънен ер суреджек оласынъмы?— деп сорады.

— Анавы онъмаз буравджы ойле бир тапмаджа айтты кн, манасыны асла анълап оламайым.

— Айт, манасыны бельки мсн тапарым.

% — «Арабанъызгъа мечев ат скинъиз»,— деди.
Бу, не демек экен?

Сервер кульди.

— Атлары ёрулгъан арабаджылар башкъаларындан артта къалмамакъ ичюн арабаларына мечев ат чеке тургъанлар.
Зан этсем, буравджыиынъ айтмакъ истегени мына будыр.

Бориснинъ къашлары чатылды.

— Ачыкъ айтчы шуны.

— Гедже сменасы бизни озса керек.
Демек, оларнынъ артындан етмек ичюн озь «арабамызгъа» мечев ат екмек, яни бир чарелер корьмек керекмиз.

Бу сёзлер Бориске ойле бир тесир эттилер ки, о аз къалды элнндеки тормозны йибере язды.

— Асла оладжакъ шейми?
Ёкъ, олардан артта къалмамыз мумкюн дегиль.
Энди учь куньдир, бурав графикасыны юз элли — юз элли беш файыз толдурамыз.
Я олар?
Юз элли ракъамыны тюшлеринде биле корьмейлер.

— Тюшлеринде корьмеселер, эслеринде корьгендирлер.
Сен не беллединъ, оларда менлик, бизлерни озып кечмек истеги ёкъмы?

— Истеклери олса да кечемезлер,— деди Борис, лякин давушында къаттылыкъ сезильмеди.
— Бизлерни озаджакълар даа анадан догъмадылар.

— Айны корьмегендже «а» деме.
Шимди къараманлар ай сайын дегиль кунь ве афта сайын догъалар.
Бизни озып кечкен олсалар да тааджипленмеге аджет ёкъ, чюнки биринджи муваффакъиетлер башымызны айландырды, къопайчоралыкънен сархошландыкъ, озюмизни «оджа» санъып, башкъаларындан огренмеге тырышмадыкъ.
Эр шей ола билир.
Бильмей тура укюм чыкъарма.
Тезден Адиль келир, ондан сорап анълармыз.

Сервернинъ бойле сувукъкъанлыкънен лакъырды этмеси Бориснинъ джаныны агъыртты, онынъ, кедерли тюшюнджелерини бираз даа мугъайтты.
«Дессне оздылар?— деп шубеленди.
— Сервер къабаатлы.
Онынъ лакъырдысына уйып, сырымызны башкъаларынынъ элине туттырмагъан олсакъ, бельки «мечев ат» лакъырдысы да чыкъмаз эди.
Серверге коре не?
Секретарь, шунынъ ичюн де бутюн бригаданынъ менфаатыны куте.
Валлаи, ахмакълыкъ япып, агъырмагъан башыма явлыкъ багъладым.
Баре зонтикнен йымырта меселесини озь юзюме урмаса экенлер».

Уйле авгъан мааллерде труба юклю машинанен Адиль ве Промкин кельдилер.

— Машалла йигитлер,— деди уста машинадан тюшип,— бригаданынъ шаныны тюшюрмединъиз, аксине, онынъ намы бутюн Къайракъташкъа джайрады.
Сабир Мухаммедович Ташкенттен кочьме къызыл байракъ кетиреджек олды.
Тырышынъыз, байракъ биринджиде сизнинъ вышка устюнде далгъалансын.

Андрей Павлович башкъа ишке алмашса да, озюнинъ эвельки бригадасыны акъылдан чыкъармай ве учь-дёрт куньде бир яшларгъа келип-кетмесе тарсыкъа эди.
Онынъ эли астында осип етишкен Адильнен Борис де, эр кунь дегендай, оны беклей, иштен сонъ онынънен корюшмеге себеп арай ве онынъ макътавына ляйыкъ олмакъны озьлери ичюн буюк шереф саялар.
Лякин бу кересинде устанынъ оплайыджы сёзлери Борисни джоштырмады, О, Адильге чевирилип: — Гедже сменасы графикни къач файыз толдурды?— деп сорады.

— Юз алтмыш!— деди Адиль къуванчнен.
— Тюневин бригада графикни юз элли беш файыз толдурды.
Сизге, Борис, давранмакъ керек, биринджиликтен къуйрукъта къалаятырсынъыз.

Бориснинъ сарышын чырайы ап-акъ кесильди.
Лякин лакъырды бунынънен де битмеди.
Сервер:

— Эшиттинъми, дост, анадан догъмадылар деген адамларынъ бизге иш орнеги косьтергенлер,— деп онынъ алевли юрегине бензин септи.

Ачувындан патлайым деп тургъан Борис:

— Не, аркъада къалгъанымызгъа къуванасынъмы? — деди де, опкели козьлерини Серверге фырландырды.

— Мен брнгада ичюн къуванам, лякип вахтамызнынъ аркъада къалгъаны тек сени дегиль, эпимизни кедерлендире.
