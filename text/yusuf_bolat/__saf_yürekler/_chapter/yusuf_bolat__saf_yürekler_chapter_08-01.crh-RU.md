## Секизинджи баб.
Джефасыны чекмеген, сефасыны да чекмез

### 1

Къыш айлары къарлы боранларнен, аяз сувукъларнен кечти.
Бир къач айлар ер юзю къар куртюклеринден кунь ярыгъы корьмеди.
Къайракъташнынъ устюнден окюрип-къыямет къопарып кечкен къасыргъалы боранлар къыр тёнелериндеки нефть кедиклерини къаргъа булгъалады, керестелерни авагъа савурды, къоджаман вышкаларны темелинден тепретти, отуз экинджи вышканы исе ерге серип ташлады.
Лякин ачувлы къышнынъ бутюн бу къышымларына ве мусаллатларына бакъмадан, ер астында, ер узеринде, авада — вышкаларнынъ устюнде иш бир саат биле токътамады ве ильк баарь якъынлашып, ернинъ къар тону устюнде къара тамгъалар пейда ола башлагъан бир вакъытта, эр учь тарафтан.
Къайракъташны сарып алгъан вышкаларнынъ ве качалкаларнынъ алдындаки сафы нефтьчилер къасабасынынъ дженюбиндеки тар богъазгъа барып етти.
Кешфият къуюлары буравлав вастасынен ер астындаки нефть ве газ мейданлыгъынынъ сынъырларыны бельгилев ишлери, бойледжесине, сонъуна барып етмекте эди.
Лякин вышка ве качалкаларнен даире шекилинде оралып алынгъан бинълернен квадрат метрлик бу районда сонъки къуюларны буравлав арфесинде нефтьчилернинъ алдына эвельден козьде тутулмагъан янъы бир кучьлик келип чыкъты: къыр тёпелериндеки базы бир вышкаларны бу ерлерге сюйреп кетирмек ве богъаз башында янъы къую буравламакъ ичюн Махрамкул аканынъ эвини йыкъмакъ ве азбар багъчасыны кесмек зарурети пейда олды.
Оджакъларнынъ реберлери, геологлар ве инженерлер бу акъта чокъ тюшюнип-ташынсалар да, башкъа чаре тапамадылар, чюнки вышкаларнынъ шималий-шаркътан бу тарафкъа кетирильмесине ярарлыкълы екяне ёл Махрамкул аканынъ эви артындаки Эгизобалар арасындан кечкени киби, нефть районынынъ структура картасында косьтерильген нефтьли къатламларнынъ меркези де къартнынъ къаралтысы тургъан ерлерде эди.
Бу пытракълы меселе чезильмей къалды.

Бу этрафтаки нефть къатламлары буюк бир теренликте олгъанларындан, буравланаджакъ къуюлардан бирининъ проект теренлиги 2.700 метр къарарлаштырылды.
Къайракъташта бойле теренликлерге даа тюшюльмеген эди.
Онынъ буравланмасы, шубесиз, буюк зорлукъларгъа огърайджакъ эди.
Лякин геофизик ве геохимик разведкалар нетиджесинде эльде этильген малюматларнынъ догърулыгъыны исбатламакъ ве ер асты къатламларынынъ структурасы акъкъындаки тасавурларны амельде тешкермек ичюн бойле терен бир къуюнынъ буравланмасы зарур бир шей олып къалды.

Бу ишни Адиль устанынъ бутюн Къайракъташта шурет къазангъан бригадасына авале этеджек олдылар.
Эр бир янъы ве къыйын ишке джан-гонъюльнен берильген Адиль, бу кересинде бирден разы ола къоймады ве джевап бермесини бир къач куньлер кери къалдырмаларыны риджа этти.
Онынъ козюни къоркъузгъан эсас меселе къуюнынъ адден ашыр теренглиги эди.
Шакъамы: 2.700 метр!

Бу лакъырды тюневин Сабир Мухаммедовичнинъ кабинетинде олып кечти.
Адильнен Сервер идареден чыкъып, ятакъханеге кельдилер.
Шу акъшамы кечь мааллергедже оларнынъ башларыны янъы вазифенен багълы тюшюнджелер ёрды.
Эртеси куню сабасы эр кестеп эвель турып, эски усталары Промкиннинъ эвине кеттилер.
Къапыда оларны Галина Ивановна къаршылап алды:

— Хош кельдинъиз, танъ хоразлары!—деди.
—Андрей Павловични гъалиба тюшюнъизде корьдинъиз.
Къана, къазыкъ киби къадалып турманъыз, ичери киринъиз.
Акъайым, яшлыгъындаки киби кене юкъу маразына огърада.
Яттымы, боразан къычыртсанъ да уянмаз.
Отурып турынъыз, мына шимди мен оны...

Галина Ивановна экинджи одагъа кирип кетти.
Сервер бу къадынны биринджи керек буфетте корьгенде оны бегенмеген эди.
Бойле бир дуйгъунынъ къозгъалувына, шубесиз, севимли устасы Промкиннинъ бу къадындан чеккен азаплары акъкъында таныш-билишлеринден эшиткен лафлары да тесир эттн.
Лякин бу сонъки айларда комсомол комитети ишлери мунасебетинен оларгъа сыкъ-сыкъ корюшмек керек олды.
Бунынъ нетиджесинде Сервернинъ эвельдеки менфий фикирлери яваш-яваш таркъала башлады.
Галина Ивановнанынъ тек бир табиаты дегиль, тышкъы корюниши де кунь сайын денъишмекте эди.
Онынъ къакъач киби къурып къалгъан ве чешит боя-мазларнен орьтюльген уп-узун бети эп тазерди, толулашты ва табиий ренкине кирди.
Ири къара козьлери де эвелькиси киби кин ве ачувнен къарамайлар, оларда рух джошкъунлыгъы пейда олды...

— Чокъ тикилип бакъма, назарынъ тиер,—деди кери къайтып чыкъкъан Галина Ивановна Серверге.

Сонъ кене къапыгъа чевирильди.
— Андрей, тавада къызартылгъан къартопнен котлет бар, мусафирлернен ашарсынъыз.
Чай да азыр.
Мен кечикеятам, айды, сагълыкънен къал!
— О, элиндеки сумкасыны салындырып, кене мусафирлерге бакъты.
— Айып этменъиз, ашыкъам, балалар багъчасында мени тосунчыкъларым беклей.
Акъшамлары айланынъыз сизни джанынъыз истеген ашларнен сыйларым,— деди де, чыкъып кетти.

Галина Ивановнанынъ артындан гъырчылдынен къапы орьтюльгенинен, ятакъ одасындан устанынъ къарыкъ давушы эшитильди:

— Йигитлер, ичери киринъиз!

Сервернен Адиль пенджере орьтюлери тюшюрильген буюк бир одагъа кирдилер.
Оданынъ ичи ян-янаша къоюлгъан эки дане салмакълы кроватьнен, эмен агъачындан ясалгъан шифоньернен, устюнде радиоприёмник ерлештирильген къаверенки тюс комоднен донатылгъан, табаны ве диварлары Азербайджан махатлары ве килимлеринен яраштырылгъан.
Энди кийинип-къушангъан Андрей Павлович галстугъыны багъламакъта эди.

— Галя кеттими?
—деп сорады ве джевап беклемеден, девам этти;
— Ятакъ одасына адам аягъы бастыргъан инсан дегильдир.
Ташкенттен къайтып кельген сонъ текмиль беля олды — мени гъайрыдан тербиелемек дердине урунды.
«Сен участка начальнигисинъ, сакъын Къайракъташ сокъакъларында сени бир даа нефтьли урбаларынънен корьмейим» деп, манъа ультиматум беян этти.
Иште, идареге кирмеге сыра тюштими, эвге къайтып тыраш ол, костюм кий ве мына бу къуйрукъны багъла.
Кеченлерде Андижандан бир фетр шляпа алып кельди.
«Ёкъ, азиз къадыным,— дедим мен онъа,— башыма къопкъа кечирмеге биле азырым, лякин мени бу къазандан азат эйле».
Дедим амма, къадыннен башкъа чыкъылырмы?
Дегенинден къайтмады.
Мына учь куньден берли бу тёгерек бадьенинъ этрафында дженк кете.
Галянынъ атакалары эп кескинлеше.
Къоркъа башладым, я башыма шляпа кийсетир, я да башымдан сачларымны дане-дане юлкъуп алыр.

Уста къарыкъ давушнен кулип алды ве:
«Ишлер мына недай» дер киби, къашларыны котерип, дудакъларыны къысты.
Сервер устанынъ джошкъунлыгъына юректен къувангъанындан, тили уджуна кельген суальден къачынмады,

— Андрей Палыч, къутургъан денъиз ахыр сонъу сакинлеше тургъан.
Гъалиба Галина Ивановнагъа да бойле бир ал олды.

— Догъру айтасынъ, Сервер.
Чокъ вакъытлар сурьген фуртунадан сонъ бизим къорантамызда яшайышымызда да сакинлик, тынчлыкъ девири юз берди.
Лякин денъизлерде олгъаны киби, патламагъа кечиккен далгъалар кимерде бир кене яйгъара къопаралар, алекет котерелер.
Мен буны келип-кечиджи эпизодик бир шейдир деп зан этем.
Сёз ёкъ, онынъ тили къашынты маразындан аля бугунь къуртулмады, лякин олмайджакъ шейлер уйдурып чыкъармагъа, шайтанланмагъа ве менимнен иддалашмагъа вакъты етмей: онынъ куньдюзлери балалар багъчасында кече, акъшамлары исе — клубда.
Керчегинн айтсам, кимерде бир онсуз джаным сыкъыла.
— Бу сёзлерни айтаракъ, уста къашларыны чатты ве джиддий бир тавурнен девам этти:—Эвленсенъиз къардашларым, акъай олмагъа тырышынъыз, къадынларынъызны бир кунь биле эвде бош тутманъыз, кулюк тавукъкъа чевирильмесинлер, ондан башкъа илле башынъызнынъ тёпесине чыкъарлар.
Кетсин, ишлесинлер, эм джемиетке, эм де эвге файдасы олур.

Адиль лакъырдыны буравланаджакъ янъы къуюгъа чевирди.
Бу ишнинъ онынъ бригадасына авале этмек истегенлерини айтып, фикрини шу сёзлернен нетиджеледи:

— Билем, ишанылгъан ишни оль-къал япмакъ керек.
Лякин кучюнъ етмейджек бир ишнинъ тюбюне сокъулып, сонъундан масхара олмакъ кимге керек?
Ёргъанынъа коре аягъынъны узат дегенлер, теджрибесизлигимиз себебинден аякъларымыз тышта къалыр деп къоркъам.

Адильнинъ сёзлери Промкнннннъ юрегнне ятмады.

— Сен не беллединъ, бу ишни санъа къашларынъ къара, козьлеринъ къонъур олгъаны ичюн ышандылармы?
Ёкъ, къардашым, къара къашлы уста промыслада тек бир сен дегильсинъ.
Бойле ишлерни къашкъа, козьге бакъып дегиль, устанынъ къабилиетине, гъайретине, тешкилятчылыгъына бакъып авале этелер.
Къую, акъикъатен, пек терен оладжакъ.
Зорлукьларгъа да расткелинир.
Лякин джефасыны чекмеге, сефасыны да чекмез, дегенлер.
Билеклеринъизни тиреп ишке тюшсенъиз, эр шей ёлунда олур.
Эшитип къал: янъы къуюнынъ комсомол-яшлар бригадасына берильмесини мен теклиф эттим.
Къана, даа айтаджагъынъ бармы?

Яш уста ве онынъ оджасы бири-бирине бакъып къалдылар.

— Андрей Палыч, къуюнынъ теренлиги еди юз дегиль, эки бинъ еди юз метр!

— Сонъ не олгъан?
Къуюнынъ тюбюне тюшмездей онынъ теренлиги козюнъизни къоркъуздымы?
Бойле алларда нефтьчилер: Бориден къоркъсанъ — дагъгъа чыкъма, теренликтен сакъынсанъ — нефтьчи олма, дейлер.
Мен бу ишке сени тевсие эткенде тюкенмез гъайретинъни ве тешкилятчылыкъ къабилиетинъни эсапкъа алдым.
Теджрибенъ де аз дегиль:
башкъаларынынъ бир къач кере корьмекнен огренген ишлерини, сен бир кереден иликтирип алдынъ.
Къоркъманъыз, ишнинъ тюбюне джесаретнен сокъулынъыз!
Мени де шеф оларакъ къабул этинъиз.
Насыл, тюшюнесинъиз, эгер эпимиз бир арышкъа екильсек, арабаны еринден кочюрип олурмызмы?

Къуванчындан не япаджагъыны бильмеген Адиль Промкиннинъ элине япышты:

— Кочюрирмиз, Андрей Палыч, эльбет де кочюрирмиз,
— деди севинчнен,— биз оны Ешиль Аметнинъ машинасы киби чаптырырмыз.
Бнзге ышангъанынъыз ве бу иште бизнен оладжагынъыз ичюн сагъ олунъыз!

— Къуванмагъа ашыкъма къардашым.
Сиз Махрамкул аканы тюшюндинъизми?
Онынъ эви йыкъылмай, азбарындаки тереклер кесильмей тура, ишке де башламакъ мумкюи дегиль.
Сабир Мухаммсдович, агъыз арап, онъа янъы къурулгъан бир хорандалыкъ эвлерден теклиф эткен.
Кочюп отурынъыз, къартлыгьынъызда раат олунъыз, деген.
Къарт:
«Огълум къайтып кельмегендже босагъамдан атламам», джевабыны берген.
Огълунынъ дженк йыллары Францияда олгъаныны эшиткен сонъ козьлери ёлда къалды.
Шакъамы я: дженкнинъ биткенине энди экинджи йыл кетеятыр, амма огълунынъ селяметлиги акъкъында аля бугунь хабер аламады.
Къартнынъ эвельден кечирген аиле омюринден хатире оларакъ ялынъыз эви къалды.
О, бу къаралтынынъ промыслагъа керек олгъаныны билип къалса, эльбет де, разылыкъ берир эди.
Даа догърусы, юреги «ёкъ» десе де, тилини «разым» демеге меджбур этер эди.
Лякин юреги къара талийинен къырылгъан бу алидженап адамны бир даа ынджытмакъ мунасип бир шейми?
Екъ, онынъ юрегине башкъа бир ёл тапмакъ керек: эм иш олсун, эм де къартнынъ джаны агъырмасын.

Адиль ве Сервер меселенинъ бу тарафына эмиет бермеген эдилер.
Олар, Махрамкул акагъа янъы эв берильсе севине-севине кочюн барыр, деп ойлагъан эдилер, албу исе меселе эвнинъ янъылыгьында-эскилигинде дегиль де, бу къаралтынынъ онынъ отьмиштеки аиле бахтынен, къуванч ве яныкъларынен багълы олмасында экен.

— Андрей Палыч,— деди Сервер,— бу янъы эвни Махрамкул акагъа эски эви ерине дегиль де, нефть оджакъларындаки хызметлери ичюн бермели.
Мен десем къарт да разы олур, ишимиз де ёлуна минер.
Махрамкул ака бойле бир бахшышкъа ляйыкъ адамдыр.

Уста козьлерини къысып, тюшюндже далгъынлыгъынен Серверге бакъты.

— Айткъанынъ догъру амма, директор тарафындан кирагъа теклиф олунгъан эвни энди насыл олур да бахшыш деп берирсинъ!
Кечикмедикми ?

— Екъ, Андрей Палыч, кечикмедик, бу хатаны тюзетмек мумкюн.

— Насыл?

Сервер мерамыны айтты.
Уста оны дикъкъатнен динълеген сонъ:

— Бильмейим, бойле бир зиярет нетидже берирми экен,— деп шубеленди.
— Итимал денъиз янар дегенлер, барып бакъынъыз.

Адиль ве Сервер бутюн къызгъынлыкъларынен шу саат ишке кириштилер.
Уйле аваяткъанда олар — Сервер, Адиль ве Борис,— Махрамкул аканынъ азбар къапысы огюне келип токъталдылар.
Сервер Борисни тенбиелерек:

— Достум, лакъырды вакытында тилинъни тыйып тут,— деди,— бу орталыкъта нефть къуюсы буравланаджагъы акъкъында агъыз ачма.

— Раатсызланма, Сервер мен дипломатия мектебини анамнынъ къарынында битирдим,— деб джевапланды Борис ве къапыны къакъты.
— Риджа этем, экши къатыкъ ашагъан адамлар киби чырайларыиъызны сытманъыз: биз янъы эв хайырламагъа кельдик!

— Сен тилинъни тыяджакъсынъмы-ёкъмы?— деди

Адиль ве оны янбашындан чимчеп алды.

Борис:— Ой!— деп янбашына япышты ве сёгюнмеге азырланып агъызыны ачты.
Лякин тамам бу арада азбар ичинден шыртнынъ тысырдысы эшитилип, къапы ачылды.
Сонъки вакъытларда сач-сакъалы ап-акъ кесильген, козьлери оюлгъан, бели къамбырайгъан Махрамкул ака босагъада пейда олды.
О, купе-куньдюз ве гьафлеттен келип къалгъан комсомол комитети азаларыны корип, гъает тааджипленди лякин элесленгенини сездирмеди.

— Хош сефагъа кельдинъиз, мехманлар!
Ичери буюрынъыз!—деди ве оларны алдына алып, къурып къалгъан ве ер устюне серильген чичек мешерелери арасындан тахта сетке алып барды.
Хош-бештен сонъ Махрамкул ака яшларнынъ огюне дастурхан джайды, пите догърады, чай дамлады ве не айтыр экенлер деп, сусып къалды.
Сёзни Сервер башлады:

— Махрамкул ака, биз идареде эдик, Сабир Мухаммедовичтен севинчли бир хабер эшиттик: дирекция ве профсоюз тешкиляты мындаки буюк хизметлеринъизни эсапкъа алып, сизни янъы эвнен мукяфатлагъанлар.
Биз комсомол комитети адындан сизлерни тебриклемеге кельдик.
Янъы эвииъиз хайырлы олсун!
—Сервер бу сёзлерни айтып, Махрамкул аканынъ элини сыкъты ве кягъыткъа сарылы раманы онъа узатты.
— Приказны кочюрип, рамагъа ерлештирдик.
Нефть оджакъларынынъ хатиреси оларакъ оны янъы эвинъизнинъ диварына асарсынъыз.

Адильнен Борис аякъкъа турып, къартнынъ элини алдылар.

— Янъы эвде омюринънз узун олсун!—деди Адиль.

— Кочюп баргъандан сонъ алла магъаричинден утандырмасын!—деп къошты Борис ве эписи кулюштилер.

Къартнынъ гъамлы козьлеринде къуванч нурлары йылтырады.

— Сагъ олсунлар, унутмагъанлар,
— деди о ве чешит бояларнен орнекленген рамагъа бакъты.
— Меним ичюн энъ къыйметлиси эв дегильдир, реберлеримизнинъ манъа косьтерген мына бу урьметидир.
Лякин эв керек дегиль, мен оны кери къайтарам, озь адымдан джемааткъа багъышлайым.
Акъайлары фронтта ольген балалы къадынлардан бирисине берсинлер.
Меним озь эвим, озь къаралтым бар.
Къарт адамгъа дёрт диварнен бир тёшек де етер.
Арткъачы керекмей.

Комитет азалары шашкъынлыкънен бири-бирине бакъыштылар.

— Махрамкул ака, озюнъизге урьмет этилип берильген мукяфатны ред этменъиз,— деди Адиль.
— Джемаатта яман тесир къала билир, кибирлик сата, урьметке бийсинмей, дерлер.
Бу эски ве басыкъ эвге япышып къалмагъа не аджет бар?
Иште, сачакълары эшиле башлагъан.
Озю де десенъ Къайракъташнынъ энъ четинде.
Мусафирликке барып-кельмек ичюн бир къач километр ёл юрмек керек.
Инсанлыкъ алыдыр, хасталанып къалмакъ да мумкюн.

— Екъ, джаным, бойле яшамакъ олмаз, мытлакъа янъы эвге кочьменънз керек,— деп сёзге Борис къошулды.
— Эвеллери борюлернинъ «концертини» динълей эдинъиз, Борюкъышлакъта парк къурула башлагъан сонъ олар да зувдылар.
Янъы эвинъиз исе Къайракъташнынъ ортасында: сагъынъызда магазин, кино, солунъызда амам, фурун ве хастахане.
Ишке къатнамасы да къолай: идаре бурунынъыз тюбюнде.
Я азбары?
Ичинден сув толу арыкъ акъкъаны-акъкъан, краны да бар: чешмедеки сув «кель де мени ичинъиз!» деб шырылдап тура.
Бостан экесинъми, юзюм чубугъы комесинъми, мейва фиданы отуртасынъмы — козь ачып юмгъандже бирер метр бой узатырлар.
Ярыгъы электрик, атеш газ, ялыынъз радиосы етмей.
Лякин мен эрте-ярыкъ тель алып азырладым, озюм чекерим.
Демек музыкасы да оладжакъ.
Я эвнинъ озю демейсизми?
Валлаи, падиша сарайы десенъ де азлыкъ этеджек.
Бойле эвге кочюп дегиль, учып бармакъ керек.
Къартлыгъынъызда Махрамкул ака баре бир кейф чатынъыз.

Борис «къандырдым» деп тюшюнди ве мусбет джевап беклеп, къартнынъ агъызына бакъып къалды.
Махрамкул аканынъ манълайындаки, козь къыйыкълары этрафындаки ве акъ тюклернен орьтюли бетиндеки къатмер сызыкълар тартылып,тегизлешип, чыраны шенълик ве хошнудлыкънен айдынланды.
О, ал-хатир сорап ве оны къайгъырып кельген бу яшлардан гъает мемнюн эди.
«Мени янъы эвге кочюрмек, гонъюлимни алмакъ теселля бермек истейлер,— деп тюшюнди.
—Аферин, огъулларым, мерамларынъыз пек яхшы, къалиплеринъиз де темиз-пактыр.
Яхшы балалар, йигит яшлар осип етишмекте.
Алла оларгъа омюр ве сагълыкъ берсин».

Махрамкул ака башыны котерип, гонъюль джошкъунлыгъындан яшланайым деп тургъан кедерли козьлеринен яшларгъа бакъты.

— Огъулларым!
Эвнинъ огюндеки мынавы учь дане зердали ве эки дане алма терегини мен Сарвар догъгъан куню отурткъан эдим.
Олар Сарварнен яшдашлар.
Сарвар осип-буюген сонъ, озь эллеринен азбар ортасындаки мына шу шефтали ве вишне тереклерини отуртты.
Демек бу тереклер онынъ тюсидир.
Мен оларны дженнет багъчасына да денъишмем.
Сарвар бу эвде догъды, бу эвде буюди...
Софанынъ багъаналарындаки анавы кертмелерни коресизми?
Бир яшында анасындан оксюз къалгъан Сарварны мен куньдюзлери къомшуларгъа эманет этип, ишке кете эдим, акъшамлары исе эвге озь яныма алып, бешигини шу кертмелерге багълап, анасы ерине онъа айненилер айтып, гедженинъ кеч мааллерине къадар бешигини тебрете эдим.
Бу эвнинъ ичинде Сарварнынъ озь одасы бар.
Мен онынъ эллеринен сонъки кере джыйыштырылгъан тёшекке, рафкъа тизип къойгъан китапларына, язы столы устюндеки кягъытларына, шкафтаки урбаларына, диваргъа асылы ресимлерине шу куньгедже эль тийсетмедим.
Бу ода меним ичюн огълумнынъ абидеси олып къалды.
Мен, кнмерде бир, бу одагъа кирип, огълумнен субетлешем...
Екъ, джаным, береджек эвлери падиша сарайы олса да, босагъамдан атламам.
Реберлеримизге тешеккюрлеримни айтынъыз, лякин манъа джанлары агъырмасын, омюримнинъ сонъки йылларыны да бу эвде кечирмек истейим.

Яшлар «къурунтымыз куф чыкъты» дер киби, башларыны астылар.
Итираз этмеге, къартнынъ айткъанларынынъ аксини тасдыкъламагъа аджет къалмады.
Олар, истер-истемез, лакъырдыны чевирмеге, одыр-будырдай сёз ачмагъа меджбур олдылар.
Сервер, сёз келими оларакъ, баарьде яшлар Борюкъышлакъта терек отуртаджакъларыны, Андижан питомнигине декоратив ве мейва фиданлары сымарлангъаныны айтып:

— Бу ишни озь незаретинъизге алмаз экенсинъизми?—деп къартнынъ разылыгъыны сорады.

— Къаравуллыкътан багъчиванлыкъкъа алмаш дейсинъми?— деп Махрамкул ака бирден шенъленип кетти.
— Алмашырым огълум, мытлакъа алмашырым.
Яшайыштан макъсад айванлар киби дюньягъа бош бошына келип-кетмек дегиль де, озюнъден инсанларгьа мунасип бир тюс къалдырмакътыр.
Ана, Сарварнынъ озю олмаса да, азбарда тюси бар.
Догъаяткъан паркымызда барсын менден де тюс къалсын.

Махрамкул ака яшларны азбар къапыгъа къадар озгъарды.
Учь дост къаралтыдан бираз узакълашкъан сонъ, ёл ортасында токъталып, зияретнинъ екюнини музакере эттилер.

— «Дипломат» аркъадаш, радио теллерини энди не япарсынъ?—деп Адиль Бориске айланды.
— Макътамагъа шей тапкъан, радио экен!
Бу къарт адам радио чалдырып куньдюзлери фокстрот ойнар беллединъми?
Радиосыны, киносыны, козь юмып-ачкъандже тереклери бирер метр бой береджек «падиша сарайынынъ» азбарыны макътагъандже, меселенинъ аслыны сездирип алгъай эдинъ.
Сёз ёкъ, «дипломат» экенсинъ!

— Тойдан сонъ къына теклиф этме,— деп Борис де къызышты.
— Мен сёйлегенде сен агъызынънен торгъай тута эдинъми?
«Меселенинъ аслыны сездиргей» экеним!
Эвден кочюнъиз, азбарынъызда къую буравланаджакъ демек керек эдимми?
Риджа этем,бу вазифеден мени азат эйле, кимге-кимге, лякин Махрамкул акагъа бойле шейни айтаджакъ адамлардан дегилим.

— Кечмишке мазы дерлер,— деди Сервер.— оладжакъ олды, нафиле чеккелешменъиз.
Энди башкъа бир чаре тапмакъ керек.
Лякин насыл этер де къартны окюндирмеден, джаныны агъыртмадан, эвининъ йыкъылмасына ондан разылыкъ алырсынъ!
Айткъанлары киби, эм шиш янмасын, эм де кебап пишсин.

— «Дипломаттан» сора, о тапар,— деди Адиль.
— Бельки тапкъандыр да.
Амма онынъ теклифлеринен иш корьсенъ, шиш де янар, кебап да.

Адиль къакъылдап кульди.
Лякин онынъ дудакъларындаки кульги чизгилери тартылыр-тартылмаз, Борис:

— Таптым!
—деп ишарет пармагъыны юкъары котерди.
— Акъылыма оригиналь бир фикир кельди.
Къартнынъ джаныны агъыртмакъ дегиль, юкъусыны биле больмеден, эви тюбюндеки нефтьни тартып алмакъ мумкюн.

— Тюш коресинъми, ёкъса эсинъде сандыракълайсынмы?— деди Сервер.
— Айт бакъайыкъ, не таптынъ?

— Мен бу кересинде де Бакулыларнынъ теджрибесинден файдаланмакъны теклиф этем.
Бильгенинъиз киби, оларнынъ вышкаларындан базы бирлери Каспий ялысында турса да, нефтьни денъизнинъ тюбюнден тартып алалар.
Николай Васильевичнинъ айткъан мисали хатиринъиздеми?
Бакуда Красин намындаки электрик станциясы тюбюнден нефть тапылгъанда оны йыкъкъанлармы?
Екъ!
Ондаки нефтьчилер биз киби ахмакъ олмагъанларындан, къуюны станциядан эки юз элли метр авлакъта буравлагъанлар ве нефть трубаларыны къияден тюшюрип, станция тюбюндеки нефтьни насоснен чекип алгъанлар.
Шиш янмагъан, лякин кебаб тавлана-тавлана къызаргъан.
Мен къуюны Махрамкул аканынъ эви янашасындаки Эгизоба артындан буравламакъны теклиф этем.
Эгизобанен эв арасындаки месафе олса-олса юз элли — эки юз метрдир.
Эв тюбюндеки нефтьни къиядан тюшюрильген трубаларнен тартып алырмыз.
Сонъ бу теклифке не дейсинъиз?

Борис эллерини хачлап,джевап беклеп къалды.

Сервер кульди.
Адиль исе:

— Достум, чул тутмагъан бош шейлернен баш кутесинъ, деди.
— Сен миллионларнен рублеге мал олгъан станцияны Махрамкул аканынъ топракъ эвинен бир эттинъми?
Сенинъ теклифинъ девлетке юз бинълернен рубле джёремеге отураджакъ бир шейдир.
Эм акъылда тут: Красин станциясы янында буравлангъан къуюнынъ теренлиги олгъаны-оладжагъы бинъ метр экен, бизимкиси исе эки бинъ еди юз метр!
Сен бу ракъамгъа эки юз метр даа къошып, оны къиядан буравламакъны теклиф этесинъ.

Яшлар лакъырдыны кесип, ёлларыны девам эттилер.
