### 4

Андижан-Ташкент самолёты куньдюз саат экиде Ташкент аэропортына къонды.
Мердивенден биринджи энген Сервер, элиндеки чемоданыны ве бокъчасыны салындырып, къызыл тола тёшельген тар ёлчыкътан аэропорт бинасына догъурылды.
Тамам шу арада, самолёткъа бензин ташыйыджы машина келип янашты ве кимдир, онынъ артындан къычырды:

— Сервер!

Сервер кери айланып бакъты.
Машина кабинасындан тюшкен бол комбинезонлы, алчакъ бойлу шофёр, онынъ янына чапып кельди.

— Сервер, достчыгъым, хош кельдинъ!

— Амет, сен мында не япасынъ?

Олар къучакълаштылар.

— Не япасынъ дегенинъ не я? — деди Амет ве бурунларыны тиклеп тургъан самолётларгъа ышмар этти:
«учам!» дееджек олды, лякин бирден тилини тишледи, чюнки онынъ къайсы «самолёттан» тюшкенини Сервер даа шимдичик озь козьлеринен корьди.
— Пилотлыкъкъа бош ер ёкъ экен...
Автомашинада чалышам, самолётларгъа бензин ташыйым...

— Ойле де ола тургъан,— деди Сервер.
— Насреддин оджа да бурунынен кебап къокълап, агъзынен отьмек ашай экен.
Самолётлар арасында къокъланып юрьгенинъ де етер.

Амет мугъайды.

— Сервер, санъа бир риджам бар.

— Сёйле, достум.

— Бориске менден селям айт, лякин бензин машинасында ишлегенимни дуйдурма, мени ит масхарасы этер.

— Яхшы, дуйдурмам.

— Аэроклубкъа къатнайым.
Энди учь кере самолёттан парашютнен секирдим.
Сенден яхшы лётчик олур, дейлер...
Ишнен кельдинъми?

— Ишнен,
— деди Сервер.
— Къуванчлы бир ишнен кельдим.

— Айса, магарич!

— Магаричи тойда олур.

— Эвленеджек оласынъмы?
Амма да иш тапкъансынъ...
Э, не япмалы, эр бир адам озюнджесине делире.
Сен, эйиси, акъшам устю «Комсомол голю» паркына кель.
Сорасанъ косьтерирлер.
Гуляйт этермиз.
Пиво менден!
Истесенъ бочкасынен ич.

Сервер элини Аметке узатып:

— Багъышла мени, ашыкъам,— деди.
— Бизлерни унутма, экиде бир Къайракъташкъа келип кет.

Сервер баягъы узакълашкъан сонъ, Амет онынъ артындан къычырды:

— Сервер, тоюнъа чагъырмагъа унутма.
Бориске айт, мектюбиме джевап язсын...

Амет бир шейлер даа айтты, лякин эйджанлы дуйгъуларнынъ укюминде олгъан Сервер, дюньясыны унутып, даа янъы келип токъталгъан автобускъа ашыкъты.
Къалын джелькели бир ёлджунынъ артына невбетке кечип, саатине бакъты: экини он беш кече.
Демек ярым сааттен Айшенинъ янында оладжакъ, беш йылдан берли асретлигини чеккен Айшесининъ элини сыкъаджакъ, онынъ юзюне бакъаджакъ, кулькюсини, сесини эшитеджек!

Сервер автобускъа киреджек олып аягъыны котерген арада, онынъ дикъкъатыны ог къаныдан тюшкен ёлджу джельп этти.
Устюне язлыкъ плащ кийген бу къара шляпалы, ешиль козьлюкли, чот сакъаллы къарт, саквояжыны къолтугъына къысып, аэропорт бинасына догъру кетти.
Сервер бу адамнынъ бет сымасыны кереги киби эслемесе де, онынъ плащ астындан биле сезилип тургъан услубсыз беден мучелерине, къатмерлешкен семиз энъсесине, къыскъа кемер аякъларына дикъкъат этерек, шек-шубеге къалды.

— Неге агъыз ачып къалдынъ, ичери сокъул! — деп ашыкътырды Сервернинъ артындаки адам.
— Машина кочеятыр.

Сервер невбеттен чыкъып, бельгисиз ёлджунынъ пешинден кетти.
О, исе, залдаки халкъ къалабалыгъы ичинден джанбазлыкънен кечип, билет кассасына янашты.
Башыны уфачыкъ пенджере делигине эгип, элиндеки параны кассирге узатты.

— Куйбышев шеэрине бир билет.
Сдач къайтармасанъыз да джаным агъырмаз.

Пенджере артындан къадын давушы эшитильди:

— Бугуньге билет къалмады.
Паранъызны кери алынъыз.

Ёлджу парасыны алмады.
Къоюн джебинден эки юзлюк даа чыкъарып:

— Ялварам, ред этменъиз,— деди,— бугуньки самолёткъа манъа бир билет тапынъыз.
Ильмий ишнен кетем.
Ярын докладым бар.
Заметинъиз ичюн мына буны алынъыз.

Кассир къадын параларны кери сюрюштирип:

— Биз къабар алмаймыз,— деди ве пенджеренинъ къапагъыны ачувнен орьтти.

Ёлджу тынчланмады.
Юзлюклерни авучында томарлап, юмругъынен пенджерени къакъаджакъ олды.
Лякин бу кересинде онынъ юкъары котерильген эли авада асылып къалды, оны Сервер къап-къач этип тутты:

— Къачасынъмы, хырсыз?

Ёлджу, бир ан олса да шашмалап, майлы козьлерини Серверге тикти.
Юзю ап-акъ кесильди.
Не япаджагъыны бильмегенинден, онъуна-солуна айланып бакъты.
Бирден элини кери тартып:

— Къаравул, ярдым этинъиз! — деп яйгъара къопарды.
— Къуртарынъыз, параларымны алаятыр!
Ташла элинъни, ташла!

Оларны залдаки адамлар сарып алдылар.
Мазаллы бир йигит Сервернинъ эллерини аркъасына къайырды.
Милиционер де етип кельди.
Топлангъанлар эеджанлы бир афакъанен Сервернинъ устюне атылдылар:

— Утангъайдынъ масхара, хырсызлыкътан башкъа зенаат тапамадынъмы?

— Азнавур киби сагъламсынъ, ишлеп кечин де!...

— Бекле, ишлер санъа!
Алышкъан къутургъандан бетердир, дей тургъанлар, бойлелерининъ янына баргъанда эллеринъни джебинъде тут.

— Ички инсангъа нелер яптырмаз.
Коресизми, пьянсалыкътан эли-аягъы къалтырап къалгъан.

Сервернинъ тек бир эль-аягъыны дегиль, ачувындан бутюн кевдесини сытма къалтыравугъы тутты.

Плащлы адам авучындаки параларны халкъкъа косьтерип:

— Буларны джебимден тартып чыкъарды, купе-куньдюз союндырмакъ истеди,— деди.
— Милиционер аркъадаш, мен самолёткъа ашыкъам, шу эрифнинъ чаресини озюнъиз корюнъиз.

О, параларыны джебине сокъты ве къалабалыкътан файдаланып, чекилип кетмек истеди.
Лякин Сервер бар кучюнен зорланып, къайырылгъан эллерини бошады ве эки адымда плащлы адамнынъ артындан етип, онынъ джелькесине япышты:

— Токъта, меним элимден къолайлыкънен къуртуламазсынъ.

Шу ердеки къадынлардан бири:

— Вай, богъаятыр да! — деп чылгъынджасына айкъырды: — Милиционер аркъадаш, неге бакъып къалдынъыз, шу залымгъа кучюнъиз етмейми?
Бу ердеки акъайларгъа да машалла, олар бу бичаре къарткъа ярдымгъа дегиль де, сейир этмеге кельгенлер.

Сервер этрафындаки гъаля-гъулягъа къулакъ асмады.
«Къартны» кендисине чевирип, онынъ джакъларындаки япма сакъалны тартып тюшюрди, козьлюклерини чыкъарды ве ачувындан зорнен нефес алып:

— Мына онынъ къартлыгъы! — деди.
— Иш къачагъы!
Девлет малыны хырсызлап къачты.
— Сервер япма сакъалнен ешиль козьлюклерни Шишманмынъ аякълары астына ташлады.
— Ал, копек огълу копек, тюрьмеде такъарсынъ.
Бу вакъыткъадже ачув-окенен къайнашкъан халкъ сюрюси, акъ сакъаллы къарттан къып-къызыл чырайлы, чочкъа козьлю адамгъа чевирильген бу эрифке бакъаракъ, айретте къалдылар.
Даа демин вайылдап багъыргъан ве арекетсизликлери ичюн милиционерни ве акъайларны къабаатлагъан къадын, Шишманнынъ огюне барып:

— Тьфу санъа, паразит! — деп онынъ бетине тюкюрди.
— Сен озюнъ хырсыз экенсинъ де!
«Артист!»
Санагъа маска такъып чыкъкъан.

— Артист олгъаны не, о кенеф къуртудыр.
Бойлелерине джемаат котеги керек.

Шишман бетини сюртмеди.
Къузгъунлар киби башына ябырылгъан ве оны къыйыр-чыйыр этмеге азыр олгъан бу окели халкъ сюрюсинден якъасыны къуртармакъ ичюн, ардын кери чекильмеге башлады.
Лякин бу кересинде онынъ ёлуны милиционер кести:

— Гражданин, токътанъыз! — деп онынъ къолтугъына япышты.
Сонъ, Серверге мураджаат этти: — Сиз бу адамны таныйсынъызмы?

— Таныйым,— деди Сервер.
— Бу эриф нефть оджакъларында чалыша эди.
Бундан эки кунъ огюне ятакъханени темизлеп къачты.

— Фамилиясы?

— Озюнден сорарсынъыз.
Бизде оны фамилиясынен дегиль, лагъабынен чагъыра эдилер: Шишман!
Къайракъташ нефть оджакълары кадрлар болюгине мураджаат этинъиз.

Милиционер Сервернинъ фамилиясыны ве адресини язып алгьан сонъ, Шишмангъа:

— Алдымдан юрюнъиз! — деди.

Шишман огге догъру эки-учь адым атар-атмаз бирден Серверге чевирильди, тишлерини гъычырдатып мырылданды.
Онынъ майлы козьлери къан къускъандай олды...

Сервер автобускъа минип, эски Джувагъа келип тюшти.
Онда тар бир сокъакъкъа кирди ве ёлнынъ эр эки тарафыны туташ суретте къаплагъан алчакълы-юксекли топракъ диварлардаки эв номерлерини окъуп, мектюпте тарифленген «96» ракъамлы къапыны арады.
къыркъ дёрт...
къыркъ алты...
къыркъ...

Сабыры тюкенген Сервернинъ истегине бакъмадан, ракъамлар пек яваш алмаша эдилер.
Пакъыл киби бу чифт ракъамлар сырасына кениш бир мейдан чыкъып къалды.
Мейданны кечтим дегенде, насылдыр бир колхознынъ ёл бою узанып кеткен керван сарайынынъ диварлары котерильди.
Не исе, кене эвлер башлады.
докъсан...
докъсан эки...
докъсан дёрт ве..:
Сервер ешиль боялы бу къапыны къучакълайджакъ, опеджек олды.
Къапыны къакъты.
Азбардан сес-солукъ эшитильмеди.
Бир даа къакъты.
Азбардаки эвнинъ къапысы гъырчылдады.
Аякъ давушлары эшитильди.
Кимдир, ёл къапыгъа кельмекте.
«Айшедир! — деп ойланды Сервер.
— Онынъ аякъ давушларына ошай».

Къапы ачылды ве - ...
Сервер козьлеринен корьгенине инанамады: онынъ алдына Айше дегиль де, Нияр чыкъты!
О, башыны эгип, къабаат ишлеген адам киби сусып къалды.
Сервер де айтмагъа сёз тапыштырамады...

— Нияр, сен къачан кельдинъ?

— Ичери кир, Сервер агъа, эписини айтып беририм,
— деди Нияр ве онынъ элиндеки бокъчаны алып, ем-ешиль япракъларнен орьтюльген юзюм сергиси тюбюндеки сетке догърулды.
— Самолётнен кельдинъиз, ойлеми?
Бираз кечиктинъиз.
Айше сизни саат дёрткедже бекледи, сонъ, поезднен келеджектир деп, даа деминчик Шапат апанен вокзалгъа кеттилер.
Поезд саат беште келе экен.
Ола билир, сени беклеп саат еди поездына да къалырлар.

— Олмаса Айшени вокзалдан барып бакъайым,— деди Сервер ве аякъкъа турды,— нафиле беклемесин.

— Айшени танырсызмы? — деп къызарды Нияр.
— Замет этменъиз, Сервер агъа, бельки озьлери къайтып келирлер.
Бугунь акъшам мен саат еди поездынен къайтаджам.
Эвден хаберсиз чыкътым, раатсызланадырлар.
Бир саат даа вакътым къалды.
Тезден ёлгъа чыкъмакъ керек.
Сиз оларны эйиси эвде бекленъиз.
Сизнинъ келеджегинъиз акъкъында козь айдын хаберини Айшеге мен кетирдим.
Разы олсанъыз, энди эвде олгъанынъызны да мен бильдирейим.

Нияр озь эвлеринде шорбаджылыкъ этер киби Сервернинъ огюне дастурхан тёшеди, чай къойды.
Олып кечкенлерни хатырламакътан къачынып, одыр-будырдан лаф ачты ве сёз келими оларакъ, эгер бу йыл акъшамлыкъ мектепнинъ онынджы сыныфыны битирсе, келеджек йылы мытлакъа университетке киреджегини ве Ташкентте Айшенен бирликте бу эвде яшайджагъыны айтты.

— Айше геологня факультетине кирмемни тевсие этти,— деп къошты.
— Дагъ инженери олурсынъ, дей.

— Чокъ яхшы,— деди Сервер,— демек биз экимиз де Къайракъташнынъ келеджектеки инженер ве геологларымыз.

— Мемлекетимизде ер асты байлыкълары огрениледжек ерлер азмы?
Къайракъташ олмаса, башкъа бир район олур...

Сервер аэропортта олып кечкен вакъианы икяе этти.
Нияр айретленген козьлерини керип, агъыз ачып къалды.
Лякин лаф япма сакъалгъа келип еткенинен, кулип йиберди.

— Бакъ сен езитке, профессор олгъан десе!..
Онда онынъ ким олгъаныны анъларлар.
Лякин той геджеси къачкъаны меракълы...
— Нияр аякъкъа турып, эль саатине бакъты.
— Кечикеятырым,— деп эв ичине кирип кетти.
Бираздан, омузлары устюне акъ жакетини ташлагъан, башына сары каймалы кок шляпасыны кийген Нияр кери къайтып чыкъты.
Негедир, къарар кестиремей, бир къач сание сукюнетте къалды.
Сонъ, козьлерини ерге тикип, утана-утана шойле деди:

— Мен Айшенен сизден эвель корюшмеге тырыштым-..
Онынъ аякъларына тюшип, коре-биле хиянетлик эткенимни, мектюпни сизден гизлегенимни айттым...
О мектюп бир къач айдан берли богъазыма ильмек олып къалды, мени богъаязды, лякин онынъ мундериджесини сизге бильдиремедим.
Айшеге де язмадым...
Онъа ялынъыз суретинъни ёлладым.
Мен мектюпнинъ мундериджесини эзберден бильгенимден, шу куню саабасы... окъугъандырсынъыз..
— мени багъышламасы ичюн Айшеге козь яш тёкип ялвардым.
Багъышлады... сагъ олсун, гонъюлимни алды.
Юрегим тынчлангъан, темизленген киби олды...
«Бугуньден отеде меним къардашым ол», деди.
Эгер сиз де...

Нияр ялварыджы козьлерини аджизликнен Серверге тикти ве джевап бекледи.
Сыкъылгъан дудакълары, торлангъан козълери агълап йибермек дереджесинде эдилер.
Сервер, омюринде биринджи кере севген ве бу онъайтсыз севгиси ичюн озюни гунахкяр саяракъ, азаплар ичинде чекишкен бу мазун къызга бакъып, юректен аджынды.
Тесирленген бир давушнен:

— Нияр, кадям, мен де сой-акърабасызым,— деп аякъкъа атылып турды,— бугуньден сонъ меним де къыз къардашым ол.
— Сервер Ниярнынъ башыны озюне чекип, оны манълайындан опьти.
— Артыкъ ич бир шейден сыкъылма, дост эдик, илериде де дост олып къалайыкъ.

Нияр:

— Сагъ ол, Сервер агъа,— деп бу корюшювлеринде учюнджи кере «агъа» сёзюни текрарлады.
— Къапы ачыкътыр, Айшенинъ одасына киринъиз, стол устюндеки альбомны бакъып эгленирсинъиз.
Айды, бахтлы олунъыз...

Нияр сокъакъкъа чыкъаджакъта кери бурулды, бир даа Серверге бакъты.
Сырлы козьлеринден тамчы-тамчы яш тёкюльди...

Бир озю къалгъан Сервер тарсыкъмагъа башлады.
О, Нияр айткъан альбомны хатырлады.
Онда, эльбет де, Айшенен бирликте чыкъарткъан ресимлери де бардыр.
О, эвге кирди.
Орта ода бом-бош эди.
Янаша одалардан бирининъ къапысыны ачып, босагъадан атлады.
Бурнына Айшенинъ къокъусы урунгъан киби олды.
Табаны ве диварлары келин одалары киби килим ве сюзанелернен яраштырылгъан бу уфакъ ода, нагъышлы акъ чаршафнен орьтюльген никель кровать, акъ орьтюли дёрт коше стол, йымшакъ курсю ве рафлары китап толу этажерканен донатылгъан.
Къапы артындаки кошеде, устьлерине без чекильген къафтанлар асылы тура.
Сервер къафтанларнынъ эксериси мавы, мас-мавы ве мавымтыракъ ренкте олгъанларыны эслеп:«Айше севген тюсюне садыкъ къалгъан», деп ойланды.

О, стол башындаки курсюге отурып, къызыл джылдлы альбомны ачты.
Фотоларда Узбекистаннынъ аджайип табиат манзаралары, тарихий абиделери, сув иншаатлары, Ташкент шеэрининъ сокъкълары, парклары акс эттирильген.
Сервер Айшенинъ фотосыны тапмакъ мерамынен, альбомнынъ саифелерини чевире берли.
Мында адам суретлери де бар эди.
Олар севимлиеининъ Узбекистандаки достлары олсалар керек.
Айшенинъ ресими ёкъ эди.
