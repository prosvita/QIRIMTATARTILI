### 4

Сервернинъ тюшюнджелери де Сабир Мухаммедовичнен багълы эди.
О, илериде бойле муляйим ве самимий адамнынъ эли астында чалышаджагъына къуванып, ёлгъа чыкъты.

Уйле устю эди.
Сервер япылмасы керек олгъан бутюн ишлерни акъшамгъадже битирмеге тырышты ве ялынъыз бундан сонъ яшларнынъ умумий ятакъханесине келип, коменданткъа ишке ерлешкени акъкъында справкасыны косьтерди.
Комендант оны экинджи къаткъа алып чыкъты ве къапылардан бирини ачып:

— Буюрынъыз, кошедеки йигирми экинджи койкагъа ерлешинъиз,— деди.
— Башкъаларында адамлары бар.

Узун бир коридорны анъдыргъан бу балабан оданынъ ичи бойдан-бойгъа тизильген ве орталарында тумбочкалар ерлештирильген демир койкаларнен толу эди.
Сервер курсюге отурып, гимнастёркасыны ве чызмаларыны чыкъарды.
Койкасы устюне ерлешип, бираз раатламакъ истеди.
Лякин шу арада ичери эсли бир къадын кирип къалды.

— Вай анайчыгъым, бу оданынъ алекети недир?— деп элиндеки къопкъаларыны ве сипиркисини ерге ташлады да, абул-къубул джыйыштырылгъан тёшеклерге бакъып къалды.
— Токътанъыз, мен сизни ойле бир низамгъа алыштырамадым ки...
 Онынъ козьлерине Сервер илишти.
— Вай джаным балам, сен де бу одагъа тюштинъми?
Чокъ яхшы, чокъ яхшы-..
Сени мен идареде эслеп алдым, анавы зыпкъынны аз къалды богъа яздынъ...
Къана, огълум, мынавы челеклерни ал да, манъа крандан бир къач челек сув кетир.

— Мында ишлейджексизми?

— Мында, огълум.
Зенаатым ойле.
Анавы чалбаш акъай: ятакъханеге барынъыз енге, яшларгъа ана олунъыз, оларны эльге алынъыз, деди.
Не япайым, разы олдым иште.
— Адынъ недир, огълум?

— Сервер!

— Адынъиен къарт ол.
Менимки Зарифе!
Зарифе енге дерсинъ.

О, бурун астындан недир йырлап, койкаларны ве тумбочкаларны пенджере бетке тарта башлады.
Сервер исе балакъларыны тиреди, енълерини къывырды ве къопкъаларны элине алып, биринджи къаттан сув кетирди, Зарифе енгенен оданынъ ортасына тюшип, пол ювды.
Яш ишчилер къуюлардан къайта башлагъанда, пол энди ювулгъан, тёшек ве тумбочкалар джыйыштырылгъан эди.
Зарифе енге босагъа огюнде сылакъ чул джайып, ичери кирмекте олгъан яшларны низамгъа чекти:

— Эй, баба йигити, былашыкъ аякъларынънен къайда сокъуласынъ?
Бар, потиклеринъни тоздан арыт.
Я сен, комюр козьлюм, сув беллеп, нефть ичтинъми?
Тез ол, бетинъни ювып кель.

Яшлар эль-бетлерини ювып, иш урбаларыны алмаштырып, биринджи къаттаки буфетке ашамагъа кеттилер, Сервер исе кроваты янындаки курсюге отурып, Манафнынъ «Ер асты сырлары» китабыны ачты.
Башында бираз джан сыкъыджы олып корюльген бу эсер, кеттикче онынъ мерагъыны къозгъады.
О, китаптаки къарт пефтьчи Кафар дайынынъ, яш инженерлер Зекийнинъ ве Гулиенинъ дуйгъуларынен, эеджанларынен оларнынъ умют ве арзуларынен яшай башлады.
Сервер эписинден зияде Зекийнинъ чексиз джесаретине, челик ирадесине, ишке садыкълыкънен берилювине сукъланаракъ, саифелерни чивирдикче, изме-из онынъ пешинден кетти ве бу эдебий къараман онынъ тасавурында реаль бир адам оларакъ джанланды...

— Хош кельдинъ мусафир!

Сервер абдырап, козьлерини китаптан алды.
Онынъ алдында узунджа бойлу, къонъур козьлю, эсмери черели бир йигит келип токъталды.
Онъа элини узатып:

— Таныш олайыкъ: Адиль Атаханов!—деди.

Сервер еринден турып, озюне узатылгъан эльни сыкъты ве адыны айтты.

— Мен мусафириликке дегиль де, мында ишке кельдим,— деди.
— 23-нджи къуюгъа тайин эттилер.

Адиль къувангъандай олды.

— Бир къуюда ишлейджек экенмиз де!
Бизде адам етмей эди, кельгенинъиз чокъ яхшы олды.
— Адиль къалы алдында лакъырды эткенлерге чевирильди.
— Борис, мында кель!

Сельби киби узун бойлу, тыгъыз мучели, сарышын бетли, культе киби къабарып тургъан къуба сачлы ве къуба къашлы бир йигит субетдешлеринден айырылып оларгъа догъру адымлады.

— Таныш олунъыз: Борис Речевский!—деп, Адиль оны Серверге такъдим этти.
— Бизим бригаданынъ азасыдыр.
Буравджынынъ ярдымджысы олып чалыша.

Лакъырды эснасында оларгъа бир къач яш нефтьчи даа келип къошулды.
Бойджа эписинден алчакъ кельген, лякин къабарыкъ кокрекли, кенъ омузлы, томбул янакълы бириси, аркъадашлары арасындан джылышып, озюни шадлыкънен Серверге такъдим этти:

— Шофер Ешиль Амет!
Куньдюзлери нефтьчилерни ташыйым, геджелери исе тюшюмде лётчикке чевирилип, сабагъадже элерон-ланжерон, вибрация-деривация деп, сандыракълайым, чюнки-..

Борис отькюрликнен парыладагъан эля козьлерини къымып, ийлекярлыкъ тебессюминен:

— Тек бир сандыракъласа бир шенъ дегиль амма,— деди,— кимдерде бир тюшюнде ава фелякетине огърап, ойле бир яйгъара къопара ки, эпимиз тёшеклеримизден атылып турамыз...

Озьлюгинден багълангъан лакъырды нетижесинде Сервер янъы достларынынъ мында къачан ве къайдан кельгенлерини, не ишнен мешгъуль олганларыны, келеджектеки омюрлери акъкъында нелер тюшюнгенлерини огренип алды.

Кеч яттылар.
Ян-янаша тюшкен койкалар башында,даа баягъы вакъыт къыскъылдылар, пышылдашувлар эшитилип турды.
Сервер де бирден юкълап оламады.
Орюмчек киби орьмеклешкен ве мийини кемирген эеджанлы тюшюнджелер юкъусына ёл бермедилер.
Ярыштан башлап ишке тюшеджеги, кучь ве гъайретинен инсанлар ичюн файдалы шейлер яратаджагъы, коммунизм деп адландырылгъан аджайип бинанынъ къуруджыларындан бири оладжагъы оны айыныкълыкъ эйджанында тутты.
Ахыр сонъу олдырамады, тумбочкасы устюндеки лампочканы якъып, элине кене «Ер асты сырлары» алды.
Китапнынъ биринджи джюмлесинден башлап, фикирлерини севимли къараманлары запт этти...

Экинджи куню сабасы, дженктен сонъ биринджи кере арбий формасыны иш урбасына авуштыргъан Сервер, яшларнен берабер нефть къуюларына кетти.
