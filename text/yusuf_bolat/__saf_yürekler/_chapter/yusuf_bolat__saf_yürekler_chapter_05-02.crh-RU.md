### 2

Тенеффюс битти.
Юрюш девам этти.
Аркъа беттен эсе башлагъан ве эп кучьлешмекте олгъан алевли ель ташкъыны озюнинъ корюльмез кевдесинен вышканынъ корпусына суйкенерек, огге догъру арекетни баягъы енгиллештирди.
Къазыладжакъ къую башындаки йыгъым-йыгъым трубалар, къуруджылыкъ керестелери, оба-оба цемент чуваллары ве метилери, энергия установкалары сечиле башлады.

Акъшамгъа къадар ёлнынъ ахырына етиледжеги ич кимседе шек-шубе къалдырмады.
Вышкарларнынъ ве устанынъ имаесиндеки яшларнынъ джошкъунлыгъы шадлыкъкъа чевирильди.
Олар кунь бою къыздыргъан кунешнинъ астында чекишкенлерини де, ёрулгъанларыны да унуттылар.
Яш инженер озюне авале олунгъан ве омюринде биринджи кере амелиятта отькерген бу месулиетли ишнинъ тюбюнден мувафакъиетнен чыкъаяткъаныны корип, юрек джошкъунлыгъындан сархошлангъан киби олды.
О дакъакъада бир тракторларнынъ алдыиа чыкъа ве отькюр давушынен оларнынъ гурюльтисини бастырмагъа тырышаракъ, трактористлерге багъырып-чагъырып бир шейлер айта, шакъалаша, пармакъ саллай, сонъ вышкарларнынъ янына къайтып келе, оларнен субетлеше ве кулюше эди.
Бу кересинде о Махрамкул аканен кетмекте олгъан устагъа якълашып, оларнен адымлады.

— Уста,— деди о,— бугунь акъшамгъадже вышканы янъы къуюнынъ устюне кетирип ерлештирсек «магъарыч» олурмы?

— Бойле бир иш ичюн магъарич азлыкъ этер,— деди уста,— той зияфет япармыз.

— Вышкарлар ве трактористлер зияфетке ляйыкъ иш яптылар.
Оларны рагъбетлендирмек керек.
Сенинъ буравджыларынъа да машалла, олар да артта къалмадылар.
— Инженер якъасыны чезди, кокюсини ельге къаршы чевирди.
— Коресинъизми, бугунь ель де бизге хызмет эте.

Ель эсе башлагъанынен къасеветке далгъан Махрамкул ака озюнинъ кедерли Чюшюнджелеринен яш инженерни мугъайтмакъ истемесе де, шимди, озь-озьлюгинден бу акъта лаф ачылгъанындан, артыкъ чыдап оламады:

— Огълум, ельнинъ шимдилик бизге ёлдаш олгъанына къуванма, онынъ табиаты билинмез.
итимал, достлугъыны бозар да, хаинликке уруныр,— деди.
— Коресинъми, артымыздаки «Ельбогъаз» чырайыны сытты, къара урбасыны кийди, негедир, азырланмагъа башлады.

Учю де токъталып, кери чевирильдилер.
Уфукътан, авлакътаки къарлы дагълар артындан котерильмекте олгъан ве,— булутмы, туманмы, тозмы,— анъламасы мумкюн олмагъан къаверенки бир перде, эп кенишлемекте ве кок юзюне яйылмакъта эди.

— Рузгярнынъ афакъаны патлагъандже вышканы къуюгъа еткизип, аякъларыны бетоннен бекитип ташлармыз,— деди инженер.
Деди де, озь сёзлерине ышанмагъан бир адам киби, хавфсырагъан козьлерини кене уфукъкъа тикип къалды.

Уста да къашларыны чатты ве теляшлы бир давушнен:

— Рузгярнынъ тезлиги бизим арекетимизден юзлердже арткъач олгъаныны акъылдан чыкъарманъыз,— деди.
— Ёлда якъаласа якъамызны къуртармакъ зор олур.
Вышканынъ аркъасындан бир къат даа ихтият тросларны тарттырмакъ керек.

— Бу иш эль тутар.
Бизге тезджерек барып етмек ичюн давранмакъ керек.

Инженер уфукъкъа бакътыкъча кейфи къайтты, тынчлыгъы бозулды, чырайындаки шенълик тебессюми кедерге алмашты, хавфсырап къалгъан козьлернни асабийликнен вышкагъа, тросларгъа, тракторларгъа тикип алды.
Вышкарларнынъ янына барып, олардай эр бирини тенбиелеп чыкъты.

Инженернинъ теляшланмасы башкъаларына да тесир этти.
Эр кес агъзыны юмды, орталыкъта тек бир тракторларнынъ патырдысы ве рузгярнынъ шувултысы къалды.

Уфукътан котерильген къаверенки перде кок юзюнинъ къуббесине етип, экинджи тарафкъа, куньбатыгъа авдарылды...
Ель тынгъан киби олды.
Орталыкъны тынчлыкъ басты.
Къаверенки перде къонмакъта олгъан кунешнинъ устюне авдарылып тюшер-тюшмез, къырлар устюндеки къорайларны, чалы-чурпыны, тоз-чакъылны авагъа котерип, шиддетли боран къопты.
Акъшам башындан гедже къаранлыгъы чёкти.
Ельнен кетирильген таш-топракъ вышканынъ ве тракторларнынъ демир кевделерине бурчакъ киби сепилерек, этрафны тасырды ве гудюрди шаматасы ичине комди.
Телюке артмасынен мукъайтлыкълары сонъки дереджесине еткен вышкарлар бу тоз-думан къаранлыгъында тросларны ве вышканы зорнен эслей эдилер.

Инженер, вышка авдарылгъаны алда мытлакъа къаза чыкъаджагъы акъкъында хавфыны устагъа бильдирди.
Айны шу тюшюнджелернен мешгъуль олгъан Промкин:

— Прожекторларны кетирмек керек,— деди де, ёл кенарындан кетмекте олгъан машинанынъ устюне секирип минди.
— Айда, Амет, янъы къуюгъа догъру айда!

Машина кочькен арада, Сабир Мухаммедовичнен Николай Васильевич келип къалдылар.
Олар инженерни янларына алып, вышканынъ вазиетини тешкердилер.
Оларнынъ дикъкъатыны арттаки тракторларгъа багълангъан трослар джельп эттилер.
Трослар узюлип кетеджек дереджеде тартылгъан эдилер.

Сабир Мухаммедович инженерден:

— Вышканынъ тёпесинде эхтият трослары бармы? — деп сорады.

— Бар,— деди о.
— Лякин вышканынъ арекетини токътатып, къошма тросларны ашагъы саркъытмакънен огърашсакъ, къыйметлн вакъытны эльден къачырырмыз.
Бараджакъ еримизге эль узатсанъ да етеджек.
Эгер бекленильмеген бир беля чыкъмаса, ярым сааттен ёлнынъ ахырына етермиз.

— Арекетнинъ токътатылмасына мен де къаиль дегилим,— деди директор.
— Юрюшни девам эттиринъ, бу ачыкъ орталыкъны тез кечмеге давранмакъ керек.
Лякин беля чыкъармы-ёкъмы деп фал бакъып турсакъ да олмаз.
Алдымызда бир эниш даа бар.
Шунынъ ичюн мына шимди, бу дакъикъада аджеле чаре корьмек керек.
Огдеки эки тракторнынъ аркъагъа кечмеси ичюн эмир беринъиз.
— Инженер шашкъын-шашкъын директоргъа бакъты, о исе, айны кесен-кесликнен девам этти:
— Огге догъру арекетни токътатмадан, вышканынъ тёпесиндеки тросларны ерге саркъытмакъ ве аркъагъа кечеджек тракторларгъа тиркемек керек.

Боран, душманынынъ устюне джан аляметииен чапкъылгъан джанавар киби окюрмекте ве къутурмакъта эди.
Тоз-топракъ, таш-чакъыл эписи бир ерге къарышты.
Козь ачманынъ чареси къалмады.
Къыр тогъайларындан тамырларынен сёкюлип кетирильген тикенлер, от-оленлер вышканынъ ичини-тышыны ныхтлап ташладылар.
Кок юзюни къаплагъан мудиш перденен орьтюли кунеш къыр артларына батса керек ки, къаранлыкъ даа зияде къоюрды.

Чокъкъа бармадан, янъы къуюдан кельмекте олгъан бир къач машинанынъ фарлары парылдады.
Олар вышкагъа якъынлашкъан сонъ кери чевирилип, онынъ янбашларына кечтилер.
Машиналардаки прожекторлар вышкагъа догърултылды ве бирден балкъылдап, онынъ эйбетли боюны бунарлы шавлелеринен айдынлаттылар.

Сабир Мухаммедович вышкарларны постларындан алмакъны телюкели бир шей сайгъанындан, буравджыларгъа мураджаат этти:

— Юрюш вакъытында вышканынъ устюнден эки къат даа трос саркъытмакъ керек.
Бу, эльбет де, зор ве телюкели бир иштир.
Бойле бир ишни ялынъыз джесаретли ве теджрибели адам япа билир.
Эгер аранъызда...

Директор сёзюни битирмеди.
Къайгъылы козьлерини устагъа тикип, онынънен акъыл танышыр киби, сусып къалды.
Уста исе, теджрибеси олмагъан яшлардан бирде-бири вышкагъа тырмашмагъа разылыкъ берир де, аджемилиги юзюнден озь башына етер, деп къоркъты.

— Сабир Мухаммедович, бу ишке яшларны джельп этмесек де олур,— деди о.
— Вышкагъа чыкъмакъны манъа авале этинъиз.
Бакуда бу киби ишлерни бир къач кере озь козьлеримнен корьдим.

Сервер бу иш озюне авале олуныр деп беллеген эди.
Лякин лакъырды башкъа джерьян ала башлагъанындан, огге атылып чыкъты да, джан агъырысынен:

— Бригаданынъ верховойы ким я? — деп опькеге тутунды.
— Бельки мени бу иштен азат эткендирсинъиз?
Азат этмеген олсанъыз, вышканынъ тёпесинде башкъа адамнынъ иши ёкътыр.
Мен озюм чыкъарым.

Боран айны шу кучьнен уфюрьмекте эди.
Тюшюнип турмагъа вакъыт олмагъанындан, директор:

— Яхшы, сен чыкъ! — деп разылыкъ берди.
— Лякин сакът ол, сенинъ джанынъ бизге вышкадан да къыйметлидир.

Сервер вышканынъ тюбюне кирип, онынъ демир чабакъларына япышты.
Олар, сытмалы адам киби, дирильдей ве къалтырай эдилер.

Сервер биринджи адымны атты.
 Йылдырым тезлигинен ишлеген акъыл ве идраки:
«Юрь, къоркъма, бу юкни бойнунъа озюнъ алдынъ, энди бургъучлама, резиль-масхара олурсынъ,— деп зорлай эдилер.
— Дженкни хатырла, онда таш-топракъ бораны дегиль, къуршунатеш къасыргъасы эсе эди.
— Бу тюшюнджелерге къарама-къаршы оларакъ, юрек дуйгъулары.
 — Токьта, токъта ахмакъ, сен не япасынъ шу, башынъ омузларынъа агъырлыкъ эттими? — деп тенбиелей ве оны кери тарта эдилер.
— Бельки озюнъни аджымайдырсынъ, о алда Айшени аджы, даа корюшмеси къысмет олмагъан - ана-бабанъны хатырла...».

Анънен дуйгъу арасындаки бу чарпышма бир сание биле сюрьмеди.
Сервер юрек дуйгъуларыны басыштырып, бутюн барлыгъынен юкъарыгъа, ялынъыз юкъарыгъа котерильмек ынтылышына къапылды.
Котерильмеси пек къыйын эди.

Буюк бир кучьнен кокюсинден итеген боран, инелеринен эллерине санчылгъан къавракъ тикенлер, прожекторларнынъ козь къамаштырыджы нурлары Серверге бир дакъикъа биле аман бермедилер.
Лякин, о, агъыз-бурунына толушкъан тоз-топракъкъа бакъмадан, кимгедир эмир берир киби:
«Юкъары!
Эп юкъары!» деп багъыра ве тырмаша эди.
Юкъары котерильдикче вышканынъ салланувы да артты.
Сервер озюни булутларгъа асылгъан саланджакъ устюнде ис этти.
Шай олса да, эвельки элесленювинден эсер биле къалмады.
«Юкъары!
Эп юкъары!» деп текрарлай ве юкъарыда телюке дегиль де, телюкеден къуртулыш бар киби, янъы чабакъларгъа япыша ве тырмаша эди.

Ашагъыдакилер яваш-яваш вышканен юререк, козьлерини Серверден алмадылар.
Нияр, аякълары къатты топракъ устюнде олмасына бакъмадан, озюни Сервернеи вышка устюнде ис этти, севимли адамынынъ дуйгъуларына къапылды, онынъ теляшлы фикирлеринен тесирленди ве бу афатлы дуйгъулар нетиджесинде бутюн багърыны сарып алгъан эеджанны гизлемеге меджалы къалмагъанындан, къалтырамагъа башлады.

Николай Васильевич:

— Ушюдинъми, Нияр? — деп раатсызланды.
— Бельки меним курткамны япынырсынъ?

— Ёкъ баба, ушюмедим, — деди Нияр.
— Мени бу ишнинъ акъибети къоркъуза.

Сервернинъ ёлуны айдынлатып, эп юкъары котерильмекте олгъан прожектор ышыкълары, ниает, вышканынъ тёпесине еттилер ве кучючик олып корюльген Серверни алтын ялдызларынен боядылар.
Сервер вышканен берабер салланып, баягъы бир вакъытлар онынъ устюнде огърашты.
Бираздан юкъарыдан саркъытылгъан тросларнынъ уджлары ерге салынды.

Бу трослар, зор-белянен олса да, вышканынъ аркъасына янаштырылгъан тракторларгъа пекитильди.
Телюке эксильди.
Кунь бою девам эткен мешакъатлы иштен ёрулгъан ве энди текмиль такъаттан кесильген ишчилер, енгильден нефес алдылар.
Сонъки энъиш кечильген сонъ, инженернинъ асабийлиги де ятышты.
О, прожекторларнен айдынлатылгъан ёлда кене колоннанынъ алдына кечти...
