## Учюнджи баб.
Къасевет олмаса, къуванч да олмаз эди

### 1

Андрей Павлович эвде геджелесе де, биринджи хоразларгъадже козюне юкъу кирмеди.
Ялыныз саарь мааллеринде козь къапакълары агъырлашып, юкъугъа кеткен киби олды лякин юкъусы чокъкъа сурьмели тумбочканынъ устюндеки будильник кескин-кескин янъгъырап, саба саат еди олгъаныны бильдирди.

Уста кийинмеге башлады.
Янбашындаки кроватта яткъан Галина Ивановна бир тарафындан экинджисине буруларакъ, хошнутсызлыкънен сомурданды:

— Шу багъыр авукъ будильникни нефть къуюсы ичине ташламасам олмайджакъ гъалиба.
Не маразымнынъ шейидир: козюм юкъугъа кетти дегенде, тамам башынъ уджунда чанъ къакъыла...

Галина Ивановна теренден кокюс кечирип, чаршафыны башы устюне чекти.
Андрей Павлович исе аякъ уджларына басып, ашханеге чыкъты, примусны якъты ве чайникке сув толдураджакъ олып челекке эгильди.
Бирден чайникнинъ джез къапагъы тасырдынен цемент полгъа тюшип, къапыгъа догъру юварланды.
Къапакъны алайым дегенде, тирсеги стол устюндеки мешребени урып тюшюрди.
Бу ал, саат он бирлергедже тёшекте созулып ятмагъа алышкъан Галина Ивановна ичюн адден ашыр бир арсызлыкъ олып корюльди.
О, ине устюнде отургъан адамнынъ чалыкълыгъынен кроватьтан атылып тюшти де, алевленип ашханеге чыкъты:

— Сен не, мени энъкъастан уятмакъ истейсинъми?— деп окюрди.
Онынъ къурып къалгъан ве ченъгелери чыкъкъан юзюндеки ири къара козьлери фалташ киби парылдады.
— Аселет патырды къопарасынъмы?
Бу хаста къадынгъа раатлыкъ керекмей, ольсюн, къуртулырым, яшыны алырым дейсинъми?

Андрей Павлович къарысына ачувланаджакъ олса да, лакъырдынынъ ахыры Галина Ивановнанынъ «эси кетмесинен» нетиджеленеджегини бильгенинден, индемеди, элини сильтеп ташлады да, ач къарыннен ишке чыкъып кетти.

Уста акъикъий раатлыкъны эвде дегиль де, иш башында тапа эди, яшларнынъ шенълигине гювенип, оларнынъ генчлик гъайретлерине сукъланып, ёргъунлыгъыны ве юкъусызлыгъыны унута ве бутюн барлыгъынен ишке бериле эди.
Лякин сонъки вакъытларда иште де бир чокъ онъайтсызлыкълар юз берди: буравланмакъта олгъан йигирми учюнджи къуюда бурав эшильген топракъ тюбюнде къалды; зар-зорнен оны тартып чыкъардыкъ дегенде, янъысы ер астындаки бошлукъкъа расткельди...
Бутюн бу ишлерге эвельден козьде тутулмагъан кучь ве вакъыт сарф этильди.
Бу да етмегени киби, нефть бекленильген биринджи ве экинджи къатламлардан ич бир шей чыкъмады.
Бригада ярын геологик техникий нарядда косьтерильген еди юзь элли метр теренликке тюшеджек.
Омрюнде онларнен къуюларнынъ буравланмасына реберлик эткен ве буюк теджрибеге малик олгъан уста, бу сонъки къатламдан да умютини узди.

Промкин контора огюнден кечеяткъанда, кимдир, онынъ артындан къычырды:

— Андрей Павлович!

Сесленген Сабир Мухамедович эди.
Олар — Николай Васильевич, Махрамкул ака ве Промкинге таныш олмагъан башкъа учь адам, ёл кенарында субетлешмекте эдилер.
Директор оны мусафирлерге такъдим этти:

—Бурав устасы Андрей Павлович Промкин!

Олар эль тутуштылар.
Николай Васильевич:

— Эв къурув акъкъында лакъырдымыз хатиринъдеми?—деп Промкинге мураджаат этти.
— Мына, меркезден архитектор ве планджылар кельдилер.
Олар къуруладжакъ Къайракъташ ишчилер къасабасынынъ планыны тертип этеджеклер.
Девлет тарафындан буюк микъдарда пара ве кересте айырылды.
Бу, эльбет де, бир къач йылгъа девам этеджек иштир.
Шунынъ ичюн коллектив эвлер къуруджылыгъыны да кенъишлетмек керек.
Сен бу акъта бригада азаларынен сёйлештинъми?

— Ёкъ, сырасы тюшмеди.

— Я озюнь не тюшюнесинъ?

Уста чырайыны сытты.

— Баласы-чагъасы олмагъан адамгъа эв неге керек?
Зоргъа къалгъанда башымны тыкъмагъа бир тешик тапарым эбет...

Устанынъ кейфсизлигини сезген секретарь агъзыны юмды.
Сёзни директор девам этти:

— Къуюны буравлав ярын битеми?

— Ярынгъа къарарлаштырамыз, Сабир Мухамедович, акъшамгъа таба каротажниклер кельсе яхшы олур эди.

Промкин кетти, къалгъанлары Махрамкул аканынъ пешине тюшип, Къайракъташ этрафларында долана башладылар.
Гезинти бутюн кунь девам этти.
Бу ерлернинъ энъ эски адамларындан бири олгъан Махрамкул ака оларгъа сув козьлерини, кузь ве баарь айларында къырлардан сель олып ташкъан сув ёлларыны, таш оджакъларыны, тола кесмеге ярарлыкълы сары топракъ джапларыны ве Борюкъышлакъ сазлыгъынынъ къуру топракъкъа битишкен сынъырларыны косьтерди.
Кезиджилер бири-бирини болерек, джемаат биналарынынъ, ишханелернннъ ве ишчилер ичюн къуруладжакъ эвлернииъ ерлерини къызгъынлыкънен муакеме эттилер.
Николай Васильевич айтылгъанларны динълеп, кяде бир озь теклифлерини къошса да, Промкиннинъ кедерли чырайы козю алдындан чекильмеди.

Олар чокътан таныш эдилер.
Дженктен эвель, Николай Васильевич Апшерон нефть оджакъларындан биринде партбюро секретары олып чалышкъанда, Промкин де онда бурав устасы эди.
Энъ яхшы нефтьчилерден бири сайылгъан бу саф юрекли ве агъыр адамны партиягъа озю тевсие этти.
Дженк йыллары экиси де фронткъа кеткенлеринден, баягъы вакъыт корюшмедилер.
Дженктен сонъ биринджи кере Бакуда, трест тарафындан чагъырылгъан мушавереде расткелиштилер.
Шу куню трестке теджрибели нефтьчилерден бир къач юз адам чагъырылгъан эди.
Мушавереде, Узбекистан Меркезий партия комитетининъ ве Министрлер Советининъ риджасына бинаэн, Фергъана вадисинде тешкиль олунаджакъ янъы-нефть оджакъларына буюк бир группа нефтьчини йибермек меселеси музакере олунды.
Башкъаларынен бир сырада, олар да разылыкъ бердилер ве бир къач куньден ёлгъа чыкътылар.
Бир вагонда отькен ёлджулыкъ нетиджесинде олар бири-бирини даа яхшы огрендилер ве эски танышлыкъ достлукъкъа чевирилип, Узбекистанда бир ерде чалышмагъа къарар бердилер.

Николай Васильевич Промкиннинъ аиле омрю пытракълы бир вазиетте олгъаныны даа ёлда экенде анълады.
Табиатчасына акъайынынъ акиси олгъан Галина Ивановна, Бакунынъ меркезинде квартираларыны ташлагъанларына языкъсынды, сой-акърабаларындан айырылгъанына аджынды, «алланынъ насылыдыр бир сыджакъ чёллери» ичине барып тюшеджегине агълады, бир даа яшайыш корьмейджегини, тропик сытмадан веремге огърайджагъыны айтып, бутюн ёл Промкиннинъ мийини кемирди.
Поезд Туркменистан топрагъынынъ тёрюне кирип, кунеш алев киби къыздыра башлагъан сонъ, о текмиль шашырды: шейлерини джыйыштырды ве биринджи расткельген станцияда тюшип къаладжагъыны бильдирди.
Николай Васильевич ве онынъ къадыны Зинаида Федоровна Галина Ивановнанынъ гонълюни алмагъа, тынчландырмагъа тырышсалар да файда бермеди.
О, акъайыны ташлап, Зинаида Федоровнанынъ устюне атылды:

— Манъа акъыл огретмек истейсинъми?— деп багъырыкълады.
— Акъайым партия хадимидир, оны шеэрде къалдырырлар, артымдаки юмшакъ еримни бир къарыш даа май бийлер, деп ырджаясынъмы?
Не олса, кене бизим ахмакъкъа олур, алла бильсин оны къайдаларгъа айдарлар...

Бу вакъыткъадже насыл да олса индемей тургъан Промкин, артыкъ олдырамады ве ачувнен аякъкъа турып, юмругъыны сыкъты.

— Сус!
Дерал сус, деп джекирди.
— Ёкъса станция беклемеден, сени мен озюм поездден котерип атарым.

Галина Ивановна акъайынынъ когергенини, къалтырагъаныны корип, сусмагъа меджбур олды.
Дудакъларыны къысып, башыны алып, озюни эр кес тарафындан хорлангъан-хырпалангъан бир масум зан этерек, Андижангъа кельгендже агъзыны ачмады.

Николай Васильевич ве Зинаида Федоровна Промкиннинъ аиле омрю шимди де уймагъаныны ве бутюн гъайретини ишке берген бу адамнынъ азап чеккенини, лякин чекинчеклиги ве ювашлыгъы юзюнден индемей юргенини биле ве онъа джан-юректен аджына эдилер.
Олар бу къары — къоджаны достчасына тенбиелемек ве муаббетлештирмек ичюн бир къач керелер озь эвлерине зияфетке чагъырдылар, лякин «джаны агъыргъан» Галина Ивановна бармам деп баш кестирди.
Бунъа бакъмадан Николай Васильевич ве Зинаида Федоровна Промкинлерге озьлери бардылар, лякин оларнынъ босагъадан ичери кирмелеринен, Галина Ивановнанынъ эвден чыкъып кетмеси бир олды.
Башкъа чаре къалмагъанындан, Николай Васильевич Промкиннинъ бир озюнен козь-козьге келишип айры башында лакъырды этмек къарарына кельген эди.
Лякин онынъ бу алидженап мерамы да нетидже бермеди, чюнки Промкин бу мевзудаки субетлерден къачынып юре, бу акъта сёз ачылдымы, агъзына сув алгъан адам киби сусып къала.

Промкинлернинъ аиле омюрлери кеттикче четинлешти.
Сонъки вакъытларда Андрей Павловичнинъ табиатында асабийлик, къабалыкъ ве сертлик сезиле башлады.
Ишке федакярджасына садыкълыкъ косьтермесине бакъмадан, кейф бозгъунлыгъы, нешесизлиги ве шахсий омрюне первасызлыгъы кунь сайын кучьлешти.
Сонъки вакъытларда оны бир къач кере саргъуш корьдилер.
Бу ал, йипнинъ уджу къача башлады демек эди.
Николай Васильевич бутюн бу адиселерни хатырлап, Промкиннинъ шахсий омрюне догърудан-догъру къарышмакъ ве оны бир ёлуна къоймакъ фикрине кельди.
Лякин насыл ве не киби бир усулларнен ишке киришеджегини озю де бильмей эди.
«Зинаида Федоровнанен фикирлешмек керек,— деген нетиджеге кельди о.
— Кадынлар бойле шейлерде сезгек ола тургъанлар, бельки бу къары-къоджанынъ дердине де бир дерман тапылыр».

Шеэрден келген адамлар дефтерлерине зарур къайдлар япаракъ, ярындан башлап бу ерлернинъ рельефнни плангъа алмакъ къарарына кельдилер.
Махрамкул ака мусафирлериен сагълыкълашкъан сонъ, секретарьнынъ янына кельди.

— Москвадан мектюп кельди,— деди о гъамлы бир давушнен.
— Бизим Сарвар белгисиз гъайып олгъанлар джевелинде экен.
Бильмейим, эвлядым сагъмы- ёкъмы..

Къарт башыны эгди.
Къадыны онъа екяне бир эвляд багъышлап, огълуны бир яшына кетирмеге етиштирмеден, хасталанып ольген эди.
Дер чагъында тул къалгъан Махрамкул ака эвленмеди, Сарварны озю бакъып осьтюрди.
Бирден-бир эвляды фронткъа кетген сонъ, дёрт дивар арасында бир озю къалып, дженк битмесини сабырсызлыкънен бекледи.
«Дженк битти!» деген хайырлы хаберни эшиткенинен, козьлери ёлларда къалды, ёлда пейда олгъан эр бир къаралтыгъа огълум дегильми экен деп, тельмирип бакъты, ордудан къайтып кельген эр бир танышындан огълуны сорады.
Лякин бу къанлы чарпышмада сагъ къалгъанларнынъ деерлик эписи къайтып кельген сонъ, онынъ юрегини теляшлы тюшюнджелер сарып алды.

— Сабыр этинъиз, Махрамкул ака,— деди Николай Васильевич,— бир кунь ола иншалла о да къайтып келир.

Къарт башыны котермеди.
Сабир Мухаммедович онынъ юрегини алмакъ ниетинен:

— Дженкте яраланып я да контузия олып, душмангъа эсир тюшкенлер де аз олмады,— деди.
— Олардан бир чокълары бизим сабыкъ иттифакъчыларымызнынъ элиндедир.
Оларны азат этмек ве тувгъанларына къавуштырмакъ ичюн укюметимиз бутюн чарелери коре.
Ола билир, Сарвар да эсир тюшкендир.

— Ёкъ, меним огълум эсир тюшмез— деп сертейди Махрамкул ака ве бирден кери чевирилип, эвине догъру кетти.
