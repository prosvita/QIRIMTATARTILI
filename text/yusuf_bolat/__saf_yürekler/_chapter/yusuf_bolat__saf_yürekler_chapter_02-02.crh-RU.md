### 2

Николай Васильевич Къайракъташ нефть оджакъларына бундан бир йыл эвельси, дженкте алгъан агъыр ярасыны госпитальде савулткъандан сонъ кельген эды.
Эвельден Баку нефть оджакъларында партия хадими оларакъ чалышкъан бу адамгъа ве геолог Сабир Мухамедовичке геология картасына алынгъан районда нефть ва газ чыкъарув ишини тешкиль этмек вазифеси авале олунгъан эди.
Олар аз бир вакъыт ичинде агъа-къардаш кесилип, бу агъыр ве лякин шерефли юкнинъ тюбюне кирдилер.
Чокъ ишлер япылды, лякин зорлукълар аля бугунь битмеди.
Шимди олардан энъ къыйыны ишчи кучю топлав, нефть оджакъларынынъ ишчи коллективнни тешкиль этюв эди.
Лякин ишчилернинъ эксериети хоранталарынен кочип кельгенлеринден, эв-баркъ къытлыгъы да, ишни чаналата башлады.
Нефть оджакъларынынъ ысмарышынен стройконтора тарафындан къурулаяткъан эвлер ишке джельп этильгенлернинъ итияджларыны темин эталмай эди.
Бу меселе Николай Васильевичке гедже-куньдюз аман бермеди, чюнки биринджи невбетте буравланаджакъ отуз эки дане нефть къуюсынынъ талийи шимди догърудан-догъру бу меселенинъ тезден аль этильмесине келип тирельди.

Шимди, нефть къуюларындан къайтаяткъанда, онынъ акъылында кене шу меселе къозгъалды.
О, машинада отургъан Промкинге мураджаат этерек:

— Андрей Павлович, джемаатчасына эв къурув меселеси ишчилеримизни меракъландырырмы?— деп сорады.

Уста, юкъугъа кетейим деп тургъан ёргъун козьлерини ачты.

— Я кересте?

— Ерли материаллардан файдаланырмыз.

Промкин там-такъыр тогъайларгъа козь этерек:

— Лнавы чытырман дагъдан кересте ичюн агъач ке* сермиз, ойлеми?—деп алды.
— Хаялынъызгъа Русие дагълары кельсе керек.

— Екъ, Андрей Павлович, мен хаялперест адам дегилим.
Эвлериинъ диварларыны котермек ичюн бу ерлерде аджайип топракъ бар.
Устьлерини орьтмек ичюн истегенинъ къадар къамыш тапмакъ мумкюн.
Эскирип къалгъан я да нефть оджакъларында артыкъ керекмеген трубалардан да файдаланмакъ мумкюн.
Истек олсун, эллери келишкен усталар да тапылыр.

— Пек оптимист бир адам экенсинъиз:
керестесини дегиль, энди усталарыны да таптынъыз.

— Оптимистлик яман бир шей дегильдир,— деди Николай Васильевич,
— лякин мына сен, кимерде бир, пессимистликке урунасынъ.
Имкянларымызгъа чокъ инанаджагъынъ кельмей.
Къайракъташкъа кочип кельгенлер арасында зенаатсыз адам ёкъ десем де янъылмам гъалиба.
Дженк халкъкъа чокъ шей огретти.

— Олмаса къуюларны ташлап, эв къуруджылыгъына башлайджакътырмыз даа...

— Сен бугунь кене сол тарафынъдан турдынъ гъалиба.

Николай Васильевич:
«ёкъсам Галина Ивановнанен кене давалаштынъмы» дееджек олса да, тилини тишледи.

— Эвде олмадым,— деди уста тыныкъ бир давушнен,
— къуюда геджеледим...
Чокъ белялы къуюгъа расткельдик, эвге къайтсам да козюм къуюда къала.
Сиз меним суалиме джевап бермединъиз: ишчилер эв къура башласалар, къуюларны ким къазар?

— Оларны укюмет планында косьтерильгенинден бир кунь биле кечиктирмемиз.
Бизге эм планларны беджермек, эм де ишчилеримизни эвнен темин этмек керек.
Къыш келеятыр.
Бунынъ ичюн...

Николай Васильевич озюнинъ къызгъын тасавурына берилип, джемаатчасына эв къурув акъкъындаки тюшюнджелерини икяе эте башлады.
Бу икяе, машина къырлардан энип идаре алдына келип токъталгъандже девам этти.
Уста баягъы вакъытлар индемей динълеп тургъан сонъ:

— Яхшы тешвикъатчы экенсинъиз,— деди,— мен киби «пессимистни» де къандырдыньыз.
Тюшюнип бакъайым, бельки...

— Сен тек бир озюнъни дегиль, бутюн бригаданъны козьде тут.
Бригаданъда алтмышкъа якъын ишчи бар.
Хоранталылары да аз дегиль.
Бу ишке оларны да джельп этмек керек.
Эв къургъанлар тарафындан бошатыладжакъ девлет биналарыны къыш мевсиминде келеджек ишчилерге къалдырырмыз.
Айды, тюшюннп бакъ.

Николай Васильевич устанен савлыкълашып, идареге догъру адымлады.
Лякин къапынынъ сапыны тутайым дегенде, бирден элини кери алып, ёлгъа къайтып чыкъты ве Борюкъышлакъ бетке кетти.
Онда Махрамкул аканынъ эви алдында токъталып, къапыны такъылдатты...

Нефть къуюларындан къайтмакъта олгъан ишчилернен юклю машиналар къырлардан ашагъы бири-бирининъ артындан къувушып, акъшамгъа таба идаре огюне келип токъталдылар.
Кунь бойы теналашып къалгъан Къайракъташ сокъакълары кене къалабалыкълашты, орталыкъта сес-шамата янъгъырады.

Сервернен Нияр къалдырымлар бою кеттилер.
Олар, таш ёл эки пытакъкъа чаталлашкъан ергедже одыр — будыр акъкъында лакъырды этип кельдилер.
Нияр сагълыкълашмакъ ниетинен элини узатты.
Сервер онынъ уфачыкъ ве сыджакъ элини авучында къалдырып:

— Риджа этем, ашыкъма,— деди.

Сервернинъ тюшюнджелеринде кене гугюм меселеси къозгъалды.
Юрегини тырмалагъан сабырсызлыкъ:
«Утанма, сора!» деп зорласа да, фикир ве идраки бунъа къаршы чыкътылар:
«Сенинъ гугюминъе бенъзеген савут азмы?
Ёрулып къайткъан къызнынъ башыны бойле олмайджакъ шейлернен кутеджексинъми?..:»

Сервер Нияргъа шенъ ве чалыкъ бир адам олып корюльген эди.
Лякин шимди онынъ мугъайсырап къалувы Ниярны да кедерлендирди.

— Ашыкъмаз эдим амма, тилинъиз килитленип къалды да..:

— Тилимни килитлеген гугюм меселесидир.

Нияр чокъракъ башындаки адисени хатырлап, сырлы козьлерини Серверге котерди.
Сервер исе гъамлы бир давушнен девам этти:

— Бу гугюм бизим эвден чыкъкъан бир савуттыр.

Мен балалыгъымда онынънен чешмеден сув ташый эдим.
Онынъ устюндеки эзиклер мына бу эллернннъ мерафетидир.
Риджа этем, айтынъыз, бу савут сизге къайдан келип тюшти?

Меселенинъ аслына иремеген Нияр, эмиетсиз бир суальге джевап берир киби:

— Мен бу савутнынъ сиз ичюн мукъаддес бир шей олгъаныны бильген олсам, оны чокъракъ башында элинъизге туттырыр эдим,— деди.
— Юринъ, бизим эвге барайыкъ да, гугюмни алып чыкъайым.

— Нияр, сен мени анъламадынъ.
Мени гугюм дегиль де, онынъ саиби меракъландыра.
Сен оны кимден алдынъ?

— Шай десенъиз...
— Нияр енгильден нефес алды.
— Бундан бир йыл эвельси эништем мени Андижанда бир къызнен таныш этти.
Дженк йыллары экиси бир отрядда партизанлыкъ эткенлер.
Мен о къызнен бир къач кере киногъа бардым.
Сонъки корюшювимизде бу къыз эртеси куню акъшамы Самаркаъндкъа кетеджегини айтты.
Мен оны озгъарып вокзалгъа бардым.
Иште о вакъыт, явлыкъкъа сарылы бу гугюмни манъа берип:
«Ялварам санъа, Нияр, бу савутны эманетке ал, о, меним джан достумнынъ бирден-бир хатиресидир», деди.
Бир эльнен оны ташып юрмек зор олгъаныны айтты.

Сервер:— Бир эльнен дейсинъми?— деп тааджипленди.

— Эльбет, тек элли эди.
«Бирде-бир ерге ерлешкен сонъ бу савутны озюм келип алырым» деди.

— Сонъ?

— Биз Андижанда къаладжакъ эдик, лякин эништемнинъ сой-акърабалары Фергъанада яшагъанларындан, биз де о тарафкъа авуштыкъ.
Бир къач айдан сонъ мен Къайракъташкъа кочип кельдим.
Гугюмиинъ саибинен бир даа корюшемедим.

— О къызнынъ къайда олгъанындан хаберинъ ёкъмы?

— Екъ,— деди Нияр.
— Къыш анлары бизге эништем келип кеткен эди.
Таныш къызымызни Ташкентте корьгенини ве манъа селям бильдиргенини айтты.

— Сонъ?!

— Бундан сонъ шу къыз акъкъында ич бир шей эшитмедим.
Эништемни насылдыр бир районнынъ МТС-не механик ёллагъанлар.
Ондан аля бугунь хабер кельмеди.

Сервер элиндеки сонъки умют йипи узюльгенини сезип, башыны тёбен алды.
«Бу чолакъ къыз ким экен?— деп тюшюнди.
— Бу гугюм онынъ «джан достунынъ бирден-бир хатиреси» олмасы не демектир?
Койдеш къызларым ве техникум танышларым арасында тек эллиси ёкъ эди де!..»

— Нияр, бельки эсинъде къалгъандыр: о къызнынъ бет сымасы, бой — посту насыл эди?

Сервернинъ эйджанланувы Нияргъа да тесир этти.
«Тувгъанларындан бир де бирини арайдыр» деп ойланды.
Акъылында къалгъанына коре таныш къызынынъ тышкъы къияфетини тасвирлемеге тырышты:

— Бу къызгъа четтен бакъкъанда онынъ бой-постунынъ тюзгюнлигине, беден мучелерининъ тегизлигине сукъланмамакъ мумкюн дегиль эди.
Тобукъларына саркъкъан эки орьме куля сачы, ап-акъ тегиз энъсеси, онынъ аджайип бичимли эндамына тасвир олунмаз бир гузеллик ашлай эди...

— Я юзю?

— Юзю бой-постуна келишмей.
Табиат онынъ эндамыны буюк бир усталыкънен бичсе де, юзюне кельгенде аджемилик корьсеткен: бетими сыма боясынен дегиль де, лекеге ошагъан насылдыр мор боянен тамгъалап ташлагъан.
Бойле шей къызлар ичюн эльверишли дегильдир, чюнки яшлар къызларнынъ бет сымасына бакъып къыймет кеселер.
Лякин конфет устюне сарылы дюльбер кягъыткъа бенъзеген бу тышкъы гузелликнинъ астында не сакълы олгъанына эмиет бермейлер.
Догъру, эм ичтен ве эм де тыштан бешарет адамлар да бар.
Лякин меним танышым юзден корюмсиз олса да, рухий джеэттен аджайип бир инсан эди.

Бельгисиз бу къызгъа берильген тасвирни меракънен динълеген Сервернинъ тасавурында насылдыр бир таныш сезгилер къозгъала башлады.
«Айше!— деп багъыраджакъ олды.
— Ёкъ, Айше ялынъыз ичтен дегиль де, тышкъы корюнишиндже де инсанны айретте къалдыраджакъ бир дюльбердир.
Онынъ тазе къарны анъдыргъан акъ чересинде ич бир илле ёкътыр.
Янакълары устюндеки къара бенълер онынъ дюльберлигини даа зияде айдынлаткъан гузеллик аляметлеридир.
Ёкъ, ёкъ.
Ниярнынъ айткъаны башкъа къыздыр».

Нияр девам этти:

— Бу къыз эсиме кельгенде мен, ничюндир бильмем, «Орьме юзюк» масалыны хатырлайым.
Бу масалны эшиттинъизми?
Олмаса динъленъиз.
Эвель заманларда пек бешарет бир огълан бар экен.
Акъранлары,— кой яшлары ве къызлары,— онынъ юзюне бакъмагъа биле джийрене экенлер.
Мына, куньлерден бир кунь бу огълан озен ялысына келип токътала да, сув устюнде ялдагъан эмен япракъларыны сейир эте.
Олар пек дюльбер экенлер.
Бу япракълардан бир данесини элине алып:
«Эй аджайип япракъ, сен бу дюльберликни къайдан алдынъ?— деп сорай.
— Вуджудынъ сарарып-къурып кеткен, тек бир юрек иплеринъ къалгъан.
Демек, дюльберлигинъ сафлыгъында экен.»

Огълан бойле бир къараргъа келип, тута да, кокрегини яра, дане-дане юрек ипчиклерини узип ала.
Бу ипчиклерден аджайип орнеклер оре.
Бу орнеклерни корьген дюльбер къызлардан бири:

— Эй, бешарет огълан, бу ипчиклерден манъа бир юзюк ормезсинъми?— дей.

Огълан разы ола.
Саф юректен узюльген ипчиклерден козь къамаштырыджы дюльберликте бир юзюк орип бере.
Къыз оны пармагъына кечире.
Кечире амма, койнинъ энъ дюльбери сайылгъан бу къыз, козь юмып ачкъандже, джиренч ве къоркъунч бир махлюкъкъа чевриле.

Себеп шунда экен: къыз бу юзюкни такъкъанынен, багърындаки ялдызлы чильтер учып кете де, мераметсиз, кунджю ве джийренч юреги ачылып къала.
Оны эр кес коре.
Атьта ана-бабасы биле ондан юз чевирелер.
Иште, о куньден башлап халкъ арасында: бетке бакъма, юрекке бакъып дост ара, деген аталар сёзю пейда ола.

Сиз мени янълыш анъламаиъыз.
Меним танышым юзден тап о къадар чиркин дегильдир.
Мен бу масалны ибретли бир икяе оларакъ мисаль кетирдим, чюнки яшларымыздан пек чокълары озьлерине къыз сайлагъанда ялынъыз мына бу «ялдызлы чильтерге» бакъып иш туталар, лякин онынъ астындаки юрекнинъ неден ибарет олгъанына эмиет бермейлер.

Нияр икяеоиии битирип, айткъаилары хусусында Сервернинъ фикириии бильмек ичюн, сусып къалды.

— Нияр, гупом саибннинъ ады хатиринъдеми?

— Айше!

Серпер абдырады.
Бельки янълыш анълагъандырым беллеп, басыкъ бир давушнен сорады:

— Анше дединъми?

Нияр «Айше» адынынъ Серверде насыл бир тесурат догъургъаныны эслемей къалды, чюнки тамам бу вакъыт оларнынъ янына келип токъталгъан Николай Васильевич:

— Къызым, сен даа эвге къайтмадынъмы?—деп оларнынъ субетини больди.
— Санъа ананънен корюшмек, ашамакъ, раатланмакъ керекмейми?
Юр, лакъыр дынъызны бир башкъа вакъыт девам этерсинъиз.

Николай Васильевич Ниярны къолтукълап, оны ёлнынъ юкъары бетине догъру джетекледи.
Сервер исе бири-бирине зыт фикирлерге ве къуванчкъа ошагъан насылдыр бир бельгисиз дуйгъуларгъа къапылып, олараынъ пешинден бакъып къалды.
