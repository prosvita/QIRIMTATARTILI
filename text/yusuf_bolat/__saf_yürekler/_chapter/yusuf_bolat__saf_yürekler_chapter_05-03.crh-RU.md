### 3

Буравджылар машинагъа толушып, гедженинъ кеч маалинде Къайракъташкъа ёнедилер.
Нияр Сервернинъ янында отурды ве машина эниш-ёкъушларда силькиндикче, эп онъа таба джылышты.

Нияр озюни тендюрист тутмагъа тырышса да, ёргъунлыгъы онъа бойсунмады: чокъкъа бармадан козь къапакълары юмулды, кевдеси Серверге янтайды, башы онынъ омузына салынды.
Яры юкъу, яры эс арасында кечкен бу дакъикъаларда Ниярнынъ бутюн багърыны севимли адамына даа якъьш отурмакъ, онынъ нефес алувыны, юрегининъ урувыны, тенининъ джыллылыгъыны сезмек арзусы къаплады.
Дюньядаки бутюн инсанлар эсинден чыкъып, тасавурында ялынъыз Сервер къалды.
Юрегини нешэлендириджи бу ёлджулыкънынъ айларнен, йылларнен, эбедий оларакъ девам этмесини тиледи.
Гонъюли бутюн гъам-къасеветлерден арынып, ялынъыз севги нурларынен сюсленди, шахсий дюньясы севги ве къуванчнен толып ташты.
Лякин бу севги ве къуванч сеадетлиги чокъкъа сюрьмеди, юрегини айдынлаткъан нурлар яваш-яваш тынмагъа, сытылмагъа, къарармагъа, сёнмеге башладылар, олар ерине кедерли, теляшлы сезгилер къозгъалды.
Нияр: «Айше!— деп элесленди.
— Сервер Айшени джан-юректен севе.
Севгисини ич кимседен гизлемей.
Демек, мен оларнынъ арасына юзьсюзликнен сокъулгъан арткъач бир шахсым...
Ойлеми я?...
Сервернинъ шимдики дуйгъулары бундан дёрт-беш йыл огюне догъгъан севгининъ ялынъыз серпинтиси дегильми экен?
Корюшип къалсалар Сервер оны эвелькиси киби северми?
Дженк Айшенинъ юзюне озюнинъ перишанлыкъ тамгъасыны сильген.
Я эльсизлиги?
Сервер, эльбет де, эвельки дуйгъуларынен яшай.
Ола билир, шимдики Айшени корьсе севгисине пешман олур... ве... бельки...
Мен не дедим шу?!..
Айшеге яманлыкъ ёрап, онынъ бахтсызлыгъы устюнде озь бахтымны къурмакъ истейим!..
Я мен озюм кимим, биревнинъ бахтына меним не акъкъым бар?
Демек меним юрегим де, «Орьме юзюктеки» анавы къызнынъки киби, джиренч ве хаин экен!
Бешарет экеним.
Ким экенимни энди анъладым.
Демек, гузель деп макъталгъан меним бетим тюбюнде де башкъа адам сакълы экен.
Не къадар ашшалыкъ!
Догъру айткъанлар: бетке бакъма, юрекке бакъып дост ара.
Сервер ахмакъ дегильдир, Айшени тек бир бет сымасы ичюн дегиль инсаниетлиги, муляйимлиги, табиатынынъ боллугъы ве рухий зенгинлиги ичюн севгендир.
Айшенинъ аджайип юреги бар.
Онынъ юрек тамырларындан юзюк орьмек мумкюн олса эди, бу юзюкнинъ дюльберлиги бутюн алемни айретте къалдырыр эди.
Я мен кимим?
Айшенен тенъешмеге, бой ольчешмеге менде не бар?
Тюкян пенджерелеринде къадалып тургъан манекенлернинъ бет сымасымы?
Я даа?..
Сервернен Айше бири-бирине дегерли адамлардыр.
Олар бирликте яшамакъ ичюн чифт олып догъгъанлар.
Къавушсынлар, бахтлы олсунлар...
Серверни мен де северим.
Гизлиден северим, хабери биле олмаз...
Севмек джинает дегильдир.
Айшени де северим.
Агъа-апаларым деп северим...»

Хаялгъа далгъан Ниярнынъ тасавурында бу эки яшнынъ бирликтеки омюр левалары джанланды.
О, энди юкъугъа далып, тюшюнде оларнынъ балаларыны тебрете башлады.
Лякин тамам бу арада къулагъына Сервернинъ сеси чалынды:

— Уян, Нияр, кельдик!

Нияр козьлерини ачып, башыны Сервернинъ омузында корьгенинен, неге огърагъаныны бильмеди, буз-бузлады.

— Багъышланъыз, юкълап къалгъаным...

Борис: — Пуф ястыкъ тапкъан сонъ юкъламай даа не япарсынъ? — деп Ниярны санчып алды.

— Юкъу серсемлигинден олгъан шей.

— Неден олгъаныны биз озюмиз билемиз...

Ашханенинъ пенджерелеринде электрик ярыгъы парылдамакъта эди.
Адиль:

— Кирип къапынайыкъмы? — деп аркъадашларындан сорады.
— Ашхане ачыкъ олса керек.

Буравджылар ашханеге толуштылар.
Сервер, Бориснинъ ерсиз шакъасындан мугъайып къалгъан Ниярнынъ гонъюлини алмакъ ичюн, оны ашханеге чагъырды.
Нияр ред этмеди.

Балабан ашхане бом-бош эди.
Ялынъыз кошедеки стол башында энди кейфлерини алгъан бир къач адам къонушмакъта эдилер.
Яшлар ичери киргенде олар ерлеринден къыбырдамасалар да, къолтукълашкъан Сервернен Нияр пейда олгъанларынен, Селим скемлесинден атылып турды, мыскъылнен кулюмсиреди ве къадедешлерине эгилип, оларнынъ къулакъларына фысылдады.
Аркъадашлары шакъылдап кульдилер.

Бориснинъ шакъасындан сонъ Селимнинъ бу ачыкътан-ачыкъ саташувы Ниярнынъ кейфини даа зияде бозды.
Ашханеге киргенине бинъ бир пешман олды.
Лякин чекилип кетейим дегенде, козьлерини къадедешлеринден алгъан Селим текрар оларгъа айланып, къашларыны чатты, Нияргъа пармагъыны саллады.
Энди Нияр да олдырамады.
Сервернинъ къолтугъындан сыптырылып, эки адымда Селимнинъ янына кельди.

— Будала, неге кулесинъ, менде не алып береджегинъ бар? — деп онынъ узун сачларына япышты, онъгъа-солгъа тарткъычлады ве скемлесинен берабер оны полгъа йыкъты.
— Тьфу санъа, зыр-зоп эриф!
Табиатынъда етмегени ошек эди, энди ошекчи къадынларны да бастырдынъ.
— Бу сёзлерни айтаракъ, Нияр афаканлы козьлерини стол башындакилерине тикти.
— Озюнъе коре достларынъ да!

Шу ердеки Айрапетов:

— Сен, къардашым...— деп итиразгъа къалкъышаджакъ олса да, айтмагъа сёз тапамагъанындан, назарыны кене къаделерге алмаштырды.

Нияр аркъадашларына келип къошулды.
Кульмектен къатып-къатып къалгъан Борис:

— Сен, комсомолка аркъадаш, яшларны котеклеп адам этеджек оласынъ гъалиба,— деди.— Эр алда яхшы яптынъ, къадын котеги унутылмай тургъан.

— Унутмаса яхшы эди амма, бу адамнынъ афызасы пек зайыф олса керек, даа кеченлерде...

Нияр агъызыны юмды.
Кечкен базар куню акъшамы клуб алдыдаки мейданлыкъта Селим оны оюнгъа чагъыргъан эди.
Лякин Селимнинъ агъызы-буруны шарап сасыгъанындан, Нияр разы олмады.
Шай да олса Селим онынъ якъасыны бошамады ве энди бинъ бир кере мектюплеринен бильдирген севгисини артыкъ тильнен иза эте башлады.
Нияр оны сонъуна къадар динълеп:

— Айтаджагъынъ биттими? — деп сорагъан эди.

— Битти,— деди Селим.
— Омюрим сенинъ тилинъ уджында асылы тура:
«севем» десенъ яшарым, «ёкъ» десенъ бу яш башымнен ёкъ олып кетерим.
Мени аджы, Нияр, даа яшым, меним бутюн келеджегим...

— Олды, олды, шаплауз, — деди Нияр.
— Бугуни олмагъан адамнынъ келеджеги де олмаз.
Шарап сенинъ виджданынъны да, ираденъни де кемирип ташлагъан, пачавра олгъансынъ.
Кет башымдан, бир даа козюме корюльме.

Селим кетмеди.
Дудакъларыны мыскъылнен джампийтип:

— Пачавра сёзюни башта Серверден эшиттим, - деди.

— Сонъ, не олгъан?

— Не олсун, озюнъни онъа бегендирмек ичюн онынъ тилинен лаф эте башладынъ.
Попугай олдынъ.

— Сонъ?

— О сени севмей.
Онынъ севген къызы бар.
Къыз дегиль, просто поэзия!

— Бу сёзлени ара бозмакъ, озюнъни бегендирмек ичюн айтасынъмы?
Сенинъ эрлигинъ, акъайлыгъынъ, намусынъ къайда?

Оюнджылар оларнынъ этрафына топландылар.
Афакъанындан эль-аягъы къалтырагъан Нияр, Селимге дарылып, яш хоразларнынъ инатлыгъы ве чалыкълыгъынен онынъ устюне атылды, якъасына япышты...
Селим артыкъ олдырамайып, масхараларджасына къачып кетмеге меджбур олды.

Шимди бу адисе Ниярнынъ акъылындан йылдырым тезлигинен келип кечти.
Борис исе оны бир шейлер антыр беллеп:

— «Кеченлерде» деп башладынъ, даа бир шейлер олдымы? — деп сорады.

— Олгъан шей ёкъ,— деди Нияр ве лакъырдыны чевирди.
— Тыпкъы къамчыгъа алышкъан къотур аткъа ошай: дарылсанъ да пиченге узана.
— Нияр Аметнинъ кетирген мектюбини хатырлады.
Оны къойнундан чыкъарып, Бориске узатты.
— Мына, бойле мерафети де бар.
Айлыгъынынъ ярысыны почта масрафларына сарф этсе керек.
Акъылына ким кельсе, севгисини онъа сата.
Юреги пек «бол».
Къайракъташта севмеген къызы олмаса керек.

Борис конвертни ачып, онынъ ичинден кучючик бир кягъыт чыкъарды ве котеринги бир давушнен окъумагъа башлады:
«Нияр!
Клуб огюнде берген дерсинъ ичюн сагъ ол.
Сержнинъ джаны агъыргъандыр беллеме.
Инсан башынен ат башына нелер кельмез!
Къабаат менде.
Шаирлерден бири (ады эсимден чыкъты): къыз сёгюши ашамагъан йигит омюр билля севгининъ къадирини бильмез, деген.
Анълаштыкъмы?
Яшасын барышыкъ!

Юрегимнинъ дерманы ким олгъаныны бильмек истесенъ, эгилип кузьгю ичине бакъ, юрек докторымны онда корерсинъ.
Серж!».

Яшлар кульгиден къатып-къатып къалдылар.
Къонушкъанлар арасындаки Селим исе юмурыгъыны столгъа урды, недир, багъырыкъламагъа башлады.

— Бу иште башка бир усул къулланмакъ керек,— деди Борис.
— Оны адам этеджек де, гъайып этеджек де мына сиз къызларсынъыз.

Бориснинъ фикирини анълап оламагъан Адиль:
Сен не айтмакъ истейсинъ шу? — деп сорады.
Не айтмакъ истегенимни озюм билем...

Яшлар ашчы къадыннен эсаплашып, ашханеден чыкътылар.
Сервер Ниярны озгъарып кетти.
