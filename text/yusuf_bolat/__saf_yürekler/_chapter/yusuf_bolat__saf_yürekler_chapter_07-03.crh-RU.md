### 3

Яньы йыл арфесинде эвлернинъ сачакълары, муэссиселернинъ диварлары ве меркезий сокъакълар нефтьчилерни янъы гъалебелерге чагъыргъан шиарларнен ярашты.
Даа якъында къурулып биткен ве бугунь уйле маалинде ишлеп башлагъан радиоузел Кьайракъташны шенъ музыка давушларынен суслендирди.
Акъшам устю, нефтьчилер иштен къайтаяткъанда, радиодан Сабир Мухаммедовичнинъ сеси янъгъырады.
Директор эалиге Янъы йылны хайырлап, нефть оджакъларында нефть ве газ чыкъарув девлет планы вакътындан эвелъ, декабрьнинъ он дёрдюнде толдурылгъаныны бильдирди.

Бу хабер йылдырым тезлигинен агъыз-агъыздан даркъалып, бир — эки саат ичинде эвлерге, устаханелерге, нефть къуюларьна барып етти.
Къайракъташлылар артыкъ эвлеринде турамадылар: кийинди-къушанды ве сокъакъларгъа тёкюльдилер.

Бугунь тек бир Селимнинъ кейфи еринде дегиль эди.
О, сабадан уйлегедже драма тёгерегининъ азаларыны беклеп турды — олар клубкъа кельмедилер.
Сонъ, ичине атеш тюшкен адамнынъ ашыкъчанлыгъынен, «артистлернинъ» пешинден чапкъаламагъа башлады.
Лякин бундан да нетидже чыкъмады: «баш режиссер» ве «Мешеди Ибад» пьесасында эсас рольни ойнагъан Галина Ивановна эвде де, балалар багъчасында да ёкъ эди; Ниярнынъ къайда экенини тувгъанлары да айтамады;

Адиль ве Борис къуюда кечикип къалгъанлар...

Селим догъгъанына бинъ пешман олып, клуб огюндеки мердивен устюне чёкти, башыны тизлери арасына эгди.
«Не къазалы, не белялы башынъ бар» йырыны меним ичюн уйдурсалар керек,— деп мугъайды.
— Халкъ байрамгъа азырлана, мен исе «мешур» артистлернинъ пешинден чапкъалап юрем».

— Селим, мамурлигинъ бармы не?
%
Юрь, Янъы йыл шерефине...

Селим абдырады.
Къаршысындаки арбий урбалы, орденли, йылым-йылым йылтырагъан сахтиян чызмалы адамны бирден танып оламады.

— Сизсизми, Андрей Палыч? — деди Селим бир къач саниеден сонъ.
— Сагъ олунъыз, мамурлигим ёкътыр:



— Аферин, Селим, яхшы япкъансынъ.
Мен сени денъемек ичюн айттым.
Къайгъылы корюлесинъ.
Янъы йыл акъшамы бу гъам-кедер сени къайдан келип тапты?

Устанынъ кейфи яхшы олгъаныны ве лакъырды этмек истегенини анълагъан Селим озюнинъ «лаф бокъчасыны» чезди:

— Ишлерим къартоп, Андрей Палыч.

— Хайыр ола?

— Хайыр дегиль, бугунь хайырсызлыкъкъа огърадым.
Тамам эки ай шапырдыкъ-копюрдик, пьеса ойнайджакъмыз деп агъыз патлаттыкъ, мына энди ойнамагъа сыра кельгенде, къурунтымыз сабун копюги киби патлады.

— Ачыкъ айт, не олды шу?

— Не олгъан, артистлерни джойдым.
Бугунь акъшам клубда пьеса ойнайджакъ эдик афишалар да асылды, амма генеральная репитиция олмады.
Ёкълар!
Бу не демек олгъаныны анълайсызмы?
Провал!
Полный провал!

— Я Галя?
О да ёкъмы?

— Учь кере балалар багъчасына барып кельдим, эки кере эвинъизнинъ къапысыны къакътым,— ёкъ!
Бугунь гъалиба ялынъыз «ёкъ» къапылары ачылгъан.

— Олмаса пешимден кель,— деди уста,— разведкагъа сени мен алып барайым.
Галя ер астында олса да тапып чыкъарырмыз.

Елда, Белобородовларгъа расткельдилер.
Хасталыкътан сонъ аякъкъа тургъан Нияр, Николай Васильевичнен, Зинаида Федоровнанынъ ортасында эди.

— Иште, гъайыплардан экиси тапылды,- деди уста ве оларнен эль тутушып селямлашты.

Селим Ниярны корьгенинен куннинъ бутюн онъайтсызлыкъларыны унутты, онъа айтмакъ, опьке-элем этмек ичюн азырлагъан «джиддий» сёзлери де акълындан чыкътылар.

— Нур данеси, нар данеси, дюньянынъ бир данеси, сен бугунь къайда эдинъ я? — деп сорады.
Деди де, тилини тишледи:
«Мына шимди санъа нурыны да, нарыны да косьтерир,— деп элесленди.
— Бу къыз санъа джиддий адам ол, шаплавузланма, гевезеленме демедими?
Бильмейим, бу тайгъакъ тиль манъа даа нелер айттырмаз».

Лякин меселе аксине олып чыкъты: эвеллери бойле алларда Селимни «джевапсыз» къалдырмагъан Нияр, бу кересинде опы аджайип бир тебессюмнен къаршылап, репетициягъа кечиккени ичюн ондан афу истеди.

Ниярнынъ муляйим-муляйим бакъышы ве афу истеп айткъан сёзлери Селимни даа зияде ферахландырды:

— Зинаида Федоровнанен клубкъа барынъ да, артистлерни бекленъиз.
Биз Андрей Палычнен оларны онда айдаштырып кетирирмиз.
Мына пьеса.
Роллеринъизни бир даа текрарланъыз.

— Яхшы, Селим, биз клубта олурмыз,— деди Нияр.
— Тездже келинъ.

Селим козьлерини Николай Васильевичке чевирди.
«Сен партия хадими олсанъ, мен де Къайракъташта драма тёгерегининъ ёлбашчысым,— демек истеди.
— Корьдинъми, магърур Нияр биле сёзюмден чыкъмай.
Эй, Николай Васильевич, Селимнинъ козьге чёкке олып юрьген девирлери эвель заман тарихында къалды, шимди о, арабада бешинджи копчек дегиль де, квартетте примадыр».

Секретарь Селимнинъ фикирлерины козьлеринден анълады.
Оны бираз даа къопайтмакъ мерамынен:
— Сен достум, Андрей Павловични де озь арабанъа ектинъ гъалиба,— деди.
— Ишлер бойле кетсе Къайракъташта артист олмагъан адам къалмайджакъкъа ошай

— Адью!— деди Селим ве устаны къолтукълап, онынънен сокъакъ бойлап кеттилер.

Уста бу «арабагъа» Селимге ярдым этмек ичюн екильмеди, аксине оларакъ, онынъ озю Селимнинъ ярдымына мухтадж эди.
Меселе шунда ки, бугунь саба Галина Ивановна эвден чыкъкъанда, акъшамгъадже къайтып кельмейджегини айтты ве «олур-олмаз шейлерге сылтав этип, пешимден чапкъалап юрьме» деп, акъайыны тенбиеледи.
Къарбабайгъа костюм тийеджек экен!
Уста уйлегедже онда-мында салланып юрьсе де, ахыр сонъу чыдап оламады.
Галина Ивановнаны кореджеги кельди.
%

Олар балалар багъчасынынъ кертме тахталарнен ишленген ве ренкли бояларнен орьнекленген ёл къапысына янаштылар.

— Мында киреджек оласызмы? — деди Селим гонъюльсизликнен.
— Нафиле замет этменъиз, балаларны эрте къайтарсалар керек.

— Яшсынъ, Селим, керек адамны къыдырмагъа бильмейсинъ.
Артымдан кель!

Олар чакъыл тёшельген тар ёлдан кечип, бир къатлы таш бинанынъ пенджересине кельдилер.
Уста ишарет пармагъыны дудакъларына кетирип, Селимге сусып турмасыны эмир этти, озю исе кевдесины дивар артына гизлеп, оданынъ ичине бакъты.

— Мындадыр! — деди о балаларджасына къуванып.
— Къокъла тике.
Балаларгъа байрам бахшышы!

Селим пенджеренинъ экинджи кенарына ясланды.
Аркъасынен чевирилип отургъан Галина Ивановна балабан оданынъ ичинде бир озю эди.
Онынъ огюндеки столда ирили-уфакълы бир оба къокъла тура.
 Къокълаларнынъ кийимлери чешит бичимде ве тюсте олса да, юзьлери, янъы йымыртадан чыкъкъан чипчелер киби, тыпкъы бири-бирине бенъзейлер.
Кошеде, чокъмарына яслангъан адам бойлу къарбаба тура.

Бираздан Галина Ивановна стол башындан турып, пенджереге айланды, лякин козьлери къучагъындаки къокълада олгъанындан, «разведчиклерни» эслемеди.
О, къокъланынъ сарышын сачларыны сыйпады, кокюсине даяп, яш бала юкълатыр киби, оны салламагъа башлады.

Уста тесирленди.
Бу саниеде о къарысы алдында, бутюн къадынлар алдында тиз чёкмеге, оларгъа юрегиндеки энъ муляйим сёзлерни айтмагъа азыр эди.
Лякин онынъ бу рухий вазиетини анълап оламагъан Селим, гъамсызлыкънен:

— Андрей Палыч, бу сентименталь мелодрама стилиндеки къокъла театрини даа сейир этеджексимизми? — деп бурчанлады.

Уста Селимге ачувланаджакъ олып, бирден башыны котерди ве...кулип йиберди.

— Эх, Селим, Селим,— деди о кокюс кечирип,— меним яшыма етип, баланъ олмаса, бу мелодраманынъ не экенини сен де анълар эдинъ амма, яшсынъ, дуйгъуларынъ кескинлешмеген.

Пенджере огюндеки бу лакъырды Галина Ивановнанынъ къулагъына чалынды.
О, кери бурулып, пенджереге кельди.
Эркеклерни корьгенинен, янакълары къып-къызыл олдылар.

— Не бар?
Неге чапып кельдинъ? — деп пенджере къапакъларыны ачты ве акъайына сертийди.
— Айткъанларым бир къулагъынъдан кирип, экинджисинден чыкъып кеттилерми?..
Хош кельдинъ, Селим!

— Сагъ олунъыз,— деди Селим сувукъкъанлыкънен.
— Машалланъыз бар, Галина Ивановна, дюнья алт-усть олса биле, кейфинъизни бозмайджакъсынъыз.
Орталыкъта янгъын, сиз исе сумюкли бурун къызчыкълар киби къокълаларнен ойнайсынъыз.

— Янгъын?!

— Эльбет, янгъын.
Керчектен янгъын!..
Мен янам!
Режиссер аркъадаш, сизинъ къокълаларгъа ола эки айлыкъ эмегимиз янып кульвиран олгъанындан хаберинъиз бармы?
%

— Вай, кечиккеним де! — деди Галина Ивановна ве къокъланы пенджереден акъайына узатып, алель-аджеле джыйышынмагъа башлады.

%

Къабакъ, эльбет де, меним белялы башыма, патлайджакъ.

Галина Ивановна азбаргъа чыкъты, ири козьлеринен акъайыны баштан-аякъ сюзди.
«Алёша, къуванчым, арбий форма санъа пек яраша.
Даима бойле юр» демек истеди.

— Галина Ивановна,— деди Селим шашкъынлыкънен,— мен бугунь текмиль пусламны шашырдым: къайда кетеджекмиз?
Репетицияны не ерде япаджакъмыз?
Бильсенъиз керек, клубта акъшам башындан танц оладжакъ.
Саат алты олаятыр, энди топланадырлар.

— Бизде, эвде япармыз,— деди Галина Ивановна.
— Сен клубтакилерни чагъырып кель.
Тездже олсунлар.

Селимнинъ устюнден агъыр бир юк тюшкен киби олды.

— Галина Ивановна, бу алидженаплыгъынъыз ичюн янагъынъыздан опер эдим амма, Андрей Палычтен къоркъам.
Адыо!
Беш дакъикъадан артистлерни эвде бекленъиз.

Селим чапып кетти.

— Галя, я буны да не япаджакъмыз?
— Уста элиндеки къокъланы косьтерди.
— Бельки джебиме тыкъарым?

— Сакъын урбасыны бурюштирейим деме!
Джебине тыкъаджакъ экен!
%
Утанасынъ ёкъса?
Я баламыз олса не япарсынъ?
Алышмакъ керек, не бермеген алла, бельки...
Къокъланы онынъ ичюн тиктим...

Олар энъ къалабалыкъ сокъакъкъа келип чыкътылар.
Тамам бу арада арабасыны айдаштырып, амам аралыгъындан кене шу Айрапетов чыкъып къалды.
Уста, гульдестенен кеткенде Айрапетовкъа расткельгенини хатырлап:
«Кене тиш къайрар», деп абдырады.

Араба оларнынъ янына кельгенинен, Айрапетов:

— Тр-р-р, бульбуллер! — деп атларнынъ башларыны тартты.

Тюбюне кийиз тёшельген арабада ятакъхане хызметчиси Елизавета Карповнанынъ балалары бар эди.
Бири-биринден кучюк бу эки огълан балачыкъ сонъки вакъытларда Айрапетовнынъ бутюн дикъкъатыны озьлерине джельп эттилер.
Не олды-не олмады бу чыкъымсыз адам оларны тувгьан эвлятлары киби севди.
Акъшамлары Елизавета Карповнанынъ эвине бара, кунь бою тозгъа бонъайгъан бу балаларнынъ устьбашларыны низамгъа чеке, ве, парасы олса, эллеринден тутып сокъакъкъа чыкъара, оларгъа мороженое я да газлы сув алып бере.
Кимерде бир бу огъланчыкъларны тена бир ерге алып, йырлата, кульдюре я да экисини бирден сыртына урып, атлар киби кишиеп, азбар ичинде доландыра.
Мына бугуньки гезинти де ойле эгленджелерден бири олса керек.

Уста янъылмады.
Атлар токътагъанынен, Айрапетов онъа чевирильди:

— Андрей Палыч, локъсаханеден къайтасынъмы? — деди ве шакъылдап кульди.
— Баланъызнен къарт олунъыз.
%
— Сонъ, арабадаки балаларгъа айланып, элини котерди:
— Къана, гвардия, азыр олунъыз!

Бир,эки, учь!

О эллерини котерип тюшюргенинен, «гвардия» индже бир давушнен «Катюшаны» алып кочти:

Выходила на берег Катюша...

Айрапетовнынъ козьлери фалташ киби парылдадылар.
«Мына, джансыз къокъла дегиль де, керчектен балалар!» дер киби, богъаз кермекте олгъан балаларгъа сукъланып бакъты.
Сонъ, къамчысыны йигитлерджесине атларнынъ устюнде сызгъыртып:

— Ну-о-о! — деп багъырды.

Уста озюнинъ бу кулюнчли вазиетинден къуртулмакъ ичюн айнеджиликке урды:

— Галя, азизим, сен мына буны тут да, мен тюкянгъа кирип чыкъайым.

— Я онда не ишинъ бар?

О, пенджередеки шишелерге ышмар этти:

— Дженктен сонъ санада сенинъ биринджи дебютинъ ичюн ичермиз.

— «Дебют» экен!
Гастрольге азырланмайым, керекмей.

— Галя, байрам-байрамдыр, алмакъ керек.
Спектакльден сонъ Николай Васильевичлерни Сабир Мухаммедовичлерни, бир аякъ олса да, эвге чагъырырмыз.

Галина Ивановна теслим олды, чюнки акъайынынъ чагъыраджакъ адамлары, хусусан Зинаида Федоровна ве Гульджиан, онынъ козюнде энъ азиз инсанлар олып къалдылар.

— Догъру айтасынъ, мында кочюп кельгенимизге эки йыл толса да, шу кунъгедже эвимизде мусафир къабул этмедик.
Башкъаларындан не эксиклигимиз бар я!
Лякин репстицияны не япармыз?
Эвни алт-усть этип ташларлар...
Айда, зарар ёкъ, онынъ да чаресини тапармыз.
Бар, амма чокь эгленме.
