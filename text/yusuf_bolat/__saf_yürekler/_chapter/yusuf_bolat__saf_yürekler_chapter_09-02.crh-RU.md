### 2

Баарь озюни чокъ беклетмеди.
Март айынынъ ахырларында бир къач куньлер сюрген аяз сувукълардан сонъ, ава бирден йымшап кетти.
Апрельнинъ башларында къыш гъайрыдан къайтавламагъа тырышып, геджелери ер юзюни акъ чаршафнен орьтсе де, олдурамады: энди кучюне киреяткъан кунеш, сабалары уфукътан баш котерир-котермез, къарны иритип, ер юзюни къурутып ташлай эди.

Къыш айлары къар курьтюклери тюбюнде чырай сытып яткъан топракънынъ юзю ачылды, череси кульди: о, къабара берип, фышнады ве бол-сал нефес алды.
Чокъкъа бармадан топракъ ешиль къадифеге бурюнди.
Тереклер ешиль антерлерини кийдилер, бадемлер исе япракъ атмай тура, гульгюли чечеклернен безендилер.
Бадемлер дер экеч, ёллар кенарында, азбарлар ичинде отуртылгъан зердали, алма, вишне, армут, кирез тереклери де озь зийнетлерини косьтермеге ашыкътылар: орталыкъ акъ, гульгюли, къызыл ве мавымсы мор тюслернен ярашты, ава хош къокъуларнен сюсленди.

Къайракъташнынъ бу йылки баари пек аджайип эди.
Эвеллери чыр-чыплакъ топракъларынен аджизликлерини косьтерип тургъан ве майыс келир-кельмез сарарып къалгъан тогъайлар биле бу йыл баарь сыра-сыра тизильген бир къатлы эвлернен, эвлернинъ алдындаки ешилликлернен ярашты.
Нефтьчилер иштен бош вакъытларында топракъ къазмакъ, кубрелемек, зерзеват урлугъы сачмакъ ишлеринен огъраштылар.
Къыш ве кузь айларында сёкюлип ташлангъан ве ер асты сувлары терен арыкълар вастасынен тартылып алынгъан Борюкъышлакъ сазлыгъы да къияфетини денъиштирди: онда сафлаштырылып отуртылгъан декоратив ве мейва тереклери япракъ аттылар.
Энди парк шеклине киреяткъан бу орталыкъта къушларнынъ шенъ садалары янъгъырады.

Баарь укюмге кирди!

Майыснынъ бешинде Сабир Мухаммедович Махрамкул акадан мектюп алды.
Къарт, сагълыгъы ерине кельгенини ве якъынларда Къайракъташкъа къайтаджагъыны бильдирди.
Мектюпте кене огълуны сората эди:
«Франция Меркезий партия Комитетинден хабер кельмедими?»

Хабер кельди...
Майыснынъ докъузында, Енъиш байрамы куню.
Сабир Мухаммедович Махрамкул аканы кетирмек ичюн Зарифе енгени ёлгъа азырлагъан арада, кабинетке партком секретары Николай Васильевич кирип къалды.
О, сонъ дередже эеджанлы эди.
Элиндеки пакетни директоргъа узатаракъ:

— Окъунъыз, Морис Торез аркъадаштан! — деди ве башыны эгди.
— Француз аркъадашлар Сарварнынъ портретини де йибергенлер,— деп иляве этти.
— Клубда ерлештирдик.

Сабир Мухаммедович «не хабер?» дер киби, мектюпни ачмай тура секретаргъа бакъып къалды.
«Десене?!..
Талий сени!
Заваллы къарт исе огълум келеджек деп дёрткозьнен беклей».

Директор пакеттен машинкада язылы бир кягъыт чыкъарып, оны козьлерине кетирди.
Окъугъан сайын козьлери торланды.
Сонъ, кягъытны столгъа ташлап, эшитилир-эшитильмез бир давушнен:

— Яткъан ери енгиль олсун! — деди.

Зарифе енге башыны къысылгъан омузлары арасына алып, ич чекип агъламагъа башлады.
Директорнен секретарь мерумнынъ шерефине яс тутар киби, баягъы вакъыт индемей турдылар.
Тынчлыкъны Николай Васильевич бозды:

— Эрте ярыкъ къартны бу къара хаберге азырламакъ керек.
Сиз, Зарифе енге, эсли-башлы къадынсынъыз, ойле алларда не япмакъ кереклигини биледирсинъиз.
Машинагъа мин де, бугунь акъшам Махрамкул аканы эвине алып келинъиз.
Топлашувдан сонъ бир къач адам олып биз де аякъ устю кирип чыкъармыз.

Богъазына толушкъан козь яшлардан лакъырды этмеге меджалы къалмагъан Зарифе енге агъыз ачмады ве башыны салындырып, яваштан кабинеттен чыкъты.
Байрамлыкъ урбаларыны кийген Къайракъташ эалиси даа якъынларда асфальт тёшельген меркезий ёлгъа тёкюлерек, кулюшип, зий-чув олып, ёл бойлап кезинмекте эдилер.
Зарифе енге энди чокътан бойле шенълик корьмеген эди.
«Дженк башлагъан сонъ, оксюзлернинъ оджагъы киби, шенълик де сёнген эди,— деп ойланды.
— Гъарез душман шенълигимизни, кулькюмизни эбедий оларакъ тутып алмакъ истеди.
Алды хыяр!
Ана, адамларымызгъа кене къуванч ве кулькю къайтып кельди.
Лякин онынъ кери къайтарылмасы нидже-нидже къурбанларгъа мал олды...».

О, бу тюшюнджелернен мешгъуль олгъан арада, кимдир, артындан:

— Зарифе енге,— деп къычырды.

Зарифе енге абдырап кери бурулды ве чапып кельмекте олгъан лаборантка Ниярнен юз-юзге къаршылашты.
О, шенъ ве джошкъун эди.

— Зарифе енге, бугунь акъшам концертимиз бар,— деди.
— Мына сизге теклиф билети.
Мытлакъ келинъиз.

Зарифе енге:
«Къызым, Нияр, сизлерге бу къуванчлы куньлерни Сарвар агъаларынъыз кетирди, о йигитлер сизлер ичюн джанларыны фида эттилер» демек истеди, лякин тили бармады.

— Къызым, сен Махрамкул аканынъ эвини барып джыйыштыр.
Мына, анахтарны ал.
Мен оны кетирмеге кетем.
Бир къач сааттен къайтып келирим.
Риджа этем, Сарварнынъ столундаки гульбардакъкъа бир топ чечек тапып къой,— деди.

— Хабер кельдими?

— Кельди...
Къара хабер,— деди Зарифе енге ве теренден кокюс кечирди.

...Виллис Къайракъташкъа киреяткъанда Махрамкул ака янбашына айлангъандан олып, козь къыйыгъындан джан этегине бакъты.
Онда бир вакъытлары гурь тереклернинъ талдасында эви гизленген ерде, шимди арман табаны киби тегиз мейдан къулач ачкъан.
Мейданнынъ ортасында, къуббе кокке ынтылып эйбетли демир вышка котерильген.
«Машалла йигитлерге! — деди о ичинден.
— Бу ерлерни де яраштыргъанлар.
Лякин тереклерге языкъ...».

Машина дос-догъру янъы эвнинъ азбарына келип кирди.
Къарт машинадан тюшкенинен агъзыны ачып шашып къалды: бир вакъытлары онынъ ве Сарварнынъ элинен отуртылгъан тереклер мында кочип кельгенлер.
Озьлери де тойгъа азырлангъан тотай къызлар киби, баштан аякъ чечекке бурюнгенлер.
Къарт озь козьлерине инанмайып, тереклерге элинен тийип бакъты.
«Джаным, бу козь алдавы дегильми?
Насыл олды да тереклер ер алмаштырдылар?
Азбар да тыпкъы менимки!
Ана, сет... О кене алма тереги тюбюнде».

Къартнынъ фикирлерини эзберден окъугъан Зарифе енге:

— Яшлар кочюрип кетирдилер,— деди.
— Сервернинъ мерафети.
Тереклерни балталатмам, деп баш кестирди.

— Худжур шей, корьгенлериме асла инанаджагъым кельмей.

— Эвни де кирип бакъ.

— Дегенлерини яптылар, кочюрдилер десе!
— Къарт башыны чайкъап, джошкъунлыкънен кулюмсиреди.
— Валлаи, чаресини тапсалар инсанны эль устюнде тутаджакълар.

Оларны къаршылап босагъагъа чыкъкъан Нияр, Махрамкул аканы корьгенииен, шынъшыкъламагъа башлады.

— Сус, дуйдурма! — деди Зарифе енге онынъ къулагъына.

Къарт босагъадан атлап ичери кирди, Зарифе енге исе «неден башлайым экен?» деп, бутюн ёл бою юрегини хырпалагъан тюшюнджелерге далып, софада къалды.
Шеэрден къайтаяткъанда бу къара хаберни Махрамкул акагъа айтмакъ ичюн бир къач кере агъыз ачса да, сёйлемеге джесарети етмеди.
«Энди вакъыт, айтмакъ керек,— деп ойланды.
— Мен айтмасам, башкъа бириси айтар, эп бир хабери оладжакъ».

— Яхшы эв, керечектен де «падиша сарайы»,— деди кери къайтып чыкъкъан Махрамкул ака.
— Лякин бойле балабан бир эв мен ичюн арткъач бир шейдир.
Керекмей эди.
Амма оларгъа сёз динълетчи...
Я барып да Сарвар сюрип кельсе?
Эм келир де!
— Къарт бирден шенъленип кетти.
— Энди етишкен йигиттир, той-дюгюн япмакъ, келин тюшюрмек керек олур.
Яхшы, чокъ яхшы!
Сагъ олсунлар, къувандырдылар.
Нияр чай къайнаткъан, юр Зарифе, янъы эвде бир чай ичейик.

Зарифе енге яшлы козьлерини яшырып:

— Сагъ олунъыз, мен топлашувгъа ашыкъам,— деди.

— Керчек, бугунь Енъиш куню де!
Олмаса юрь, берабер кетейик.

— Сиз ёргъунсынъыз, бармасанъыз да олур, даа бугунь хастаханеден чыкътынъыз.

— Хастаханеде раатлангъаным да олур, бездим энди, ярындан ишке башлайджагъым.

Олар учевлешип ёлгъа чыкътылар.

Топлашув энди башлагъан эди.
Олар клубгъа киргенде минбер башындаки докладчы Николай Васильевич Улу Ватан дженкинде совет халкъаларынынъ къараманлыкъларыны икяе этмекте эди.

— Бизим аскерлер,— деди о,— мемлекетимизни азат этмекнен къалмайып, Авропа халкъларыны да фашист эсаретинден къуртардылар.
Мен сизге Къайракъташ омрюнден бир мисаль кетирмек истейим.
Бугунь урьметли акъсакъалымыз Махрамкул ака адына Франция Коммунистлер партиясынынъ секретары Морис Торез аркъадаштан мектюп кельди.
Мен сизге шу мектюпни окъумакъ истейим.

Николай Васильевич стол устюндеки пакетке узанды.
Зал чым-чырт кесильди.
Юзлернен козь минберге тикильди.
Махрамкул ака озюнинъ хабери олмадан, адым-адым санагъа джылышты.
Оны ич кимсе эслемеди, чюнки залдакилер джан-къулакъ олып, мектюпни динълемеге азырландылар.

Залнен сананынъ огюндеки онъ тарафтаки кошеде, къызыл орьтюли стол устюнде, Сарварнынъ балабан портрети къоюлгъан.
Рессам оны арбий пилоткада, мор гимнастёркада, юксек тёпенинъ устюнден авлакътаки койге бакъып тургъан вазиетинде ресимге алгъан.
Билеклерине къара бавлар багълагъан Адиль, Сервер, Борис ве даа бир къач яш портретнинъ янында фахрий къаравуллыкъта къатып къалгъанлар.

Махрамкул ака столгъа якълашып, огълунынъ портретини корьгенинен:
«Сарварым!..» деп, портретке догъру ынтылды...
Лякин портрет рамасына оралгъан къара шертни коререк, бирден кери чекильди, эти-тени чымырдады, козьлери алдында алев балкъылдагъан киби олды: ольген!
Къара шерт онъа огълунынъ къара хаберини бильдирди...

О, озюни эльге алды.
Козьлеринден тамчы-тамчы яш чыбырса да, башыны котерди, букюльген белини догърултты ве тим-тикине турып, фахрий къаравуллыкъта къалды.

Николай Васильевич мектюпнинъ энди ахырыны окъумакъта эди:

— «Азизим, Махрамкул ака!
Огълунъыз душман элине эсир къалып, ана юртундан узакъ тюшсе де, мукъаддес арбий борджуны унутмады, мемлекетлеримиз ичюн мушкюль куньлерде Франциянынъ ве озь ватанынынъ азатлыгъы ичюн яш джаныны феда этти.
Языкъ ки, элял сют эмген бу йигитке енъишнинъ шадлы куньлерини корьмек къысмет олмады.
Эвлядынъыз акъикъатен ифтихар этиледжек арслан юрекли йигит экен.
Онынъ шанлы хатиреси сизге теселля берсин, яныгъынъызны енгиллештирсин.

Халкъларымызнынъ азатлыгъы огърунда къанлы чарпышмаларда эляк олгъан къараманларгъа эбедий хатирелер олсун!»

Залдакилер аякъкъа турып, башларыны эгдилер.
Тынчлыкъ бир къач сание девам этти.
Николай Васильевич: — Отурынъыз! — деди ве назарыны залгъа ташлады.
О, фахрий къаравулдаки Махрамкул аканы ялынъыз шимди чакълады.
Къарт, ап-акъ сачлы, балавуз киби сары бенъизли башыны юкъары тикерек, бирден-бир эвлядынынъ къараманлыгъына гъурурланып, посттаки бекчилер киби къадалып турмакъта эди.
Николай Васильевич нуткъуны эстен чыкъарып, онъа бакъып къалды.
«Инсан таштан серт, гульден назик экен!» деп тюшюнди.

Залдакилер докладчынынъ сусып къалгъаныны эслеп, козьлерини о бакъкъан тарафкъа тиктилер.
Кимдир: — Ана, Махрамкул ака да кельген! — деп ташлады.

Топлангъанлар бирден ерлеринден атылып турдылар.
Гурьдели эль чырпмалары янъгъырады.
Давуш эп кучьлешти.
Аякъкъа котерильген бутюн зал къараманнынъ бабасыны алгъышлады.
