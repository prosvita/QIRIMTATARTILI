# Тувгъан тиль

> Сени мен Къырымда, Къазанда таптым, Джурегим къайнагъан, ташкъанда таптым.

> Джат ельде мугъайып, ачынып джурьгенде, умютим, хаялым шай тюшип чюрьгенде, мойнунъа сарылдым дертимни айтып, бир гузель сёзюнъмен озюме къайтып…

> Джырларынъ болмаса, маненъ болмаса.
 «Джурт» деген сёзюнъмен джурек толмаса, ах, насыл джурермен гъурбет якъларда, танышсыз, билишсиз ят сокъакъларда?..

> Бильмиймен тюрюкми, татармы адынъ, бек яман татлысынъ, танърыдан тадынъ,тюрюк де, татар да сенинъ сёзлеринъ, экиси ики чифт мунълу козьлеринъ…

> Вияна огюнде, Къазакъ ичинде  Барабар джырладыкъ Хиндлерде, Чинде…

> Анъласын бир сени, душман да сюер,  
Бир джаныкъ сёзюнъмен джуреги иер…

> Истеймен озюнъни эр якъта корьмек.  
Эр ерде инджиден дестанлар орьмек…

> Къушларгъа, къашкъыргъа уйретсем сени,  
Сен болсанъ оксюзнинъ конъюльден сюйгени…

> Джамиге, михрапкъа, сарайгъа кирсенъ,  
 Денъизлер, чёллернинъ четине эрсенъ…

> Сенинъмен душмангъа ярлыкълар язсам,  
Къарувлы сёзюнъмен конълюни къазсам…

> Къабримде мелеклер соргъу сораса,  
Азраиль тилимни бинъ кере тораса.

> «Озь тувгъан тилимде айт магъа!» дермен,  
Озь тувгъан тилимде джырлап олермен…

> Гонълюмни къайгъылар кемирип тургъанда,  
Халкъымны тынышсыз йылдызы ургъанда,

> Тувгъан тиль, башкъасы акълыма кельмий.  
Бир буюк сырымсынъ душманлар бильмий…
