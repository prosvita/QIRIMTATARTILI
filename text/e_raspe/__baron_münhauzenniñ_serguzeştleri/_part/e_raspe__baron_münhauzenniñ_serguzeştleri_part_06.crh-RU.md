### Меним аджайип хызметкярларым

Мени къуртаргъан геми Тюркиенинъ пайтахтына кете экен.

Араларында булунгъаным итальянлар меним аджайип бир адам олгъанымны шу саат анъладылар ве озьлеринен бирликте гемиде къалмамны теклиф эттилер.
Мен разылыкъ бердим ве бир афтадан сонъ тюрк ялысына келип янаштыкъ.

Тюрк султаны меним кельгенимни эшитип, шу саатта мени зияфетке давет этти.
О, озь сарайынынъ къапысында мени къаршылап алды да:

— Мен сизни тарихий бир пайтахтта селямламакънен бахтлым.
Сагъ-селяметсинъизми?
Мен сизинъ бутюн аджайип къараманлыкъларынъызны билем ве сизге къыйын бир ишни авале этмек истейим.

Билем, бу ишни, сизден башкъа ич бир кимсе беджерип оламаз, чюнки сиз дюньяда энъ акъыллы ве атик бир адамсыз.
Сиз, шу аньде Мысыргъа кете билирсинъизми? — деди.

Мен: — Буюк бир къуванчнен! — деп джевап бердим.
— Мен сеят япмакъны пек севем, истесенъиз мына шимди дюньянынъ о бир четине барып кельмеге азырым!

Султан меним джевабымдан пек мемнюн къалды, ве о манъа ойле бир иш авале этти ки, бу иш асырлар бою эр кес ичюн сыр олып кельген ве шай да олып къалмакъ борджлу экен.
Шунынъ ичюн де мен бу насыл иш олгъаныны айталмайым.
Эбет, эбет, султан манъа сонъ дередже муим бир сырыны ишанды, чюнки о, дюньяда энъ ишанчлы адам олгъанымны биле эди.
Мен разы олдым ве кечиктирмеден ёлгъа чыкътым.

Мен, Тюркиенинъ пайтахт шеэринден ёлгъа чыкъар-чыкъмаз манъа адден тыш бир тезликнен чапкъан уфакъ бойлу арыкъ бир адам расткельди.
Онынъ эки аягъында да агъыр демир токъмакълар багълы эди, ве шу агъыр токъмакъларгъа бакъмадан, о, окъ киби уча эди.

Мен ондан: — Къайда кетесинъ? — деп сорадым.
— Бу токъмакъларны аягъынъа не ичюн багъладынъ?
Олар санъа чапмагъа кедер этелер де.

Адам чапмасыны токътатмайып: — Мен даа учь дакъкъа эвельси Вена шеэринде эдим, шимди озюме келишикли бир иш къыдырып Истанбулгъа кетем.
Бу токъмакъларны исе пек тез чапмайым деп аякъларыма багъладым, чюнки манъа ашыкъмагъа аджет ёкъ, — деди.

Мен тез чапкъан шу аджайип адамны пек бегендим, ве оны озюме хызметкяр этип алдым.
О меним пешимден истекнен кетти.

Эртеси куню ёл четинде къулагъыны ерге тиреп, ян тюшип яткъан бир адамны расткетирдик.

Мен ондан: - Сен мында не ишлейсинъ? — деп сорадым.
О: — Чёльде отларнынъ насыл оськенини динълейим — деп джевап берди.

— Сонъ, бир шейлер эшитесинъми?

— Пек яхшы эшитем.
Бу меним ичюн затен, пек адий бир иштир!

— Шай олса, манъа ыргъат юрь!
Сенинъ сакът къулакъларынъ манъа ёлда керек олурлар.

О, разы олды, ве биз ёлумызны девам эттик.

Чокъ кечмеден, мен къолунда тюфеги олгъан авджыны корьдим.

Мен онъа мураджаат этип:
— Эй, авджы, сен не авлап юресинъ?
Орталыкъта не бир джанавар ве не де бир къуш корюне де, — дедим.

— Берлин шеэриндеки бир кильсенинъ тёпесинде бир торгъай отура эди, мен онынъ козюнден урдым, — деп джевап берди авджы.

Авджылыкъны мен не къадар севгенимни сиз пек яхшы билесинъиз.

Мен бу мергин авджыны къучакълап, манъа хызметкяр юрьмесини риджа эттим.
О, меним теклифимни къувана-къувана къабул этти.

Бир чокъ мемлекет ве шеэрлерни кечкен сонъ, кениш бир ормангъа якъынлаштыкъ.
Бакъсакъ — ёл четинде дев бойлу бир адам тура ве къолларында да орманнынъ этрафына ильмек этип аткъан йипининъ уджуны тута.

— Сен не япасынъ? — деп сорадым ондан.
О джевап оларакъ: — Манъа бираз одун кесмек керек олды, лякин балтамны эвде унутып къалдыргъаным.
Керегимни балтасыз битирмек истедим, — деп джевап берди.

О, йипининъ уджуны тартты, ве буюктен-буюк эмен агъачлары, индже ярчыкъ парчалары киби авагъа учып, ерге тюштилер.

Мен, шубесиз, парамны аджымай, бу дев къуветли адамны да озюме хызмет этмеге чагъырдым.

Биз Мысыргъа кельгенде, ойле бир дешетли боран къопты ки, бизим атымыз, арабамыз — эписи ёлда башлы-аякълы юварланып кетти.

Авлакъта, къанатлары буюк бир тезликнен айлангъан еди дане ель дегирмени корьдик.
Шу ерде, къыр устюнде, бурнунынъ сагъ делигини ишарет пармагъынен тыкъаткъан бир адам тура эди.
О, бизни корьгенинен мени тазим иле селямлады ве шу дакъкъасы боран да тынды.

— Сен мында не ишлейсинъ? — деп сорадым мен ондан.

О:— Мен саибимнинъ ель дегирменлерини кочюрем.
Олар парланмамасы ичюн пек къуветли уфюрмейим, бурнумнынъ ялынъыз бир делигинден уфюрем, — деп джевап берди.

Мен:«Бу адам манъа керек олур», — деп тюшюндим де, менимнен кетмесини теклиф эттим.
