### Топ куллеси устюнде

Бу рушен шийпанчыкъта отурып, мен аз къараманлыкълар япмагъандырым. Даа десенъиз, дженк вакътында манъа ялынъыз ат устюнде кезмек дегиль де, топ куллелери устюнде де кезмек сырасы кельди.

Бу шойле олгъан эди.

Биз, насылдыр бир тюрк шеэрине уджюм эте эдик. 
Бизим командирге шеэрде топларнынъ чокъ олып-олмагъаныны бильмек керек эди.
Лякин бизим бутюн ордумызда душман лагерине дуйдурмадан сокъулмагъа разы олгъан бир джесюр адам тапылмады.

Эписинден джесюр мен чыкътым.

Мен тюрк шеэрине атеш ачып тургъан буюктен-буюк топ янына якъынлаштым ве топтан кулле учып чыкъкъан вакъытта, онынъ устюне сычрап миндим ве вызнен огге догъру учып кеттим.
Эр кес бир агъыздан:

— Браво, браво, барон Мюнхаузен! — деп багъырыштылар.

Илькиде мен кейфнен учтым, лякин узакъта душман шеэри корюнгенде, мени теляшлы фикирлер къаплап алдылар.

Мен озь-озюме: — Сен анда учып бармасына барырсынъ. 
Аамма санъа андан къуртулып чыкъмакъ мумкюн олурмы, бакъайым?
Душманлар сенинъ хатрынъны сайып отурмазлар, олар сени шпион оларакъ якъалар ве энъ якъын бир дарагъачкъа асарлар.
Олмаз, Мюнхаузен достум, кеч олмаздан эвель санъа къайтмакъ керек!— дедим.

Бу дакъкъада тюрклер тарафындан бизим лагерьге атылгъан топ куллеси меним янымдан кече ята эди.

Чокъ тюшюнип отурмадан, мен онъа авушып миндим ве, санки бир шей олмагъандай, кериге учтым.

Эльбет де, учуш вакътында мен бутюн тюрк топларыны арув этип сайдым ве озь командириме душман артиллериясы акъкъында энъ догъру малюматларны кетирдим.

### Сачларымдан тутып котердим

Умумен, бу дженк вакътында меним башыма чокъ вакъиалар келип кечтилер.

Бир кунь тюрклерден къачкъанда, мен атнен батакълыкъны сычрап кечеджек олып бакътым, лякин ат о бир кенаргъа сычрап оламады ве биз шинген чамургъа шыпырылдыкъ.

Шыпырылдыкъ да, батмагъа башладыкъ.
Къуртулыш ёкъ эди.

Батакълыкъ бизни кеткен сайын дешетли чабикликнен эп теренге, теренге чеке эди.
Мына, атымнынъ бутюн кевдеси сасыкъ чамур ичине гизленди, иште, мына, меним башым да батмагъа башлады ве андан ялынъыз, афы сачымнынъ оргючиги корюне.

Не япмалы?
Эгер меним эллеримнинъ муджизели къувети олмагъан олса, биз мытлакъа эляк олур эдик.
Мен пек къуветли пельваным.

Мен озюмни бу сач оргюсинден тутып бар къуветимнен юкъарыгъа чектим ве, пек зорланмай, эм озюмни, эм де атымны, аякъларымнен оны кельпедендайын сыкъып, тартып чыкъардым.

Эбет, мен эм озюмни, эм де атымны авагъа котердим. 
Эгер, сиз буны къолайдыр, деп тюшюнсенъиз, озюнъиз бойле яп да бакъынъыз.

### Балкъурт чобаны ве аювлар

Лякин къоркъунчлы белядан мени не къувет, не де джесюрлик къуртарып олдылар.

Бир кунь уруш вакътында тюрклер мени сарып алдылар ве, къаплан киби урушсам да, кене де олдырамадым — оларгъа эсир тюштим.

Олар меним эль-аягъымны багъладылар ве къуллукъкъа саттылар.

Меним ичюн къара куньлер башландылар.
Керчек, манъа агъыр иш бермедилер, лякин бу иш олдукъча джан сыкъыджы ве бездириджи эди: мени балкъултларгъа чобан тайин эттилер.
Эр кунь саба мен султаннынъ балкъуртларыны чечекликке чыкъармагъа, оларны бутюн кунь бакъмагъа, акъшамлары кетирип сепетлерге къапамагъа меджбур эдим.

Илькиде эр шей яхшы кете эди, амма куньлерден бир кунь мен озь балкъултларымны сайып, бир данесининъ етишмегенини эследим.

Мен оны арамагъа кеттим ве чокъкъа бармай, онъа балабандан балабан эки аювнынъ уджюм эткенини корьдим. 
Олар, анълашылгъанына коре, балкъуртны экиге больмек ве онынъ татлы балыны ашамакъ истей эдилер.
Меним янымда ялынъыз бир кучюк кумюш балтачыкътан башкъа ич бир тюрлю силя ёкъ эди.

Мен, ачкозь йыртыджыларны къоркъутмакъ, заваллы балкъуртчыкъны къуртармакъ ичюн балтачыкъны къулачлай берип фырлаттым.
Аювлар бир баш къачтылар, балкъуртчыкъ да къуртулды, лякин языкълар олсун, мен къудретли элимнинъ къулачыны къарарлаштырмагъаным ве балтачыкъны ойле къуветнен фырлаттым ки, о та айгъа барып етти.
Эбет, айгъа.
Сиз башынъызны саллай ве кулесинъиз, амма меним о вакъыт кульмеге чарем ёкъ эди.

Мен, тюшюнджеге далдым.
Не япмалы?
Та айгъа етеджек киби ойле узун мердвенинни къайдан алмалы?

### Айгъа ильк сеяат

Бахтыма, Тюркиеде пек тез оськен ве базы вакъытларда исе та кокке осип етишкен бир бостан зарзаваты олгъаныны хатырладым.

Бу — эшек бакъласыдыр.
Мен бир дакъкъа кечиктирмей ойле бир бакъланы топракъкъа комьдим, ве о, шу саат осьмеге башлады.

О эп осьти ве тезден айгъа къадар осип узанды!

Мен:— Урра!— деп багъырдым. 
Ве бакълагъа тырмашып кокке котерильмеге башладым.
Бир саат кечкен сонъ, айгъа барып чыкътым.

Айда манъа кумюш балтачыгъымны тапмакъ къолай дегиль эди, ай кумюштен, балтачыгъым да кумюштен.
Кумюш исе кумюш устюнде корюнмей, лякин бир чокъ къыдырувлардан сонъ, балтачыгъымны мен эр алда чюрюк тобан обасындан таптым.

Мен оны къуванчнен белиме къыстырдым ве ерге къайтып тюшмек истедим, амма иш бир тамам тюрленди: кунеш меним бакъламны тюбюнден къуруткъан ве о парча-парча олып ер юзюне йыкъылгъан.

Буны корип, яныгъымдан аз къалдым агълап йибермеге.

Не япмалы?
Не япмалы?
Десене, мен ич бир вакъыт ер юзюне къайтмаджагъым?
Десене, мен бутюн омрюм бою бу тап-такъыр ай устюнде къаладжагъым?
О, ёкъ!
Бойле олмаз!
Мен, тобан обасына чапып бардым ве ондан йип чыйратмагъа башладым.

Йип къыскъа чыкъты, лякин энъ эмиетлиси бу дегиль!
Мен эшкен йипиме тырмашып ерге энмеге башладым.

Бир элимнен йипни тутып тая, дигер элимде де балтамны тута эдим.
Лякин тезден йип битти ве мен, кокнен ер арасында асылып къалдым.
Бу гъает къоркъунчлы эди, лякин мен шашмаламадым.
Чокъ тюшюнип отурмай, балтамны къапкъач этип, йипнинъ юкъары уджундан туттым да, оны шарт кестим ве о парчаны ашагъы уджуна къурадым.
Бу манъа ашагъы энмеге имкян берди.

Лякин ер эр алда даа узакъ эди.
Манъа чокъ керелер йипнинъ юкъары парчасыны кесип, ашагъы парчасына къурамакъ керек олды.
Шай эте-эте, мен ерге о къадар якъын эндим ки, манъа шеэр эвлерини ве сарайларыны сейир этмек мумкюн олды.
Ер юзюне олгъаны оладжагъы учь я да дёрт миль къалгъан эди.

Лякин апансыздан — ана санъа дешет! — йип узюльди.
Мен ерге ойле къуветнен урулдым ки, энъ аздан ярым миль теренлигинде бир чукъур тештим.

Эсимни башыма джыйгъан сонъ, чокъ вакъыт бу терен чукъурдан насыл этип чыкъмасынынъ чаресини тапалмадым.
Бутюн кунь аш ашамадым, сув ичмедим, тек тюшюнджелер ичинде къалдым.
Та сонъунда шуны тюшюнип таптым: тырнакъларымнен басамакълар къаздым ве бу басамакъларгъа басып ер устюне чыкътым.

О-оо, Мюнхаузен ич бир ерде гъайып олмаз!

### Джезасыны булгъан ачкозьлик

Бойле агъыр эмекнен эльде этильген теджрибе, инсанны даа да акъыллы эте.

Мен, айгъа япкъан сеяатымдан сонъ, балкъуртларымны аювлардан къорчаламакъ ичюн даа да къолайлы бир усул тюшюнип таптым.

Акъшам устю арабанынъ арышына бал якътым ве озюм де онынъ бираз авлагъында сакъландым.

Орталыкъ къаранлыкълашкъанынен, балабандан балабан бир аюв яваш-яваш арабанынъ янына кельди ве арышкъа якъылгъан балны ачкозьликнен яламагъа башлады.
Джутукъ о къадар джошты ки, атта арыш богъазына кирип кеткенини, сонъра къарнына сокъулгъаныны ве та сонъу артындан чыкъкъаныны дуймай къалды.

Мен де буны беклей эдим.
Чапып бардым да, арышнынъ дигер уджуна узун ве къалын бир чюй къакътым!
Аюв шай этип арышкъа кечип къалды.
Энди о, не кери ве не де огюне юрюш этип ола эди.

Мен оны сабагъа къадар бойле вазиетте къалдырдым.
Саба бу ийлекярлыкъ тюрк султанынынъ къулакъларына барып етти ве султан бойле аджайип айнеджиликнен тутулгъан аювны сейир этмеге кельди, о, эппейи вакъыт аювгъа бакъып турды ве талагъы къаткъандже кульди.

### Къолтукъ астына къыстырылгъан атлар ве омузгъа алынгъан араба

Тезден, тюрклер якъамны бошап, мени дигер къулларнен берабер Петербурггъа кери ёлладылар, лякин мен Русиеден кетмеге къарар бердим ве озь арабама минип, тувгъан юртума къайттым.
Шу йылы къыш пек къатты эди, атта кунеш биле сувукъланды, янакъларыны бузлатты ве тымавгъа огърады.
Кунеш сувукъланса, ондан сыджакъ ерине сувукъ келе.
Меним араба устюнде насыл ушюгенимни козь огюне кетиредирсинъиз!
Ёл тар эди. 
Онынъ эр эки тарафында диварлар бар эди.
Бойле тар ёлдан эки араба кечалмаз эди. 
Мен озь арабаджыма къаршыдан кельген арабалар бизим кечмемизни беклемелери ичюн труба чалмасыны эмир эттим.
Арабаджы меним эмримни ерине кетирди.
О, трубасыны алып уфюрмеге башлады.
Уфюрди, уфюрди, уфюрди, лякин трубадан ич бир сес чыкъмады!
Къаршыдан да буюк бир фаэтон келе эди.

Башкъа чаре тапалмагъанымдан сонъ, арабадан тюшип, атларымны тувардым.
Сонъ, пек юклю арабаны омузларыма атып, бир секирювде ёл кенарындаки диварнынъ устюне атладым. 
Дигер бир секирювде де арабаны ёлгъа, фаэтоннынъ артына, алып къойдым.

Буны япмакъ манъа биле къолай дегиль эди, лякин меним насыл пельван олгъанымны сиз пек яхшы билесинъиз.

Бираз нефес алгъан сонъ, атларнынъ янына кельдим, оларны да къолтугъыма къысып, кене шай эки кере секирювнен араба янына чыкъардым.
Бу секирювлер вакътында меним бир атым яман-яман тепмелемеге башлады.
Бу къолайсыз бир ал эди, лякин, мен онынъ арт аякъларыны суртюгимнинъ джебине сокътым ве онъа истер-истемез тынчланмакъ керек олды.

Бундан сонъ мен, атларны арабагъа екип, якъын бир мусафирханеге раат-раат кельдим.

Бойле дешетли сувукътан ве агъыр иштен сонъ джылынмакъ ве раатланмакъ пек хош эди.
