### Мергин атыш

Италияда мен бай ве бол яшадым, лякин раат ве барышыкъ яшав меним ичюн дегиль эди.

Мен янъы бир къараманлыкъ ве вакъиаларгъа сувсай эдим.

Бундан себеп мен, Италия якъынларында дженк башлагъаны акъкъында хабер алынгъанда, пек къувандым: инглизлер испанларнен дженк эте эдилер.

Дакъкъасыны кечиктирмей атыма атланып, уруш мейданына ашыкътым.

Испанлар инглизлернинъ Гибралтар къалесине уджюм эткенлеринден себеп, мен уджюм алтында булунгъанлар тарафына кечтим.

Къаледе команданлыкъ япкъан генерал меним яхшы достум эди.
О, мени буюк бир къуванчнен къаршылап алды ве манъа озюнинъ къале пекинтилерини косьтермеге башлады, чюнки о, бу хусуста файдалы ве керекли фикирлер бере биледжегимни биле эди.

Мен Гибралтарнынъ дивары устюнде турып, дюрбиннен бакъкъанда, испанлар тамам биз экимиз тургъан ерге озь топунынъ агъзыны догърулткъанларыны корьдим!

Дакъкъасыны кечиктирмей, мен бизим тургъан еримизге буюктен-буюк бир топ къоймаларны эмир эттим.

Генерал: — Не ичюн? — деп сорады.

— Шимди корерсинъиз! — деп джевап бердим.

Топны меним яныма тыгъыртып кетиргенлери киби, мен онынъ агъзыны, душман топунынъ агъзына къаршы козьлеп ерлештирдим, ве испан топчусы — фитильни озь топуна кетиргенде, мен багъыра берип:

— Атеш! — эмрини бердим.
Эр эки тарафнынъ топу да бир кереден патлады.

Меним беклегеним киби олып чыкъты.
Меним къарарлаштыргъан нокътамда, эм бизим, эм душманнынъ топ куллелери бири-бирине ойле бир къуветнен токъуштылар ки, душманнынъ топ куллеси кери атылып кетти.

Сиз анълайсызмы: кулле, испанларгъа тараф кери атылып кетти.

О патлагъанда, испан топчусынынъ ве он алты испан аскерининъ башларыны къопарып алды.

О кулле испан скелесинде тургъан учь гемининъ диреклерини къопарып, догъру Африкъагъа тараф учты.

Эки юзь дёрт миль къадар даа кеткен сонъ, кулле факъир бир койлю къартанай яшагъан эвчикнинъ тёпесине барып тюшти.
Къартанай, чалкъа яткъан, агъзыны ача берип юкълай эди.
Кулле эвнинъ тёпесини тешип, догъру къартанайнынъ агъзына келип кирди ве онынъ сонъки тишлерини къырып, богъазына къадалды — не о якъкъа кете де, не бу якъкъа.

Онынъ къоджасы, къызматабан ве атик бир адам экен, о, аман эвчикке чапып кирди.
О, къолуны къартанайнынъ богъазына сокъып, топ куллесини тартып алмакъ истеди, лякин кулле еринден къыбырдамады.

Ишнинъ зорлашкъаныны корьген къоджасы, дакъкъасыны гъайып этмей, онынъ бурнуна бир чимтим тютюн тозу кетирип къокълатты.
Къартанай акъсырды, эм ойле де бир акъсырды ки, топ куллеси эвнинъ пенджересинден сокъакъа учып кетти.

Меним тарафымдан кери къайтарылгъан топ куллеси испанларнынъ башына шу къадар беля ачты.

Бизим топ куллемиз де оларгъа яхшылыкъ кетирмеди: о, испанларнынъ арбий гемисини барып урды ве оны сув алтына еллады, гемиде исе эки юзь испан денъизджиси бар эди!

Иште, инглизлер бу дженкте анджакъ меним атиклигим саесинде енъдилер.

Меним достум, генерал, къолумны сыкъаракъ: — Сагъ ол, къыйметли Мюнхаузен.

Эгер сен олмагъан олсанъ, биз гъайып эдик.
Бу мувафакъиетли енъишимиз ичюн ялынъыз санъа борджлумыз, — деди.

— Джаным, бу уфакъ, дегери ёкъ бир шей!
Мен озь достларыма хызмет этмеге эр вакъыт азырым, — дедим.

Косьтерген ярарлыгъым ичюн инглиз генералы манъа полковник унваныны береджек олды, лякин мен, алчакъгонъюлли бир адам олгъанымдан себеп, бу къадар буюк бир сайгъыны ред эттим.

### Бинъ адамгъа къаршы бир озю

Мен генералгъа:

— Манъа унван ве орденлернинъ кереги ёкъ!
Мен сизге достум олгъанынъыз ичюн ич бир осаллыкъ тюшюнмеден ярдым этем, — дедим.

Генерал текрар элимни сыкъып: — Тешеккюр санъа, Мюнхаузен достум!
Риджа этем, бизге илериде де ярдым эт, — деди.

Мен онынъ элини сыкъып: — Буюк бир авесликнен ярдым этерим.
Британия халкъына къувана-къувана хызмет этерим, — дедим.

Чокъкъа бармай инглиз достларыма текрар ярдым этмек сырасы тюшти.

Мен испан папазы урбаларыны кийдим ве гедже къаранлыгъы баскъан сонъ, дуйдурмадан душман лагерине кечтим.

Испанлар агъыр юкъуда эдилер ве мени ич кимсе корьмеди.
Мен сес-солукъ чыкъармадан ишке кириштим: оларнынъ къоркъунчлы топлары тургъан ерге бардым ве оларны тез-тез бири-бири артындан ялыдан узакъкъа, денъиз ичине атмагъа башладым.

Бу иш о къадар пек къолай дегиль эди, чюнки о ерде олгъан топларнынъ сайысы учь юзьден зияде эди.

Топларнен ишни битирген сонъ, бу лагерьде булунгъан бутюн агъач арабаларны, къол арабаларыны, юк арабаларыны — эписини лагерьнинъ ортасына чекип кетирдим ве оларны бир ерге обалап якътым.

Олар барот киби туташтылар.
Дешетли янгъын башлады.

Испанлар уянып, буюк бир теляшнен лагерь бою чапмагъа башладылар.

Олар къоркъуларындан, бу гедже лагерьге инглизлеринъ еди я да секиз полку уджюм эткендир, деп белледилер.
Олар бу къадар зарарны ялынъыз бир адам япа биледжегини акъылларына биле кетирип оламай эдилер.

Испанларнынъ баш команданы къоркъусындан къачмагъа башлады ве Мадридге еткенге къадар токътамай эки афта чапты.

Онынъ бутюн аскерлери артларына айланып бакъмагъа биле джесарет эталмай, баш команданнынъ пешине тюшип къачтылар.

Меним батырлыгъым саесинде, инглизлер душманны бир тамам енъдилер.

Олар меним къолумны сыкъып: — Мюнхаузен олмагъан олса, биз не япар эдик?— дей ве мени инглиз ордусынынъ къуртарыджысы деп адландыра эдилер.

Косьтерген ярдымым ичюн инглизлер менден о къадар мемнюн эдилер ки, мени атта Лондонгъа мусафирликке давет эттилер.

Бу мемлекетте башыма даа насыл бир вакъиалар келип-кечеджегини кунь-эвельден билялмай, мен авесликнен Англиягъа кочьтим.

### Инсан-топ куллеси

Амма башыма келип-кечкен вакъиалар гъает дешетли эдилер.

Куньлерден бир кунь Лондон шеэрнинъ дживарында кезингенде, пек ёрулдым, бираз ятып раатланмакъ истедим.

Яз айы эди, кунеш санки орталыкъны якъаджакъ киби къыздыра, мен исе салкъын бир терекнинъ талдасында ёргъунлыгъымны савуштырмакъны тюшюне эдим.
Лякин якъын бир ерде терек корюнмегенинден, мен салкъын ер араштырып, эски бир топнынъ ичине кирдим ве шу дакъкъасы къатты юкъугъа далдым.

Сизге айтмакъ кереким ки, тамам шу куню инглизлер меним испан ордусыны енъгеним шерефине байрам япа ве къуванчларындан бутюн топлардан ата эдилер.

Мен юкълагъанда, топчу келип топны атты.

Мен, топтан яхшы бир топ куллеси киби атылып кеттим ве озеннинъ о бир тарафына учып кеткен сонъ, насылдыр, бир койлюнинъ азбарына тюштим.
Бахтыма, азбарда йымшакъ пичен обасы тура эди.
Мен бу балабан пичен сарпанынынъ ортасына баш устюне тюшип сапландым.
Пичен мени олюмден къуртарса да, мен эр алда эсимни джойдым.

Мен бойле эссиз алда тамам учь ай яттым.

Кузьде пичен паалылашкъан сонъ, саиби оны сатмакъ истеди.
Ишчилер сарпанны сарып алды ве оны сенеклеринен акътар-тёнтер этмеге башладылар.
Мен оларнынъ багъырып лаф эткенлеринден уяндым.
Мен зар-зорнен пичен обасынынъ тёпесине тырмашып чыкътым, сонъ юкъу серсемлигинен ашагъы тайып кеттим ве догъру, шорбаджынынъ башы устюне йыкъылдым, онынъ бойнуны сындырдым.
Шорбаджы шу ернинъ озюнде тиль тартмай ольди.

Амма онынъ олюмине ич кимсе айтыладжакъ къадар агъламады.
О, видждансыз, саран бир адам экен ве озь хызметкярларына эмек акъкъы бермей экен.
Ондан да башкъа, ачкозь бир алыш-веришчи экен: озь пиченини о, пиченнинъ къыймети котерильгенде сатлыкъкъа чыкъара экен.
