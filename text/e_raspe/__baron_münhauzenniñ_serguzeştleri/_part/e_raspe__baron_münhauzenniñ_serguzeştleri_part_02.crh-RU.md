### Тааджипли ав

Даа десенъиз, манъа булардан да зевкълы вакъиалар расткельди.

Бир кере мен бутюн кунь авда булундым ве акъшам чыкъылмаз орман ичерисинде, насылдыр, бир кениш гольге расткельдим.Бу гольде кийик папийлер къайнаша эдилер.
Мен омрюмде бу къадар чокъ папий корьмеген эдим!

Лякин, чокъ языкъ ки, менде бир къуршун биле къалмагъан эди.

Мен тамам шу куню акъшам балабан бир компания достларымны беклей ве оларны кийик къуш этинен сыйламакъ истей эдим.
Мен, затен, мусафирчен ве джумерт бир адамым.
Меним пиширген ашларны бутюн Петербург биле эди.
Насыл олур да, энди эвге мен папийсиз къайтарым!

Чокъ вакъыт мен не япаджагъымны бильмей турдым ве бирден-бирге ав чантамда бир кесек чий ягъ къалгъаныны хатырладым.

Ура!
Бу ягъ пек яхшы бир тузакъ олур!
Мен оны чантамдан чыкъарып, тез-тез узун ве индже бир йипке багъладым да, сувгъа аттым.

Папийлер аш корип, шу саат ягъгъа ялдап кельдилер.

Олардан бири оны ачкозьликнен ютты, лякин ягъ тайгъакъ эди ве аман папийнинъ ичинден кечип, онынъ артындан атылып чыкъты!

Бойлеликнен, папий меним йипиме кечип къалды.

О вакъыт ягънынъ янына экинджи папий ялдап кельди ве онынънен де айны шу ал юзь берди.

Папийлер бири-бири артындан келип, меним ягъымны ютып, эписи бирдайын, йипиме кечип къалдылар.
Он дакъкъа кечмеден, бутюн папийлер йипке тыпкъы боюнджакълар киби тизильдилер.

Бойле зенгин авгъа бакъмакъ манъа не къадар къуванч багъышлагъаныны, эбет, козюнъиз огюне кетире билирсинъиз.
Манъа ялынъыз тутулгъан папийлерни тартып чыкъармакъ ве ашханедеки ашчыма алып кетмек къалды.

Достларыма бу авой да зияфет олур-эй!

Лякин бу къадар чокъ папийни алып кетмек ойле къолай дегиль эди.

Мен бир къач адым аткъан сонъ, пек яман ёрулдым.
Бирден бирге — меним тааджипимни козь огюне кетиринъиз!
— папийлер авеленди ве мени булутларгъа алып чыкътылар.

Меним ериме башкъасы олгъан олса, шашмалар эди, амма мен джесюр ве атик адамым.

Мен озюмнинъ сюртюгимден дюмен яптым ве папийлернинъ учушыны идаре этип, шу ань эвге учып кельдим.
Лякин энди ерге, ашагъы насыл энмели?
Чаресини пек къолай таптым!
Атиклигим бу ерде де манъа ярдымгъа кельди.
Мен бир къач папийнинъ башыны тутып къайырдым, ве биз явашя-ваш ерге энип башладыкъ.

Мен тамам озь ашаханемнинъ оджагъына келип тюштим!
Мен оджакъ ичинде, ашчымнынъ огюнде пейда олгъанымда, онынъ насыл тааджипленгенини сиз бир корьген олсайдынъыз!

Бахтыма, ашчы анда даа атеш якъып етиштирамагъан экен.

### Шомполгъа тизильген чиллер

О-о, атиклик — буюк шей!
Бир кере манъа бир атышнен еди чиль урмакъ сырасы кельди.
Бундан сонъ, атта душманларым биле дар-дюньяда ич бир вакъыт меним киби бир нишанджы олмагъаныны танымакъ меджбуриетинде къалдылар.

Бу иш мына насыл олды.

Мен озюк тинъ бутюн къуршунларымны сарф этип, авдан къайта эдим.
Бирден-бирге меним аякъларым тюбюнден еди чиль пырылдап къачты.
Мен бойле бир яхшы кийик къушларнынъ къолумдан таймасына, эльбет де, ёл бералмаз эдим.

Мен алель-аджеле тюфегимни толдурдым, — ненен толдургъандыр, деп беллейсинъизми?
— шомполнен!
Эбет, адий шомполнен, яни тюфек темизлемек ичюн къулланылгъан демир таячыкъны къуршун ерине къулланмагъа къарар бердим!

Сонъ, чиллернинъ янына чапып бардым, оларны урькюттим ве аттым.

Чиллер бири-бири артындан авагъа котерильдилер, ве меним шомполым барып бир кереден едисине къадалды.

Еди чильнинъ эписи шомполыма тизильген алда аякъларымнынъ астына келип тюштилер!

Мен оларны алдым ве оларнынъ къавурылып азыр олгъанлары мени пек тааджиплендирди! Эбет, олар къавурылгъан ве ашамагъа азыр эдилер!
Эм башкъа тюрлю оламаз да эди я: меним шомполым тюфек атылгъанда пек яман къызгъан, ве чиллер онъа илишип къавурылып къалгъан эдилер.

Мен отлар устюне отурдым ве шу ерде уйлелик ашымны буюк бир иштианен ашадым.

### Иненен санчылгъан тильки

Эбет, атиклик — яшайышта энъ муим шейдир. Дюньяда барон Мюнхаузенден де атик адам даа олмады.
Бир кунь чытырманлы рус орманларынынъ биринде манъа къара-къонур бир тильки расткельди.

Тильки терек тюбюнде тура эди. Тилькининъ териси о къадар яхшы эди ки, мен оны къуршун я да сачманен харапламагъа языкъсындым.

Мен бир дакъкъа токътамай, тюфегимден атмакъ ичюн азыр туткъан къуршунны чыкъарып алдым да, къуршун ерине тюфекке узун аякъкъап инесини къойып, тилькини аттым. Ине онынъ къуйругъыны терекке яхшы этип мыхлады.

Мен ашыкъмадан, тилькиге якъынлаштым ве оны орьме къамчымнен силиштирмеге башладым.

Инанасынъызмы, о, бу силиштирювден о дередже шашты ки, тап кенди терисинден сыйырылып чыкъты ве чыр-чыплакъ алда янымдан чапып къачып кетти.
Амма онынъ терисини не къуршун, не де сачма хараплады, манъа бутюн къалды.

### Сокъур домуз

Эбет, манъа эр тюрлю тааджипли вакъиалар чокъ расткеле тургъан.

Куньлерден бир кунь мен гурь бир орман ичинден кечип кетеята эдим. Бир даа бакъсам, уфачыкъ бир кийик домуз баласы чапа-чапа кете, онынъ артындан да балабан бир домуз келе эди.
Мен аман къуршун узьдим.Амма, языкълар олсун, урамадым.
Меним къуршуным тамам домузнен онынъ баласы арасындан кечип кетти.

Домуз баласы выйылдады ве тез-тез чегерликлер арасында гизленди, амма ана-домуз тургъан еринде къатып къалды.

Бу домуз менден не ичюн къачмай экен, деп тааджиплендим, лякин онъа якъын баргъаным киби, ишнинъ асылыны анъладым.

Ана-домуз сокъур олгъанындан себеп, ёлуны озь башына тапып оламай экен.
О, орман ичинде, ялынъыз, баласынынъ къуйручыгъындан тутып кезе биле экен.

Меним къуршуным исе бу къуйручыкъны узьген экен.
Домуз баласы къачып кетти. Ёл косьтериджисиз къалгъан ана-домуз да къайда кетеджегини бильмей, баласынынъ къуйручыгъынынъ парчасыны тишлеринен сыкъып, чаресиз бир алда тура эди.
Шу ерде меним акълыма гузель бир фикир кельди.
Мен къуйрукънынъ бир уджундан тутып, анадомузны ашханеме джетип кеттим.
Заваллы сокъур домуз, озюни баштаки киби, баласы джете беллеп, меним пешимден келе берди.

Эбет, мен бир даа текрарламагъа меджбурым: атиклик — пек буюк шей.

### Къабанны мен насыл туттым

Даа бир кересинде орманда манъа кийик къабан расткельди.

Онынъ акъкъындан кельмек даа зор олды.
Янымда атта тюфегим биле ёкъ эди.

Мен къачмагъа башладым, амма о меним пешимден къутургъан киби алып чапты. Эгер мен биринджи расткельген эмен терегининъ артына сакъланмагъан олсам, о озюнинъ сюйрю тишлерини мытлакъа манъа батырыр эди.

Къабан вызнен келип, эменге урулды. Онынъ сюйрю тишлери терекке ойле терен кирдилер ки, о, тишлерини эменден тартып чыкъаралмады.

Мен терек артындан чыкъып: — А-а, тюштюнъми, достум!— дедим. — Токъта!
Энди сен менден къачып къуртуламазсынъ!

Ве, бир таш алдым да, къабан къуртуламамасы ичюн, онынъ уджлу тишлерини терекке даа терен къакъмагъа башладым, сонъундан оны къайым бир йипнен багъладым ве арабагъа къойып, тантананен эвиме алып кеттим.

Буны корьген башкъа авджылар пек шаштылар!
Олар бойле къутургъан йыртыджыны бир къуршун сарф этмей, тирилейин тутмакъ мумкюн олгъаныны козь огюне биле кетиралмай эдилер.

### Худжур сыгъын

Эбет, манъа бундан да яхшы муджизелер расткельгендир.

Бир кунь мен, орман бою кете ве ёлда сатын алгъан татлы ве сувлу вишнелеримни ашай эдим.
Бир даа бакъсам — къаршымда бир сыгъын тура!

Чаталлы бойнузлары олгъан балабандан-балабан, мазаллы ве дюльбер бир сыгъын!
Янымда исе — сонъ ачувланма, бакъайым — тюфегиме къойып атмагъа бир къуршун биле ёкъ.

Сыгъын да къаршымда тикленип тура ве меним тюфегим бош олгъаныны бильгендай, озюни ич де сыкъмайып, бакъа эди.

Бахтыма, менде бир къач вишне даа къалгъан эди. Мен, тюфекке къуршун ерине вишне чегирдегини къойдым.
Эбет, эбет, кульменъиз, чегирдек къойдым.

Тюфек патлады, амма сыгъын ялынъыз башыны бир саллап алды.
Чегирдек онынъ манълайына барып тийди де лякин онъа ич бир зарар кетирмеди.
Сыгъын шу ань гурь орман ичине кирип кетти.

Бойле яхшы бир сыгъынны къачыргъаныма мен пек яндым.

Бир йыл кечкен сонъ, мен кене шу ормангъа ав авламагъа кельген эдим.
Эльбет, арадан эппейи вакъыт кечкен эди. Мен вишне чегирдегинен олгъан вакъианы энди бусбутюн унуткъан эдим.

Бойнузлары арасында даллы-пытакълы бир вишне тереги оськен мазаллы сыгъын гурь орман ичинден къаршыма атылып чыкъкъанда, мен пек тааджиплендим!
Ах, инанынъыз, бу пек дюльбер, мазаллы бир сыгъын эди: башынынъ тёпесинде исе — гузель бир терек!
Бу терекнинъ, кечкен сене манъа къуршун хызметини корьген кучюк чегирдектен осип етишкенини мен шу саат анъладым.
Бу кереси менде къуршун етишмемезлиги ёкъ эди.
Мен яхшы этип, козьлеп аттым, ве сыгъын олюм алында ерге серильди.

Бойлеликнен мен бир атышнен эм къызартылгъан эт, эм вишне хошафы эльде эттим, чюнки терек пишкен ири вишнелернен ортюли эди.

Догърусыны айтсам, мен омрюмде бундан да лезетли вишне ашап бакъмагъан эдим.
