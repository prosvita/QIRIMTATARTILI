### Беяз аювлар арасында

Достларым меним сагъ-аман къалгъанымдан бахтияр эдилер.
Умумен, меним пек чокъ достларым бар эди, ве оларнынъ эписи мени пек севе эдилер.
Меним сагъ къалгъанымны эшиткенде, оларнынъ не къадар къувангъаныны сиз козь огюне бир кетирсе эдинъиз.
Олар мени чокътан ольди зан эте экенлер.
Тамам шу вакъыт Сырт къутубгъа экспедиция япмагъа азырлангъан намлы сеяатчы Фиппс эр кестен зияде къуванды.
Фиппс мени озь кабинетининъ къапысында корьгени киби:— Сайыгьылы Мюнхаузен, мен сизни багърыма басмакънен озюмни бахытлы саям, — деп къычырды.
— Сиз меним якъын бир достумсынъыз.Сиз деръал менимнен берабер кетмек керексинъиз!
Сизинъ акъыллы тевсиелеринъиз олмадан, мен мувафакъиет къазанамайджагъымны билем, — деди.

Мен, эльбет де, шу саат разылыкъ бердим, ве бир айдан сонъ биз энди Сырт къутубгъа якъын бир ерде эдик.

Куньлерден бир кунь мен, геми устюнде тургъанда, узакъта юксек бир буз къырыны ве онынъ устюнде юварлашкъан эки беяз аювны корьдим.

Мен тюфегимни алып, гемиден ялдап юрьген бир буз кесеги устюне секирип тюштим.

Манъа эр анги дакъкъа ашагъы тайып кетмек ве тюпсюз дерьягъа йыкъылмакъ къоркъусы ве хавфы алтында, кузьгю киби тегиз буз кесеклери ве къырлары устюнде чекишип юрьмек пек зор эди, лякин бу маниаларгъа бакъмадан, мен буз къырынынъ тёпесине тырмашып чыкътым ве аювларнынъ аман-аман та янына бардым.

Бу ерде меним башыма апансыздан шойле бир беля кельди: мен тюфегимни атмагъа азырлагъанымда, буз устюнден тайып йыкъылдым ве башымны бузгъа урып, шу дакъкъасы эсимни джойдым.
Ярым сааттан эсим башыма кельген сонъ, къоркъумдан аз къалдым яман-яман багъырып йибермеге: буюк бир беяз аюв мени озь аякълары алтына алгъан ве агъзыны ачып, мени ашамагъа азыр тура эди.

Меним тюфегим авлакъта, къар устюнде ята эди.

Лякин энди тюфекнинъ ич бир тюрлю ярдымы олмайджакъ эди.Аюв озюнинъ бутюн агъырлыгъыны меним аркъама ташлагъан ве мени къыбырдатмай эди.

Буюк бир заметнен джебимден уфакъ чакъымны чыкъардым ве чокъ тюшюнип отурмадан, аювнынъ арт аягъындан учь пармагъыны кесип алдым.

О, пармакъларнынъ агърысындан окюрди ве мени бир аньге озюнинъ къоркъунчлы панджасындан бошады.

Бундан файдаланып, мен, озюме хас къараманлыкънен, аман барып тюфегимни алдым да, йыртыджы джанаваргъа къуршун сыкътым.
Джанавар къар устюне серильди.

Лякин меним башыма кельген белялар бунынънен битмеди. 
Тюфек сеси менден якъында, буз устюнде, юкълагъан бир къач бинъ аювны уятты.

Бир къач бинъ аюв, сиз буны козь огюне бир кетиринъиз!
Олар бутюн сюрюсинен догъру манъа къаршы юрюш эттилер.
Мен энди не япайым?
Бир дакъкъа даа кечсе бу йыртыджы джанаварлар мени парчакесек этеджеклер.
Бирден акълыма гузель бир фикир кельди.
Мен пычагъымны чыкъарып, ольдюрильген аювгъа чапып бардым да, онынъ терисини сыдырып, устюме кийдим.
Эбет, мен устюме аюв терисини кийдим!
Аювлар мени сарып алдылар.
Мен, олар мени териден тартып чыкъарыр да, парча-парча этеджеклер, деп тура эдим.
Лякин олар мени къокълап, аюв беллеселер керек, манъа токъунмай бири-бири артындан индемей кери чекильдилер.

Мен тезден аювдай багъырмагъа ве озь пармакъларымны тыпкъы аювлар киби эммеге огрендим.

Аювлар манъа буюк бир ишанч косьтердилер, ве мен бундан файдаланмагъа къарар бердим.

Бир эким манъа айванны елькесинден яраласанъ, о шу дакъкъасы оле, — деп икяе эткен эди.
Мен энъ якъында тургъан аювгъа барып пычагъымны онынъ елькесине сапладым.
Эгер, сагъ къалгъан олса, мени парчалайджагъына шубе этмей эдим.
Бахтыма, теджрибем догъру чыкъты.
Аюв атта сесини биле чыкъарып етиштирамады, йыкъылып ольди.

О вакъыт мен, кене шу усулнен къалгъан аювларнынъ да акъкъындан кельмеге къарар бердим.
Манъа буны чокъ замет чекмеден япмакъ мумкюн олды.
Олар аркъадашларынынъ насыл ольгенини коре турсалар да, мени аюв беллегинлеринден, оларны мен ольдюргенимни акъылларына кетирмей эдилер.

Бир саат къадар вакъыт ичинде мен бир къач бинъ аювны ерге сердим.

Бу къараманлыкъны япкъан сонъ, гемиге, Фиппс достума къайтып кельдим ве онъа эписини икяе эттим.
О, юзьге якъын денъизджини меним идареме берди ве мен оларны буз устюне алып бардым.
Олар ольдюрильген аювларнынъ терилерини сыдырдылар ве этлерини гемиге ташыдылар.

Аюв эти о къадар чокъ эди ки, гемимиз рыкъмарыкъ толды, тургъан еринден илери кетамады ве биз де бараджакъ еримизге еталмадан, эвге къайтмагъа меджбур олдыкъ.

Капитан Фиппс Сырт къутубны анджакъ бунынъ ичюн ачып оламады.
Шай олса да, бунъа биз яныкъламадыкъ, чюнки алып кельген аюв этимиз чокъ лезетли эди.

### Айгъа экинджи кере сеяат

Англиягъа къайтып кельген сонъ, бир даа ич бир вакъыт сеяаткъа чыкъмайджагъым, деп озь-озюме сёз бердим.
Лякин бир афта кечер-кечмез манъа текрар ёлгъа чыкъмакъ керек олды.
Иш шундан ибарет эди: меним эсли-башлы ве бай бир тувгъаным, дюньяда пек балабан, дев киби адамлар яшагъан бир мемлекет бар экен деген фикирни акъылына къыстыргъан.

О, мытлакъа шу мемлекетни тапып кельмемни риджа этти ве бунъа акъ оларакъ манъа буюк бир мирас къалдыраджагъыны айтты.
О, девсыфат адамларны мытлакъа корьмек истей эди.

Мен разылыкъ бердим, геми азырладым ве биз Дженюбий океангъа ёл алдыкъ.

Елда биз, кобелек киби учкъан къадынлардан гъайры айретлениледжек киби ич бир шей расткетирмедик.
Лякин он секизинджи куню дешетли бир боран къопты.
Ель о къадар къуветли эди ки, бизим гемимизни сувдан котерип алды ве къанат парчасы киби юкъары алып чыкъты.
Юксек булутлар узеринде алты афта учип юрьдик.
Та сонъунда даире шеклинде, йылтыравукъ бир ада корьдик.
Бу, эльбет де, ай эди.

Биз онъайтлы бир скеле тапып, айнынъ бир ялысына къондыкъ.
Ашагъыда, гъает узакъ бир ерден, шеэрлери, орманлары, къырлары, денъизлери ве озенлери олгъан дигер бир сейярени корьдик.
Бу — бизим ташлап кельген сейяремиз эди.

Ай устюнде бизлерни, насылдыр, учь башлы къарталларнынъ аркъасына минген, айрет этиледжек дереджедеки буюкликте олгъан адамлар сарып алдылар.
Бу къушлар исе айда яшагъан халкъларгъа ат хызметини коре экенлер.

Тамам бу вакъыт айнынъ падишасы кунешнинъ императорынен дженклеше эди.
Айнынъ падишасы манъа озь ордусынынъ башына кечмемни ве оны уджюмге алып бармамны теклиф этти, лякин бу теклифни мен кесен-кес ред эттим.

Айда олгъан эр шей, дюньяда олгъан шейлерден къат-къат буюк.
Анда чибинлер къой къадарлар, алмалар къарпыз буюклигинделер.

Айнынъ халкълары силя ерине турып къулланалар.
Туруп оларгъа сюнгю хызметини коре, туруп олмагъанда олар гогерджин йымырталарынен урушалар.
Къалкъан ерине де аджджы мантар къулланалар.

Мен анда узакъ бир йылдыздан кельген бир къач адамны расткетирдим.
Олар айгъа алыш-вериш ичюн кельген экенлер.
Оларнынъ юзьлери копекнинъ бетине бенъзей, козьлери исе я бурунларынынъ уджунда ола, я да бурун деликлерининъ астында.
Оларнынъ кирпиклери ёкътыр, юкъламагъа яткъанларында, козьлерини тиллеринен къапаталар.

Ай халкъларына аш ашамакъ ичюн вакъыт сарф этмек ич де керек олмай.
Къурсакъларынынъ сол тарафында махсус къапычыкъ булуна, олар къапычыкъны ача ве ашайджакъ ашыны анда къоялар.
Бундан сонъ олар экинджи ашкъа къадар къапычыкъны къапаталар, экинджи кере аш исе оларда тамам бир ай кечкен сонъ ола.
Олар йылда олгъаны он эки кере аш ашайлар!

Бу пек онъайтлы бир шей, лякин бизим дюнья ачкозьлери ве аш северлери бойле сийрек ашамагъа я разы олурлар, я да ёкъ.

Ай халкълары догърудан-догъру терек устюнде осип буюйлер.
Бу тереклер пек гузель ве ачыкъ ешильтим япракълы олалар.
Оларнынъ далларында пек балабан ве къабугъы адеттен тыш къатты джевизлер етише.

Джевизлер пишкен сонъ, оларны теректен мукъайтлыкънен къопарып алалар ве махсус магъазларгъа къойып сакълайлар.

Шу арада падишагъа адам керек олып къалса, о, джевизлернинъ къайнакъ сувгъа ташланмасыны эмир эте.
Бир саат кечкен сонъ, джевизлер патлай, ве оларнынъ ичинден айда яшагъан адамлар бир тамам кемалына еткен алда чыкъалар.
Бу адамларгъа окъумакъ да керек олмай.
% Олар догъгъанда окъумыш олып догъалар,буюк ве зенаат саиплери олып догъалар.
Бир джевизден — оджакъ темизлейиджи, дигеринден — шарманкаджы, учюнджисинден — дондурма япып сатыджы, дёртюнджисинден — аскер, бешинджисинден — ашчы, алтынджысындан исе — тикиджи патлап чыкъа.
Ве эр бири аман озь ишине башлай.
Оджакъ темизлейиджи эв тёпесине чыкъа, шарманкаджы чалмагъа башлай, дондурма япып сатыджы:
«Сыджакъ дондурма!— деп багъыра (чюнки айда буз атештен сыджакътыр), ашчы ашханеге чапа, аскер исе душмангъа къаршы атеш ача.
Ай адамлары къартайып ольмейлер де, авада бухар, яхут да тютюн киби ирип кетелер.

Олар башларыны къолтукълары астында ташыйлар ве сеяаткъа кеткенлеринде, ёлда бозулмасын деп, башларыны эвде къалдыралар.

Олар узакъта олсалар да озь башларынен анълашып, сёйлешип олалар!
Бу пек онъайтлы бир шей.

Эгер, падиша озь халкъынынъ падиша акъкъында нелер тюшюнгенини бильмек истесе, о эвинде диван устюнде ята, башы исе гизлиден, кимсеге дуйдурмадан, эр кеснинъ эвине кире ве бутюн лакъырдыларны динълей.

Айда оськен юзюмнинъ, биздеки ягъмур бурчагъындан ич бир фаркъы ёкъ.

Базы вакъытлар бизде ерге тюшкен бурчакънынъ ай чёллеринден боран алып кельген бурчакъ олгъанына мен ич шубеленмейим.

Эгер, сиз ай шарабы ичип бакъмакъ истесенъиз, бир къач бурчакъ данесини топла да, иритинъиз.

Ай халкълары къурсакъларыны озьгюн бир джемидан ерине къулланалар.
Олар къурсакъларыны истеген вакъытларында ача ве къапаталар ве эр истеген шейлерини онынъ ичине къоя билелер.
Оларнынъ не къарынлары бар, не юреклери, не де акъ джигерлери бар — ич бир шейлери ёкъ, ичлери бом-бош.

Олар козьлерини козь оюкъларындан алып, кене озь ерине къоя билелер.
Козьлерини къолларында туткъан вакъытларында, козьлери башында олгъандаки киби, пек яхшы корелер.
Эгер, козьлери зайыфлашса, яхут гъайып олса, базаргъа бара ве андан янъысыны сатып алалар.
Бундан себеп ай устюнде козь алыш-вериши япкъанлар пек чокъ.
Кеткен-кечкен еринъде:«Козьлер уджуз фиятнен сатыла, чешит тюсте: мавы, къызыл, сары, ешиль козьлернинъ эр чешити истегенинъ къадар бар», — деп язылы илянларны окъуйсынъ.

Айда яшагъан халкъларда козь тюсюне эр йыл янъы мода чыкъа.

Мен айда булунгъаным сенеси анда сары ве ешиль козьлер мот сайыла эдилер.

Я сиз не ичюн кулесиз?
Сиз мени ялан айтадыр, деп беллейсинъизми?
Екъ, меним эр айткъан сёзюм темиз акъикъаттыр, эгер сиз манъа инанмасанъыз, айгъа озюнъиз барынъыз да, буларнынъ эписини озь козьлеринъизнен корюнъиз.
Меним ялан айтмагъаныма, ялынъыз догърусыны икяе эткениме анда озюнъиз къани олурсынъыз.
