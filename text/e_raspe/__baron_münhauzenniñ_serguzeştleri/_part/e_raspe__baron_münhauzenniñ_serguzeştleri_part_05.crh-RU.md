### Ириген сеслер

Меним арабаджым трубасыны собагъа якъын бир ерге асты, озю исе яныма келип отурды ве биз достча лакъырдыгъа башладыкъ.

Бу арада труба багъырмагъа башлады.
«Тру-туту!
Тра-тата!
Ра-рара!»

Биз буюк бир айретте къалдыкъ. 
Къатты аязда бу трубадан бир сесчик чыкъарып олмагъан эдик, лякин сыджакъкъа кирген сонъ онынъ озь башына чалмагъа башламасынынъ себебини шу дакъкъасы анъладым.

Аязда трубагъа уфюрильген сеслер бузлагъанлар, шимди исе соба янында джылынып, ирип трубадан озь башына чыкъмагъа башлагъанлар.

Арабаджымнен берабер биз бутюн акъшам бу аджайип музыкадан хошланып раатландыкъ.

## Экинджи къысым

### Боран

Риджа этем, мени ялынъыз дагъ ве чёллерде кезинип юрьгендир, деп беллеменъиз.

Ёкъ, джаным, манъа бир чокъ керелер денъиз ве океанларны гемилернен ялдап кечмек сырасы да тюшти, ве онда меним башыма кельгенлер кимсенинъ башына кельмегендир.

Буюк бир геми узеринде биз Индстангъа кете эдик.
Авасы пек гузель эди, лякин биз насылдыр бир аданынъ ялысында ленгер ташлап тургъанымызда, шиддетли бир боран къопты.
Боран о къадар дешетли кельди ки, ададаки бир къач бинъ (эбет, бир къач бинъ!) терекни тамырындан чыкъарып, та булутларгъа алып чыкъты.

Бир къач юзь пудлыкъ чекиси олгъан буюк тереклер ойле бир юксеклерде уча эдилер ки, ерден бакъкъанда, санки къуш къанатчыкълары олып корюне эдилер.

Боран бираз тынчлангъаны киби, тереклерден эр бири баштаки ерине келип тюшти ве аман тамыр аттылар, адада исе борандан эсер биле къалмады.
Анджакъ да муджизели тереклер, ойле дегильми?

Амма бир терек озь ерине къайтмады.
Меселе шунда ки, терек авагъа котерильгенде, онынъ далларында озь къадынынен берабер фукъаре бир койлю отура эди.
Олар бу терекке не ичюн минген экенлер?
Белли я: хыяр топламакъ ичюн, чюнки шу ерлерде хыяр терек устюнде етише экен.
Аданынъ халкълары хыярны дюньяда эр шейден зияде севе ве ондан башкъа бир шей ашамай экенлер.
Бу, оларнынъ бирден-бир ашы сайыла экен.

Боран алып кеткен заваллы койлюлерге истер-истемез булутларгъа къадар котерилип, кезинмек сырасы тюшти.

Боран тынгъан сонъ, бу терек де ерге энмеге башлады. 
Койлю ве онынъ къадыны, пакъыл киби, пек семиз адамлар экенлер, олар озь агъырлыкъларынен терекни бир якъкъа ян бастылар ве терек башта оськен ерине дегиль де, кенаргъа тюшти, тюшкенде эм шу ерли къыралнынъ устюне тюшип, халкънынъ бахтына, уфакъ къуртчыкъны басып эзгендай эзди.

Не ичюн халкънынъ бахтына?— деп сорай билесинъиз.
-Ойле дегильми?
Шунынъ ичюн ки, бу къырал пек залым олып, адада яшагъан инсанларны джанаварджасына къыйнай экен.

Адада яшагъанлар бу залымнынъ ольгенине пек къувандылар ве онынъ таджыны манъа теклиф эттилер.

— Джаным, мераметли Мюнхаузен, бизим къыралымыз ол.
Замет де олса, бизим укюмдарымыз ол.
Сен батыр ве акъыллы бир адамсынъ, — дедилер.
Лякин мен бу теклифни кесен-кес ред эттим, чюнки мен хыяр севмейим.

### Тимсахнен арслан арасында

Боран тынгъан сонъ, биз гемимизнинъ ленгерини котердик ве эки афта ёл юрип, Цейлон адасына сагъ-селямет етип кельдик.

Цейлон адасы губернаторынынъ уйкен огълу манъа бирликте авгъа кетмек теклифинде булунды.

Мен буюк мемнюниетнен разылыкъ бердим.
Биз якъын орталыкътаки ормангъа кеттик.
Авасы дешетли дереджеде сыджакъ эди ве, итираф этмелим ки, алышмагъанымдан себеп пек ёрулдым.

Губернаторнынъ огълу къуветли бир йигит бу сыджакъта озюни гъает гузель дуя эди.
О, балалыгъындан берли Цейлонда яшай экен.

Цейлон кунешининъ онъа ич де тесири олмай ве о, къызгъан къум устюнде шенъ-шерамет адымлай эди.

Мен ондан кери къалдым ве манъа ят олгъан орман ичинде адаштым.
Кетеяткъанымда къайдандыр бир шытырды эшитильди.
Этрафыма козь ташлайым, бир даа бакъсам, огюмде буюк бир арслан агъзыны ачкъан, мени парчаламакъ ичюн атылайым, деп тура.
Энди не япмалы?
Меним тюфегим уфакъ сачманен толдурылгъан эди, бойле сачманен бодене биле ольдюрип оламазсынъ.

Мен бир къуршун узьдим, лякин бу къуршун ачувлы джанаварны даа да къуттурты, ве о, эки къат арткъан бир ачувнен меним устюме атылды.

Мен къоркъкъанымдан къачмагъа башладым. 
Бу къачувымдан файда чыкъмайджагъыны ве джанавар бир секиргенде артымдан етеджегини ве мени парчалайджагъыны биле эдим.
Лякин мен къайда къачам?
Къаршымда буюктен буюк бир тимсах агъзыны ачкъан, мени шу дакъкъасы ютмагъа азыр тура эди.

Не япмалы?
Не япмалы?

Артымда — арслан, къаршымда — тимсах, солумда — голь, сагъымда — ичинде зеэрли йыланлар толу батакълыкъ.

Олюм къоркъусы алтында мен отлар устюне йыкъылдым ве козюмни къапатып, къачынылмаз олюмге азырландым ве бирден башымнынъ тёпесинден, насылдыр бир шей узанып учып кечти ве авдарылып ерге тюшти.
Козьлеримни ачкъанымда козьлеримнинъ огюнде аджайип бир манзара пейда олды.
О, менде буюк бир къуванч догъурды: арслан меним устюме атылгъан ве мен ерге йыкъылгьан арада, о, башымнынъ устюнден атлап кечип, догърудан-догъру барып тимсахнынъ агъзына тюшкен!

Бир джанаварнынъ башы, дигер бир джанаварнынъ богъазында эди ве эр экиси де бири-биринден айырылышмакъ ичюн бар къуветлеринен талаша эдилер.

Мен атылып турдым да, авда къуллангъан пычагъымны чыкъардым ве бир сильтевнен арсланнынъ башыны кесип ташладым.
Онынъ джеседи, меним огюме авдарылды.

Сонъ, вакъыт гъайып этмей, тюфегиме япыштым ве тюфек къундагъынен арсланнынъ башыны тимсахнынъ богъазына ныкътамагъа башладым, тимсах исе тап сонъу богъулып ольди.

Губернаторнынъ огълу къайтып келерек, буюктен-буюк эки кийик джанаварыны енъгенимни корип, мени хайырлады.

### Кит балыгъынен расткелюв

Бундан сонъ Цейлонны о къадар пек бегенмегенимни анълагъансыздыр.

Мен арбий гемиге минип, тимсахлары ве арсланлары олмагъан Америкагъа кеттим.
Ич бир къаза ве белягъа огърамай он кунь ёл юрьдик, лякин Америкагъа якъынлагъанда, апансыздан, шойле бир къазагъа огърадыкъ: гемимиз сув алты къаясына барып урулды.

Токънашув ойле къуветли эди ки, гемининъ дирегинде отургъан бир матрос денъиз ичине учь миль узакълыкъкъа атылып кетти.

Бахтына, о, сувгъа тюшеджекте, янындан учып кече яткъан балыкъ чилининъ чёкючине япышып етиштирди, — балыкъ чили исе биз оны къуртарып алгъандже, онъа сув устюнде турмагъа ярдым этти.

Биз сув алты къаясына ойле бир къуветли урулдыкъ ки, мен атта аякъ устюнде туралмадым: юкъарыгъа атылдым ве озь каютамнынъ таванына башымны урдым.

Бу урулувнен меним башым къарныма кирип кетти ве мен оны сачларымдан тутып, азар-азар бир къач ай ичинде тартып чыкъара бильдим.

Биз барып урулгъан сув алты къаясы, мегер, къая дегиль экен.

Бу сувалтында татлы-татлы юкълагъан буюктен-буюк бир кит балыгъы экен.

Онъа барып уруларакъ, биз оны уяттыкъ ве о, ойле де бир ачувланды ки, тишлеринен гемимизнинъ ленгерине япышып, бутюн кунь, акъшамдан сабагъа къадар, бизни бутюн океан бойлап сюйреп юрьди.

Бахтымызгъа, тап-сонъу ленгернинъ зынджыры узюльди ве биз кит балыгъындан къуртулдыкъ.

Америкадан къайтаяткъанда, биз кене шу кит балыгъынен расткелиштик.
О, ольген ве джесединен ярым миль ерни къапатып, сув устюнде ята эди.
Бойле буюк бир балыкъны гемиге алмакънынъ чареси ёкъ эди.
Бунынъ ичюн биз онынъ ялынъыз башыны кесип алдыкъ.
Бу башны биз гемиге тартып чыкъаргъанда, не къадар къувангъанымызны корьген олсайдынъыз: джанаварнынъ агъзында биз эм озь ленгеримизни, эм де къыркъ метр узунлыкъта ленгер зынджырымызны таптыкъ, бу зынджыр бутюнинен онынъ чюрюк тишиндеки бир деликке сыгъгъан. 
Лякин бизим къуванчымыз чокъкъа сюрмеди.
Биз гемимизнинъ бир янында буюк бир делик олгъаныны корьдик.
Гемининъ ичине сув эп акъып турмакъта эди.

Геми батмагъа башлады.

Эр кес шашмалады, багъырышты, агълаштылар, лякин мен не япмаджагъымны тез тюшюнип таптым.
Мен устюмдеки штанымны биле чыкъармай, догърудан-догъру деликнинъ устюне отурдым ве оны шай этип тыкъаттым.
Гемиге кирмекте олгъан сув кесильди.

Геми къуртулды.

### Балыкъ къарнында

Бир афтадан сонъ биз Италиягъа келип чыкътыкъ.

Авасы ачыкъ ве кунешли бир кунь ювунмакъ ичюн мен Акъ денъизнинъ ялысына кеттим.
Сув сыджакъ эди.
Мен пек яхшы ялдайым ве ялыдан чокъ узакъкъа кеттим.

Бир даа бакъсам — не корейим: буюктен-буюк бир балыкъ агъзыны ачкъан догъру манъа ялдап келе!
Энди не япайым?
Ондан къачмакънынъ чареси де ёкъ. 
Бунынъ ичюн мен, онынъ кескин тишлерине огърамай, тез-тез къарнына тюшмек макъсадынен, топлана берип, онынъ ачыкъ агъзына атылдым.

Бойле бир акъыллы айнеджилик эр кеснинъ акълына келе къоймаз, лякин мен асыл кескин акъыллы ве, озюнъиз де бильгенинъиз киби, атик адамым.

Балыкънынъ къарнында къаранлыкъ олса да, сыджакъ эди.
Мен бу къаранлыкъ ичинде доланмагъа ве огюме, артыма айланып кезинмеге башладым. 
Тезден, меним бу кезинтилерим балыкънынъ ич де хошуна кетмегенини дуйдым.
Бу вакъыт мен энъкъастан аягъымны урып-урып, делидаи секиреклемеге ве ойнамагъа башладым, балыкъны яхшы этип къыйнамакъ истедим.

Балыкъ агърыдан багъырыкълады ве озюнинъ балабандан-балабан башыны сувдан чыкъарды.

Тезден оны шу ерден кечеяткъан итальян гемисинден корьдилер.

Меним де истегим бу эди!
Денъизджилер оны зыпкъыннен урып ольдюрди ве гемиге чекип чыкъардылар да, бу адден тыш балабан балыкъны насыл этип парчаласалар яхшы оладжагъы хусусында озь аралары мушавереге кириштилер.

Мен ичериде отурам ве, догърусыны айткъанда, къоркъудан къалтырай эдим: бу адамлар балыкънен берабер мени де догърамагъайдылар, деп къоркъа эдим.

Бу пек аджыныкълы бир ал олур эди!

Лякин, бахтыма, оларнынъ балталары манъа тиймеди.
Бираз ярыкъ ышыгъы корюнгени киби, мен темиз итальянджа (эбет, мен итальянджа пек яхшы билем!): 
Тынчыкъ зиндандан мени азат эткен бу мераметли адамларны корьмектен бахтлым!» — деп, бар сесимнен багъырмагъа башладым.

Денъизджилер балыкъ къарнындан кельген инсан сесини эшитип, къоркъуларындан къатып къалдылар.

Балыкънынъ агъзындан чыкъып, оларны урьметнен селямлагъанда, оларнынъ тааджипи даа зияде артты.
