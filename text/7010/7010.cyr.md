### БАЛАЧЫКЪЛАРЫМЫЗ — БИЗИМ КЕЛЕДЖЕГИМИЗ

_«Яшлар тербиели олсалар, балалар сагълам догъулыр», — дей эким Зарема ханым_

Гедженинъ бей маали, орталыкъ чым-чырт, балачыкълар бурунчыкъларыны пысылдатып юкълайлар. Тек бала болюги мудиреси Зарема Абдураман къызы Ибраимова одасында весикъаларны язып отура. Тайинленген илядж ве санчмаларны даа бир кере козьден кечире.

Бала экими олмакъ гъает джиддий ве месулиетлидир. Чюнки балалар бир шей айтып оламайлар. Къундакъ баланы козетмек ичюн эким терен бильгисине, шахсий сезгирлигине, теджрибесине ишанып иш коре. Эким бунынънен берабер ана-бабанен сыкъы багъ тутмакъ шарт. Ана озь баласыны козете ве яхшы биле. Ана айткъан малюматларны динълеп, баланы тешкерип, хуляса чыкъармакъ керек ола.

Догъру илядж берюв, баланынъ хасталыгъыны бельгилев — бу гъает муим иштир. Зарема Ибраимова эр бирэки саатте одаларгъа кире ве балаларны козьден кечире. Невбетчиликте тургъан эки эмшире исе озь постларында весикъаларны козьден кечире. Бириси гедже япыладжакъ санчмаларны ода-одадан япып юре.

Къундакъ сабийлерининъ янында аналары ята. Балачыкълар мелеклерни анъдыралар — базылары къолчыкъларыны баш тюбюне къойгъанлар, дигерлери, гъалиба, тюш корелер — йылмаялар. «Шукюрлер олсун, бу гедже тынч кечеджекке ошай, — деп эким пенджереге якъынлашты. Шу арада тиббий ярдым машинасы вызылдап хастахане азбарына кельди. Онынъ къырмызы чыракълары чевре-четке шавле сачты. «Ай ярыкъ, алкъаланып тура, хаста кетирдилер, къайсы болюкке экен», — деп тюшюнди. Шу арада къабулхане хадими экинджи къаткъа чыкъып, экимге бакъты ве «Тез тюшинъ, нефеси зайыфлашкъан еди айлыкъ баланы кетирдилер», — деди. Зарема Ибраимова чабик, санки чапкъан адымларнен, ашагъы тюшти. Баланы къучагъына алды, сыджагъы бар, акъикъатен нефесини чекишип, зорнен ала. Тез динълеп бакъты. Онынъ дуйгъулары бу сефер де ялан айтмадылар, акъджигери сувукълангъан. Экимнинъ: «Анасы къайда?», — деген суалине, тезярдым экими: «Максим оксюз, анасы ташлап кеткен, бабасы апсханеде отургъанда оны ольдюргенлер, битасы бакъкъан. О, да ичкиджиликке берильген, къомшусы баланынъ алыны корип, тезярдымны чагъыргъан», — деп анълатты. Шай этип, бала ишанчлы эллерге тюшти. Экимнен эмшире хастаханеде олгъан илядж ве санчмалардан файдаланып танъ агъаргъандже хаста баланынъ араретини тюшюрдилер. Куньдюз вазиети бираз енгиллешти, амма онъа баягъы вакъыткъадже тедавийленмек керек. Зарема болюкке оксюз бала тюшкени акъкъында баш экимге хабер эте. О, исе район мемуриетине мураджаат этип, баланы баягъы санчма ве иляджларнен темин этти. Зарема бу балагъа эвинден емиш шырасы кетирип ичирди эм де болюкте чалышкъан эким ве эмширелерге мураджаатта булунды. Нетиджеде, пара топланды ве шу балагъа емиш, иляджлар алынды. Я о да ана, эки баласы бар.

Кет-кете Максим тюзельмеге башлады. Учь айдан сонъ шу болюкте чалышкъан хадим керекли весикъаларны топлады ве Къурман (Красногвардейск) районында ерлешкен «Ёлочка» адлы балалар эвине берди.

Зарема Ибраимованынъ болюгинде ал-азырда къундакъ баладан 18-яшына къадар олгъан 25 хаста тедавийлене. Онынъ реберлигинде 13 хадим чалыша. Зарема сайлагъан зенаатындан гъает мемнюн. Зенаат сайлавда янъылмагъаныны къуванып айта. Оны балалар пек севелер. Сокъакъта кетсе, биле балалар онъа чапып келелер.

О, озюнинъ осьмюр ве яшлыкъ йылларыны бойле хатырлады:

— Мен Озьбекистаннынъ Къашкъадарья виляетинде, Шахрисябз шеэринде зиялылар аилесинде 1972 сенеси догъдым. Улугъбек адына 8 санлы орта мектепте тасиль алдым. Меним окъувымнен Мустафа эмджем — физика оджасы зияде меракълана эди. Бабам да риязият фенинден дерс бере, балабан къорантада аиле дюменини кимсеге ишанмай эди. Мектепте окъугъанда олимпиадаларда мунтазам суретте иштирак эте эдим.

Къомшу балачыкъларыны охшап, севе тургъаным. Манъа бакъып бала экими, я да тербиеджи оладжакъ, дей эдилер. Мен бала экенде агъыр хасталанып, хастаханеге тюштим. Теджрибели эким Акмаль Камилов мени тедавийледи. Шу вакъытта бу аджайип эким манъа тылсымлы олып корюнди. Мен онъа бакъып, бала экими олмагъа макъсат эттим. 1980 сенеси мектепни битирдим, амма институткъа кирип оламадым. Йипек фабрикасынынъ лабораториясында чалыштым, сонъра Самаркъанд девлет тиббият институтынынъ азырлав курсында окъудым ве, ниает, 1982 сенеси педиатрия шубесине окъумагъа кирдим.

Алты йыллыкъ окъувдан сонъ Шахрисябз шеэринде интернатура кечтим, 1990 сенеси эким оларакъ эмек фаалиетимни башладым. «Тылсымджы эким» энди хастаханенинъ мудири олгъан эди. Онынъ реберлигинде эким анестезиолог олдым, чюнки бала экимине ер ёкъ эди. О, мени таныды ве манъа устазлыкъ япып, чокъ шейлерни огретти. Бир йылдан сонъ бала экими олдым.

1997 сенеси аилемнен ватангъа авдет олдыкъ. 1998 сенеси Буюк-Онлар хастаханесине ишке алдылар. Чокъ кечмеден мудире этип тайинледилер.

Мен эр вакъыт севиемни, теджрибемни котермеге тырыштым. Манъа мында теджрибели эким В.Коченюк устазлыкъ япты.

Зарема Ибраимовагъа месулиетли, теджрибели эким олгъаны ичюн Озьбекистанда да, Къырымда да юксек къыймет кесип, «Фахрий ярлыкъ»ларнен такъдирледилер. Хастахане тиббият болюгининъ мудири, вакътынджа баш эким вазифесини эда эткен Ю.Велигурский Зарема ханымнынъ ишинден мемнюн. «О, беджерикли, балаларны аналар киби къайгъыргъан, юксек севиели, биринджи дереджели эким. 20 йылдан берли ич бир тюрлю шикяетсиз чалыша. 13 йылдан берли исе болюкке мудирлик япа», — деди.

Зарема ханымнынъ ана-бабаларгъа тевсиелери бар:

— Энъ-эвеля ана баласынынъ къайда, кимнен юргенини бильмек, яшлыкътан балагъа кеткен ерини айтып кетмекни огретмек лязим. Ана-бабаларнынъ озьлери де балаларгъа ибрет олмакъ кереклер. Яшлар незарет алтында олсалар, афьён, ракъы-шарап, тютюн ичкенлер аз олур. Келеджекте огъланларымыз — баба, къызларымыз — ана оладжакълар. Эгер олар тербиесиз олып осселер, олардан олгъан балалар хаста догъа билелер.

Бизим халкъымыз гъает ишкир халкъ. Шу себептен балалары алсызланса, дикъкъат айырмагъа вакъытлары олмай, тек ятып къалса, сонъ хастаханеге кетирелер. Яш къызларгъа, осьмюрлерге агъыр иште чалышмагъа, яни агъыр юклерни, чанталарны котермеге олмай. Эльбетте, паранынъ козю сыджакъ, амма сагълыкъ дюнья малына биле сатын алынмаз.

Балаларны урмагъа, котеклемеге олмай. Яшлыкътан бойле сертлик корип оськен балалар шефкъатсыз, инсаниетсиз, таш юрек олып оселер.

Зарема Ибраимова ватанпервер инсан олып, халкъымызнынъ келеджегини эр тарафлама къайгъыра. О, яшагъан ериндеки инсанлар арасында абуне меселесинен де огъраша. Онен корюшкенимизде бойле вакъианы икяе этти.

— Мен матбуатымызгъа къол тутмакъ истегинен бир акъшам къомшуларгъа кирип, мерамымны анълаттым ве оларны «Къырым» газетине абуне эттим. Бир эсли-башлы къомшум манъа: «Айды, балам, къапума кельгенсинъ, соба якъмагъа кягъыт эр кунь керек ола, барем язылайым», — деди. Мен: «Не ичюн бу къадын озь ана тилинде газет окъумай. Къартларымыз газетлеримизге соба якъмакъ ичюн язылса, миллетнинъ алы не оладжакъ», — деп тааджиплендим, амма онъа бир шей айтмадым. Баягъы вакъыт кечти, сокъакъта шу къомшум расткельди. О, манъа: «Акъыз, сагъ ол, «Къырым» газети меракълы экен, энди не вакъыт келеджек деп, беклеп отурам. Собаны якъмакъ дегиль, башта озюм окъуйым, эм де эвлятларыма газетни башта меним къолума беринъиз, деп тенбилейим. Анда халкъымыз такъдиринен багълы макъалелер, хаберлер чокъ экен. Энди мен де газетни алмагъан, окъумагъан адамларгъа тевсие этем», — деди.

Йигирми йыл девамында бала экими олып чалышкъан балаларымызнынъ сагълыгъы эм де рухиети раатсызлагъан Зарема Ибраимова эки баласынен ана-бабасынынъ эвинде 11 джан олып яшайлар. Район мемури онъа эв бермеге ашыкъмай. О, чокъ ерлерге мураджаат этти, амма онынъ риджасыны кимсе эшитмей. Тек балалары хасталанса, тез чапып келип оны тапалар. Хастаханеге агъыр хаста кельсе, геджелери шу эвде яшагъан 11 адамны раатсызлап, тез ярдым машинасы оны алып кете. Мен беллесем, койде чалышкъан бойле теджрибели мутехассыскъа, ватанпервер инсангъа мескен меселесинде ярдым этмек ерли меджлиске ляйыкътыр.

### БАХТ КЪУШЫ

#### Итибарны, сайгъы-урьметни башта озюнъ япмалысынъ

Яшайышта энъ джиддий ве муреккеп меселе — бу къоранта къурмакъ, даа къыйыны — омюр аркъадашы сайламакътыр. Мен бу муим меселе акъкъында язаджакъта акъылыма белли халкъ йырындан «Бу дюньяда учь неснеден къоркъарым: бир айрылыкъ, бир ёкъсузлыкъ, бири да олюм», деген келиме тюшти.

Ал-азырда яшайышымызда, не ичюндир, айрылыкъ чокъ расткеле. Бир шейни къайд этмек керек — баба-деделеримиз сайлагъан омюр аркъадашларынен берабер 40, 50, 60 йыл аят кечиргенлер. Къайнана-къайнатанен де берабер яшагъанлар, балабан къазан асылгъан, 10—12 джан бир софра башында отургъан, лякин айрылыкъ гъает сийрек олгъан.

Чокъусы никяхлар къудалыкъ вастасынен япылгъан, эм де фукъарелик, зенгинликке бакъылмагъан, къоранта къавий олгъан. Шимди исе озьлери корюшип, севип эвленелер, интернет вастасынен таныш олалар, нетиджеси чонтукъ ола — чокъкъа бармай айрылашалар.

Догърусы, шимдики яшларнынъ вазиетини анабабасындан сорамагъа сакъынасынъ. Не ичюн десенъиз, я да келин кете, я да къыз къайтып келе. Оларнынъ юрегине туз сепмеге истемейсинъ, аджыйсынъ. Чалгъы-чагъана чалынып, къара-къырмызы хавъяргъа баргъандже масалар донатылып той япыла. Артта къалмайым деп, паалы, керексиз яшьялар алына. Эки-учь къатлы эвлер къурула, лякин бахт къушу бу барлыкътан пек тез учып кете.

#### Бахтлы узун омюр

Мен якъынларда Ор-Къапы (Красноперекопск) дживарында ерлешкен Ишунь коюнде яшагъан 84 яшында Рустем агъа ве 78 яшында Нурие енге Меджитовларнынъ аилесинде олдым. Оларнынъ эвленгенлерине бу куньлерде 57 йыл оладжакъ.

Олар дёрт эвлят осьтюрген, балаларыны, атта торунларыны эвлендирип, торунче де корьгенлер. Аджеба, бу бахтлы узун омюр кечирювнинъ сыры, себеби неде? Олар адий, лякин бахт къушуны къатты тутып яшагъанлар.

Олар яшлыкъ вакъытларында озьлери таныш олгъанлар, эвленинъиз деп, оларны кимсе зорламагъан. Аиле къургъанда эвлери, эшьялары олмагъан. Амма йыллар кечтикче бутюн ниетлерине иришкенлер. Шимди олар буюк огълунен балабан эвде яшайлар. Къапы огюнде машина тура. Етишкен торунлары бар. Черик асыр девамында къайнана-келин бир эвде яшап, къавгъа-давасыз кунь кечирмектелер.

Шимди бу сийрек расткельген алдыр. Къайнана-келин айры-айры яшагъанларына бакъмадан, бири-бирине бармайлар, атта лаф этмеген сойлары да чокъ расткеле. Яшайышлары акъкъында 84 яшында Рустем агъа Абдуджемиль огълу Меджитов бойле икяе эте:

— Мен Керчь ярымадасында ерлешкен Чалтемир коюнде догъдым ве анда да окъудым. Чокъусы Ресимхан къартанамнынъ янында яшадым. Бош вакъытларымда кой балаларынен къой, сыгъыр, эчки бакъа эдим. Бабам, рахметли, советлер къурумына садыкъ адам эди. Койге «къызыллар» кельген сонъ, о колхоз реиси олды. Акъылымда, о къартанамнынъ джаныны агъыртып: «Мен совет укюметини беш анагъа денъиштирмем», деген эди. Бундан сонъ пек аджыныкълы бир адисе юзь берди. Ежов ве Берия девринде, 1938 сенеси 6 ноябрь куню бабамны «халкъ душманы», деп къападылар. Ватан огърунда курешкен, адалетпервер инсанны 5 йыл апсханеде тутып, онынъ бойнуна даа башкъа ифтиралар асып, ахыр-сонъу, 1942 сенеси махкеме ферманы муджиби, атмакъ джезасы берильди.

Эшиткенимизге коре, ойле де япкъанлар. Чокъ йыллар кечкен сонъ бабамны къабаатсыз, деп таныдылар ве элиме весикъа да бердилер. Мен бабадан оксюз къалгъанда 13 яшында эдим. Чокъкъа бармадан, къой бакъкъан вакътында къуршун тийип, къардашым Экрем де эляк олды. О вакъытларда анам оджалыкъ япа эди. Кенджемиз Эльмира сюргюнликте Наманган виляетинде ачлыкътан ольди. Шимди бир къыз къардашым, Диляра сагъ.

Дженк вакътында мени ордугъа хызметке алдылар. Мен адий аскер олып, Украинадаки Полтава шеэринде фашист баскъынджыларына къаршы амансыз курешлерде иштирак эттим. Ана-Ватанны къорчаладым. Дженк биткен сонъ, ич бир шейден хаберим ёкъ, Къырымгъа къайттым.

Кельсем, мукъаддес топракъ бом-бош. Эр кесни сюргюн эткенлер. Мен деръал арбий комиссариаткъа бардым, меселенинъ асылыны биледжек олдым. Манъа, сизинъ миллет Озьбекистангъа сюргюн этильди, дедилер ве 24 саат ичинде Къырымны терк этмемни талап эттилер. Чаресизликтен урбаларым къоюлгъан торбаны аркъама алып, узакъ шаркъкъа ёл алдым.

Бир къач вакъыттан Озьбекистангъа бардым. Сорайсорай алаларымны, сонъ анамны ве къардашымны таптым. Ташкент шеэринде къуруджылыкъкъа ишке кирдим, ташчы зенаатыны менимседим ве омюр бою шу иште чалышып, акълы раатлыкъкъа чыкътым.

1950 сенеси Нуриенен таныш олдым. Мен онъа бир чечек биле бермедим. Корюшмеге баргъанда, бир-эки къанфет алып бара эдим. Меним эки одалы эвим бар эди. 1952 сенеси никях дуасы ве той акъшамы япып эвлендик.

Тонгъуч къызым 1955 сенеси догъды. Онъа ачлыкътан ольген къардашымнынъ адыны къойдыкъ. Къызым Эльмиранынъ шимди учь къызы, бир торуны бар. Эвде меним тек бир талабым бар: лезетли ашлар пиширилип, огюме къоюлса, ете. Башкъа ич бир шейге къарышмайым. Табиатым тез: айтам — къайтам, лякин мен ачувлангъанда, омюр аркъадашым Нурие индемей. Шу себептен эвимизде къавгъа-дава олмай.

Мына энди эпимиз 20 йылдан берли ана топракъта яшаймыз. Эвлятларым янымда. Эписи эвли-баркълы. Ич бирисинде айрылув деген шей олмады. Биз — ана-баба оларгъа эр вакъыт нумюнемиз. Керек олса, ярдым да этемиз.

#### Эпимиз бир никяхнен къартайдыкъ

Рустем агъа Абдуджемиль огълу бираз болдыргъан киби олды. Субетни омюр аркъадашы Нурие енге девам этти:

— Меним бабам эрте ольген, 7 баланы анамнынъ янъгъыз озю тербие этти. Алты къызны эвлендирди. Эпимиз бир никяхнен къартайдыкъ. Къартлар айткъаны киби, бу буюк бахттыр. Биримиз баламызны котерип, ана-баба къапысына бармадыкъ.

Анам бизни: «Озюнъиз бегенип эвлендинъиз, акъайларынъызнен тиль тапып, табиатына уйып, отурынъыз. Манъа къайтып кельменъиз», деп тенбиеледи.

Шимди энъиштелеримнинъ эписи бу фаний дюньяны терк этти. Эки аптемден де айырылдым. Тек мен озь чифтимнен къалдым.

Рустем агъанынъ юреги темиз. О кимсеге яманлыкъ япмай, тек эйилик япмагъа тырыша. Гъарезлик, куньджюлик не олгъаныны бильмей. Бир «фуртуна» эскенде индемесенъ, сонъ ич бир тюрлю къавгъа-дава чыкъмай. Табиатына даянам. Балаларгъа эр вакъыт бабаларыны макътайым. Яшагъан эвимизни о къурды. Ондан гъайры, даа пек чокъ эвлер къурды, эли алтын кесе. Мен де бакъып отурмадым. Фиде сачтым, саттым.

Дёрт эвлядымызны алымызгъа коре окъуттыкъ, зенаат саиплери яптыкъ. Эки огълум да ракъы ичмейлер, тютюн чекмейлер, аилем деп тырышалар. Торунларымыз да бабаларынынъ изинден кетелер. Шукюрлер олсун, юзюмизни ерге бакътырмайлар.

Къадынгъа биринджиден сабыр керек. Омюр аркъадашынъа терс лаф айтмайджакъсынъ. Эркекнинъ гонълю гъает индже ола. Яшларымыз буны анъламайлар.

Келинлеримни мен къызларым сырасына къошам, айырмайым. Биринден яманлыкъ корьмедим. Киевлеримни огъулларым киби севем.

Эр шей ана-бабадан башлана. Къуш ювада корьгенини куте, деп нафиле айтылмагъан. Эльбетте, савут-саба шатырдамагъан эв олмаз, лякин бири-биримизге къатты лаф айтып, джанымызны агъыртмадыкъ, гонълюмизни ынджытмадыкъ.

Омюр аркъадашынъны омюрлик, деп саймакъ керек. О, антер дегиль, тозар да башкъасыны алырым демеге.

Бир адам ялан айтмаса, къаба лаф айтып, котеклейим деп, юмрукъ котермесе, парасыны эвге кетирсе, ичмесе, чекмесе, кезмей догъру ёлда юрсе, даа не керек? Биз бахт къушуны учурмадыкъ, онынъ къанаты тюбюнде яшаймыз, аиле къарсанбаларына даянмакъ керек.

Итибарны, сайгъы-урьметни башта озюнъ япасынъ, сонъ эйилик беклемек мумкюн. Аиле, мен беллесем, энъ мукъаддес шейдир, теэссюф ки, бугуньки яшлар маниаларгъа, къыйынлыкъларгъа даянмайлар. Нетиджеде, къоранталар пек тез бозула, ана-баба исе оларны барыштырмагъа ынтылмай. Айырылып кельген къызыны къучакъ ачып къабул этелер.

Бундан рухланып, къайнана-къайната да огъулларына тез-тез башкъа ерден къыз араштыралар, санки башкъа келин алсалар, тиль тападжакълар. Амма аилени сакъламагъа тырышмакъ лязим, чюнки, энъ эвеля, ортада оксюз къалгъан баланы тюшюнмек керек, — дей озю айткъан къаиделерге риает этип яшагъан ана, къайнана ве къартана.

Меджитовлар сюлялесинде шимди 4 эвлят, 12 торун, 3 торунче — олар бахтлы бир аиле олып, бахт къушу имаесинде яшамакъталар.

### ТЕРЕН БИЛЬГИЛИ ЭКИМ

#### Гулизар ханымны эали таный ве урьмет эте

Ватангъа кельгенден берли анатопракънынъ, деерлик чокъ ерлерини зиярет эттим. Чюнки халкъымызнынъ такъдири мени меракъландыра. Бу сефер ёлум Ислям-Терек районына тюшти. Тренде кетер экеним, анда халкъымыз векиллери чокъ раст келе. Оларнынъ бир менфий тарафы бар — рус тилинде лаф этелер. Лякин мен оларны бет сымаларындан танып, мытлакъа ана тилимизде лаф къошам ве сонъ субетлешем. Тренде Анифе Алиеванен таныштым ве ИслямТерек акъкъында баягъы малюмат эшитмеге наиль олдым, о энди аман-аман 20 йыл девамында ватанымызда яшамакъта экен.

Кельген йыллары юрек хасталыгъына огърап, район меркезий хастаханесине тюше, оны Гулизар Муедин къызы Шихбадинова тедавийлеген. О, пек мемнюн олгъан. Чюнки бу вакъыткъа къадар хастаханеде бизим миллеттен экимлер ёкъ экен. Шу хастаханеде биринджи оларакъ умумий хасталыкълар экими (терапевт) оларакъ Гулизар Шихбадинова чалышмагъа башлагъан.

#### Эким озюмизнинъ халкътан олгъанына пек севиндим

Анифе апте экимни бойле хатырлай:

— Мени ильк бакъкъанда чокъ суаллер берди, вазиетимни тафсилятлы сорап, янымда баягъы отурып, элиндеки алетинен юрегимни дикъкъатнен динълеп, элимни мукъайтлыкънен тутып набызымны тешкерди, тиббий талиллер яптырды, юрегимнинъ насыл чалышкъаныны бильмек ичюн кардиограмма яптырды, сонъ иляджлар, санчмалар буюрды. Корьгенинъиз киби яхшы тедавийлендим. Онынъ бильгиси къавий эм де о хасталарны къайгъыра, одаларгъа киргенде чырайы кулип тура, йымшакъ лаф эте. Мен хастаханеде бир айгъа якъын яттым. Эким озюмизнинъ халкътан олгъанына пек севиндим. О, менде омюрге ишанч догъурды. Ондан къаба лаф эшитмедим, сагъ олсун! Гулизарнынъ берген файдалы тефсиелерини акъылымдан чыкъармайым, айткъанларына риает этип, сагълыгъымны сакълап юрем. Сийрек-сепелек корюшкенде, илле яныма келе, токътап вазиетимни сорай. Онынъ бойле мунасебети манъа теселли бере. О, акъикъатен де мераметли инсан, аджайип эким, — деди.

— Шу куню сойларымнен корюштим. Софра башында баягъы меракълы лафлар олды, мен яваштан экимлер акъкъында лаф чыкъардым. Эништем:

— Бизим хастаханемизде Гулизар Шихбадинова эким олып чалыша. Эали арасында сайгъы-урьмети буюк, — деди.

Бир къач кунь сойларымда мусафирликте олгъан ве койдешлеримнен корюшкен сонъ, къайтаджакъкъа якъын хастаханеге бардым. Дёрт къатлы бинанынъ экинджи къатына чыкъып, Гулизар Шихбадинованы сорадым. Эмшире эким одалардан биринде хасталарны бакъкъаныны айтты ве бир къач саниеден сонъ о одадан чыкъты, биз корюштик. Узунджа бойлу, эсмери, муляйым черели, кулер юзьлю къадынгъа макъсадымны айттым.

— Мен озюм акъкъымда не айта билем, сиз терапия болюгининъ мудиреси, устазым ве хасталарнен субетлешинъиз, язмагъа ляйыкъ корьсенъиз, о вакъыт тафсилятлыджа лаф этермиз, — деди ве хасталарны бакъмагъа ашыкъты.

Мен деръал къапуны къакъып, экимлер отургъан одагъа кирдим, мерамымны айттым ве болюк мудиреси В.Ю. Барукинанен субетлештим:

— Гулизар Муединованен 22 йылдан берли чалышам. О, бизге кельгенде тиббий ярдым косьтерюв экими оларакъ чалышкъан, амма терапия болюгинде чалышмакъ ичюн озюне хас хусусиетлери бар. Афтада бир къач кере невбетчилик япмакъ керек, хасталарны джиддий ве девамлы суретте алып бармакъ лязим. Машалла экимге, бир къач йыл ичинде талапларны эльде этти. Чюнки онынъ бильги севиеси яхшы, огренмеге, окъумагъа, бильмеге ынтыла, чокъ шейни фаалиетте корип, озю сынап, хулясалар чыкъара, месулиетли, низамлы эким. Раатланмагъа кетсем, болюкке мудире вазифесини онъа ишанам. Онынъ аилесини де яхшы билем. Гулизар Муединовна яхшы эв бикеси, ибретли ана, тербиели, намуслы эвлятлары бар. Амма онынъ изинден кетмедилер, адлиеджи зенаатыны сайладылар. Бельки, торунлары эким олурлар, — деди.

#### Хастахане онынъ экинджи эви

Мен Гулизар ханымгъа чокъ йыллар девамында устазлыкъ япкъан эким Л.И. Кононенконен субетлештим. О:

— Гулизар Шихбадинова эр шейни огренмеге тырыша. Чокъ окъуй, озь устюнден чалыша, хасталыкънынъ инджеликлерини терен бильмеге тырыша. Одасында агъыр хаста олса, эвине биле къайтмай, бутюн чарелерни коре. Хастахане онынъ экинджи эви. Бу йыллар ичинде теджрибели, бильгили экимлер сырасына кечти. Хасталыкъны тез бельгилей, тедавийлевнинъ догъру усулларынен файдалана. Тиббият эльде эткен инкишафлардан файдалана. Оны урьмет этелер, севелер,— деди.

Сонъра мен хасталарнен корюштим. Къан-дамар хасталыгъынен тедавийленмекте олгъан А.П. Пашкова бойле фикир бильдирди:

— Хасталыгъым боюнджа энди бир къач кере шу экимде тедавийленем. Чюнки алыштым, пек къайгъыргъан, месулиетли, намуслы эким.

Т.Л. Грибкова 80 яшында къарт. О, инфаркт кечирген.

— Эким сагъ олсун. О, юректеки санчыларны, агърыларны токътатты. Кельген кунюм вазиетим агъыр эди, бутюн гедже невбетчилик япты, янымда отурды.

К.О. Острочук бойле деди:

— Учь йылдан берли эр сене Гулизар Муединовнанынъ элинде, ашкъазан хасталыгъындан тедавийленем. О, мени эр сефер аякъкъа турсата. О, гъает алчакъгонъюлли, бильгили инсан. Хасталарнынъ гонълюни котермеге, оларда ишанч догъурмагъа биле.

#### О, ишке алынгъан ильк къырымтатар экими эди

Мен Гулизар Шихбадинова айткъаны киби экимлер ве хасталарнен субетлешкенимден сонъ онынъ озюнен де субетлештим ве бойле малюматлар эльде эттим.

Г. Шихбадинова 8-нджи сыныфта окъугъанда эким олмагъа къарар эте ве мектепте аля бааларнен окъумагъа тырыша. Бунынънен бир сырада мектепте отькерильген тедбирлерде фааль иштирак эте. Озьбекистаннынъ Шахрисябз шеэринде 16 санлы мектепни 1974 сенеси битире. Шу йылы Павлов адына Самаркъанд девлет тиббият институтынынъ тедавийлев шубесине окъумагъа кире. О, бильги оджагъында отькерильген тедбирлерде иштирак эте, аля бааларнен окъуй. Бунынънен бир сырада ильмий марузаларнен студентлер огюнде чыкъышлар япа. Чокъ вакътыны китапханелерде кечире. Озь зенаатынен багълы эдебиятны окъуй, терен ве кениш бильги саиби олмагъа тырыша. Чокъкъа бармадан илери студентлер сырасына кире. Чешит меракълы мвзуларда тедкъикъат ишлери алып бара. Нетиджеде, бильгили мутехассыс олып окъувыны битирди.

1980 сенеси Самаркъанд шеэр къуруджылыкъ ве мимарджылыкъ институтыны битирген Шевкет Шихбадиновнен аиле къурды. Интернатураны битирген сонъ тиббий ярдым косьтерюв меркезинде эким оларакъ чалышмагъа башлады.

1988 сенеси аилесинен Ислям-Терек районына кочип кельди ве хастаханеге ишке кирди. О, анда ишке алынгъан ильк къырымтатар экими олды. Гулизар Шихбадинова о йылларны бойле хатырлай:

— О йыллар бизим миллет ичюн бир сынав олды. Иш ёкъ, яшайыш шараити агъыр. Нетиджеде, верем хасталыгъы тез илерилемеге башлады. Ава сувукъ, къайтыкъ, эр кес эв къурмакънен огъраша. Бизге — экимлерге шу девирлерде атта айлыкъ да бермедилер. Амма мен озь ишимни ташламадым. Ана-Ватанда яшап, миллетиме ярдым этмекни эр шейден устюн корьдим. Бу дуйгъу манъа теселли берип турды. Багъча, бостан осьтюрдик, иштен кельген сонъ емиш ве зарзеватларны базаргъа чыкъарып сатмагъа меджбур олдым. Къайната, къайнанам, омюр аркъадашым, эки балам — эпимизге ашамакъ керек. Чюнки яхшы ашамагъан инсан пек тез такъаттан тюше, вуджуды зайыфлаша, чешит хасталыкъларгъа огърай. Хасталангъан адамгъа тедавийленмек ичюн илядж керек ола. Иляджлар исе паалы.

Пек агъыр йыллар эди, амма яхшы ниет, умют, ана топракъ дуйгъусы манъа кучь-къувет берип, келеджекке ишанч догъурды. Эльбетте, йыллар кечти, аиледе джоюкълар олды. Инсан дюньяда дирек олмай экен…

Эки эвлядым осип буюди. Олар окъудылар ве энди эвлибаркълылар. Къызым Диана адлиеджи. О, районда биринджилер сырасында мектепни алтын медальнен битирди. Шимди Харьков шеэринде нотариаль идаре ачты. Огълум Алим де адлиеджи олды. Олар миллетимизнинъ акъ-укъукъларыны къорчалайлар. Айны заманда учь торуным бар.

Ислям-Терек хастаханесининъ терапия болюгинде ал-азырда учь теджрибели, бильгили, озь зенаатына садыкъ инсан чалыша. Олардан бири бизим ватандашымыз Гулизар Шихбадиновадыр. О, бир дереджели эким олып, 31 йыллыкъ эмек фаалиетине малик. Оны дефаларджа фахрий ярлыкъларнен такъдирледилер.

Озь зенаатыны севген ве терен бильги эм де теджрибеси буюк олгъаны ичюн районда Гулизар Шихбадинованы яхшы таныйлар ве урьмет этелер.

### ЙЫЛЛАР ДЕВАМЫНДА АРЗ ЭТИЛЬГЕН КОРЮШЮВ

Къолумдан кельгенини япып, эвлятларымнынъ, торунларымнынъ ферагъыны корип яшайым — дей Эмине къартана

Мен ТМУ оджасы шаире Айше Кокиеваны ильк кере 1974 сенеси эрте баарьде эвимизде корьдим. О вакъытта Айше Низамий адына Ташкент девлет педагогика институтында окъуй, шу йыллары ильк шиирлерини язмагъа башлагъан яш къалемлерден бири сайыла эди. Онъа языджы Шамиль Алядин, анам Джеваире Меджитованен акъыл танышмакъны тевсие эткен. Анам гъает мусафирчен, ярдым къолуны узатмагъа азыр тургъан шиириет багъынынъ багъчеваны сайылгъан инсанлардан бири эди. Эксериет къапуны мен ача тургъаным. Селям берип, ичери кирген яш къыз анамнынъ элини опьти, озюни таныштырды. Къаве, чай, чиберек софрасы башында олар субетлештилер. Бойлеликнен, анам онъа къафие, везинни анълатып, шиир язув къаиделерини огретти. Бир къач шиирни бераберликте яздылар ве олар дюнья юзю корьди. Кет-кете Айшенинъ къалеми пишкинлешти, о эки шиирлер джыйынтыгъы чыкъарды. Рахметли анамны бугуньки куньге къадар устазы сайып кельмекте.

Йыллар кечти, не къадар сувлар акъты, миллетимиз Къырымгъа авдет олды. Айше Кокиеванынъ ана-бабасы 1991 сенеси ватанымызгъа къавушты.

Айше ханым 1979 сенеси аиле къурды, эки эвлядыны ба къып остюрир экен, шиирлер язмакъны токътатмады. 1993 сенеси о къорантасынен ватанымызгъа кочьти. Шу йылы меним анам, шаире Джеваире бу фаний дюньяны терк этти. Нетиджеде, бир къач йыл девамында Айшенен багъ узюльди.

1999 сенеси мен ильк кере Къырымгъа догъмушларыма кельдим. Шу вакъытта белли шаир, Аблязиз Велиев мени эвине давет этти. Мен онынъ даветинен языджы ве журналистлер топлу яшагъан ерде булунгъанда тесадуфен Айше Кокиеваны расткетирдим. Мен 2006 сенеси ватанымызгъа кочьтим.

Айшенен таныш олгъанымдан берли онынъ анабабасынен корюшмекни, субетлешмекни истей эдим. Амма фурсат буламадым. Бу йыллар ичинде бабасы кечинди.

Мен тедбирлерде онынънен сыкъ-сыкъ корюшмеге башладым. Ниает, бир фурсат тапып, мусафирликке бардым. Къапудан киргенимнен мени Айшенинъ анасы Эмине апте:

— Сейяре, сенсинъми? — деп къаршылап алды. — Мен сени корьмекни арзу эте эдим, — деп къучакълады. Бойлеликнен, Эмине аптенен таныштым.

Бир къач вакъыттан сонъ Эмине апте башындан кечиргенлерини хатырлады.

#### Зенааты тютюнджи эди

Эмине Кокиева (къыз сойады Къуртсеитова) 1924 сенеси Алушта районы Кучюк-Ламбат коюнде догъгъан. КучюкЛамбат Алуштада балабан койлерден бири олгъан. Эмине аптенинъ бабасы Бахшыш деде бутюн омюри бою бир зенаатнен тек тютюнджиликнен огърашкъан. О, Ялтада кой хо джалыгъы окъув юртуны битирип, омюрини агроном зенаатынен багълады.

1929 сенеси Къарасувбазар тарафында ерлешкен Бакъсан коюне кочип анда 5—6 йыл яшагъан ве тютюнджилер сюлялесини мейдангъа кетирген.

Б. Къуртсеитовларнынъ аилеси 1936 сенеси Къарасувбазарнынъ «Къышлав» коюнде яшай. 1939 сенеси Сеитлер районында ерлешкен Шибан коюне кочькенлер. О ва къытта «Къызыл эмек» колхозында да о тютюн етиштирген. Бахшыш деденинъ аилеси тютюн тарлаларында чалышкъан. Эмине къартана миллий мектепнинъ дёрт сыныфыны битирген ве бир даа окъумагъан, чюнки имкяны олмагъан, амма балаларыны окъутмагъа тырышкъан.

Тютюнджилик Къырым ярымадасынынъ гъуруры экен, эм де энъ яхшы тютюннинъ чешит джыныслары ватанымызда етиштирильген.

1941 сенесининъ ноябрь айында фашист баскъынджылары Къырымгъа кирелер. Алманлар Къырымны запт эткен сонъ да бабасы тютюн етиштирмекни девам эттирген. Учь йыл девамында Алманиягъа тютюн ёллагъанлар.

#### Алты койнинъ эалисини бир вагонгъа юкледилер

1944 сенеси майыс 18-де Къуртсеитовлар аилеси бутюн къырымтатар халкъынен берабер Озьбекистангъа сюргюн этильген. Бир вагонгъа сыкълаштырып алты койнинъ — Бешкъурткъа, Шибан, Таймаз, Эшкене, Барын ве Бурнашнынъ адамларыны юклегенлер. Оларны 1944 сенеси 22-июньде Къашкъадарьянынъ Китап станциясына кетирип тюшюрелер. Сонъра Шахрисябз шеэрине алып баралар. Анда дженктен эвель Къырымда олгъан консерва истисалыны кочюрген экенлер.

Озьбекистангъа кельгенде Эмине къартана энди 20 яшында къыз эди. Оларны пенджереси сынгъан, къапусыз бир бараккъа ерлештирелер.

Сюргюн олунгъанларнынъ эксериети шу истисалда чалышкъан. Эмине битайнынъ ана-бабасы Озьбекистанда кечине.

Эмине къартана сюргюнликте Фахри Кокиевнен корюшип, 1948 сенеси 18 мартта эвленелер ве Шахрисябз шеэрине кочип, анда яшайлар. Олар чешит ишлерде чалышкъанлар. Аиледе 6 эвлят олгъан. 1949 сенеси буюк огълу дюньягъа кельген, сонъра даа 5 эвлят догъулгъан. Олар берабер аманаман 60 йыл яшагъанлар.

Эмине къартана яшагъан омюри акъкъында бойле деди:

— Эр кеске айтам, аилени сакълап къалмакъ ичюн энъэвеля сабырлы, чыдамлы олмакъ, омюр аркъадашынынъ табиатына уймакъ керек. Къавгъа-шамата котерип, балаларыны къолтукълап, айырылып анасынынъ эвине кетмек тек озюнъе зарар. Не ичюн десенъиз, эркек бир озю къалса, эк сериети тарсыкъа, сыкъыла, ахыр-сонъу ичкиликке бериле. Чокъ шей къадынгъа багълы десем, янълыш олмаз. Эркекни акъикъий инсан эткен къадындыр. Бала тербиесине де чокъусы алларда ана джевапкяр, деп саям. Эгер о, акъикъий къадын олмаса, эвде берекет ич олмаз.

Манъа окъумакъ къысмет олмады. Амма балаларыма мытлакъ бильги беририм, деп озюме сёз берген эдим. Къолумдан кельгенини япып, мевляма шукюрлер олсун, эвлятларымнынъ, торунларымнынъ ферагъыны корип яшайым. Бутюн аятымны эвлятларымда яшлыкътан эмексеверлик, сабыр, бильги алмагъа ынтылув, буюклерге сайгъы-урьмет, месулиетлик киби чизгилерни ашламагъа багъышладым. Эвимизде тек ана тилимизде лаф этмеге алыштырдым.

Омюр аркъадашымны дженк вакътында душманларгъа хызмет этти деп, 1952 сенеси анаясанынъ 58 — 1 б маддеси боюнджа 25 йылгъа апсханеге къападылар. О девирде Фахри манъа: «Эмине, сен яшсынъ, мени беклеп, омюринъни куль этме, гузель адам чыкъса, эвлен», — деп мектюп язды. Амма меним юрегимде илле къайтаджакъ, деген умют бар эди.

1956 сенеси 5 йылдан сонъ азатлыкъкъа чыкъты ве, ниает, эвимде козьайдын олды.

#### Агъырлыкъларгъа даянып, ираделерини пишкинлештирдилер

Эмине къартананынъ шимди 15 торуны ве 10 торунчеси бар. Эмине къартана 1991 сенеси ватанымызгъа авдет олды ве Сеитлер районы Изобильное колхозында яшады. Бостан сачты, айван бакъты, умумен кой яшайышы нени талап этсе, оны япты.

Эмине аптенинъ машалласы бар. О, 87 яшында олгъанына бакъмадан, тендюрюст. Ондан чокъ яшамакънынъ сырыны айтмакъны риджа эттим. О, манъа дикъкъатнен бакъты да:

— Рахметли анам Къуртзаденинъ 10 баласы олгъан. Шимди олардан тек мен сагъ къалдым. Яшайышта тек омюр аркъадашым къазанып кетирсин, деп отурмадым, чалыштым, иштен къачмадым. Озьбек къадынларындан пите пиширмеге огрендим, оны базаргъа чыкъарып сатып, эвлятларымны ачлыкътан къуртардым, окъуттым, агъырлыкъларгъа даянып, ирадемни пишкинлештирдим. Озьбек къомшум бир кунь манъа: «Эмине опа, сиз чокъ йыл яшарсыз, эр вакъыт арекетте оласыз», — деди. Кимсени пахылламадым, куньджюлик, гъарезлик япмадым, чокъ ачувланмадым, кимсенинъ шахсиетине токъунмадым. Элимден кельсе, ярдым эттим ве але даа ич бир кимсенинъ джаныны агъыртмамагъа тырышам.

Эвлятларымнынъ янълышларыны корьсем, айтам. Шукюрлер олсун, балаларым бугуньге къадар сёзюмни динълейлер, — деди.

Эмине аптенинъ омюр аркъадашы Фахрий агъа акъкъында къызы Айше ханым бойле икяе этти:

— Бабам Фахри Кокиев 1923 сенеси догъгъан. Яшлыкътан истидатлы, сёзге кемалатлы, ильхам дюньясына далгъан иджаткяр инсанлардан бири эди. Халкъ дестанлары, масалларыны саатлернен сёйлемеге севген бир инсан эди. Бабам уста кеманеджилерден бири эди. О, тойлар чала тургъан. Халкъ дестанларындан иджра этильген парчаларны йырлай тургъан эди. Деерлик, бутюн халкъ йырларыны биле эди. Вишне, къызылчыкъ чубукъларындан усталыкънен сепет орьген. Сепетлерге озюне хас тюс берген. Къайыкъ, тарпи, пите къоюлгъан сепетлерни терендже оре тургъан. Бабам бу аньанелерни гъурбетликте девам этип, къорантамызны ачлыкътан къуртаргъан.

Анам ич бир вакъыт кимсеге кин тутмагъан инсандыр. Мен анамнынъ ачувланып, къаба сёз айткъаныны эшитмедим. Меним белли бир иджадий къазанчларгъа иришмемде ана-бабамнынъ да гъает буюк ве салмакълы исселери бардыр.

Анам да, бабам да такъдирлерине бойсунаракъ, аятта раст кельген агъырлыкъларгъа даянып, ираде ве иманларыны къуветлендирмеге арекет эткен инсанлардыр.

Бойле субетлерден сонъ Айше Кокиеванынъ эвинде булунгъанымдан ве онынънен корюшкенимден мемнюн олдым.

### ФРЕНКИСТАНЛЫ ВАТАНДАШЫМЫЗ

#### Гуливер Алтын акъикъий тарихымызны тиклемек, медениетимизни яшатмакъ ве дюньягъа танытмакъ пешинде

Къырымда июль айында маневий аятымызда бир гузель вакъиа эр кесни эсир алды, яни къадимий Багъчасарайда аджайип тарих  саифелерини бизге багъышлагъан «Ларишес» музейи тантаналы суретте ачылгъаныны газетлерде окъуп бильген эдим. Бир къач кунь кечер-кечмез 21 санлы мектепнинъ ана тили оджапчеси Ревзие Аметшаеваны трен дурагъында расткетирдим. О, лаф арасында «Ларишес»те экскурсовод олып чалышкъаныны айтты эм де музейге давет этти ве: «Гъает меракълы, инсан ферасетини зенгинлештирген баягъы весикъалар, ресимлер бар», — деди.

Мен музейни зиярет этмеге, Айше Алтыннен корюшмеге пек истегенимни айттым. Чюнки онынъ анасыны яхшы биле эдим. О, Чырчыкъ шеэринде инглиз тилини терен огреткен мектеп-лицейде шу тильден дерс берди эм де тербие ишлери боюнджа мудир муавини олып чалышты. Айшени кучюк къызчыкъ олгъанда корьген эдим. Ревзие оджапченен музейге бараджакъ кунюмни анълаштыкъ.

Мен музейге ёл алыр экеним, Френкистанда яшап, Къырымда музей ачкъан аджайип ватандашларымны корьмесем де, олардан гъурурландым. Чюнки ана-топракъкъа келип ватанымыз тарихынен багълы музей ачкъанлары пек къыйметли вакъиадыр.

#### Яшлыкътан эдждатларымызнен багълы эдебиятны окъуды, тарихнен меракъланды

Мени Ревзие оджапче ве музей мудири Гуливер Алтын къаршылап алды. Онынънен якъындан таныштым. Гуливер де Чырчыкъ шеэринде догъгъан. О, балалыкътан тарихымызнен меракълангъан. Бугуньки иши шу меракънынъ нетиджеси эди.

Гуливер Алтын 1979 сенеси 7 августта Чырчыкъ шеэринде зиялылар аилесинде дюньягъа келе ве анасы чалышкъан 16 санлы орта мектепте башлангъыч сыныфларда окъуй. Онынъ Ахтем адлы 21 яшлы къардашы бар. Бабасы о девирде белли спортчы олып «Авторалли» клубында фаалиет косьтерди. Спортнынъ бу шекили энди инкишаф эткен вакъытлар эди. Сийрек расткельген тамирлев ишлерини де озю япа эди.

Къартаналары ве къартбабалары сюргюнликте Чырчыкъ шеэринде яшагъанлар.

Гуливернинъ аилеси 1989 сенеси Къырымгъа кочип кельди ве Кезлев шеэрине ерлешти. О, Кезлевнинъ 8 санлы мектебинде окъуды ве 1996 сенеси кумюш медальнен битирди. Мектепте окъугъан вакътында тарихнен, эсасен Гирайлар, ханлыкъ девиринен меракъланды. Осьмюрлик чагъындан башлап, китапханелерде олгъан эдждатларымызнен багълы эдебиятны окъуды ве тарихнен багълы малюматларны козьден кечирди.

1996 сенеси Акъмесджит шеэриндеки Таврия Миллий университетнинъ адлиеджилик шубесине окъумагъа кирди, авеснен тасиль алды, амма тарихны унутмады. О, ачкъан «Ларишес» музейи бунынъ исбатыдыр. О, бешинджи курста окъугъанда Френкистангъа давет этильди. 2001 сенеси аилеси иле Лион шеэрине барып ерлешти. О, студентлик девиринде огюне къойгъан макъсадына иришмек ичюн озюнде ватанперверлик, месулиет, тешеббюскярлыкъ, интизамлыкъ, къаидеге риает этюв киби чизгилерни тербиеледи. 32 яшында миллетимизге бойле къыйметли бахшыш япмагъа иришти.

Гуливер Френкистанда яшагъанда лейиха азырлап, музей ачмагъа ниет эте. Шу лейихагъа эсасланып, интернет вастасынен Гирей ханлар сулялесини акс эттирген весикъаларнынъ акъикъий нусхаларыны Къырымнынъ эписи асырларыны акс эттирген, йылларыны косьтерген хариталарны тапа.

О, студентлик девринде «Янъы дюнья», «Къырым», «Голос Крыма» газетлери, «Йылдыз» меджмуасында басылгъан тарихий макъалелернинъ ич бирини къачырмай топлай. О, 14 яшында Туннманнынъ «Къырым ханлыгъы» («Крымское ханство») 1786 с., деген белли китапнынъ нусхасыны окъугъан. Янъы басмадан чыкъкъан тарихий эдебиятны окъуп, эски, къадимий эсерлерни тапкъан. Субет вакътымызда о манъа бир къач йыл эвельси корьген тюшюни айтты. О, тюшюнде чамур, балчыкъ ичинде яткъан миллий байрагъымызны коре. Оны деръал алып, чамурдан ойле темизлей ки, онынъ ич бир еринде чамурнынъ лекеси къалмай.

#### «Ларишес» — зенгинлик, байлыкътыр

Иште, Гуливер Багъчасарайгъа келип «Ларишес» музейини ачты. Френк тилинде бу сёз зенгинлик, байлыкъны ифаде эте экен.

Гуливер Алтын айны заманда Френкистанда «Къырым — Франция» бирлешмесининъ президенти оларакъ семерели иш алып бара. Лионда онынъ шахсий адлиеджилик идареси чалыша. О, музей ачмаздан эвель Миллий Меджлис реиси Мустафа Джемильнен Брюссельде корюше ве музей ачмакъ фикиринен болюше эм де лейихасы акъкъында айта. Мустафа агъа онъа Багъчасарайда «Къырым» фондунынъ эки къатлы бинасында музей ачмакъны теклиф эте. Бойлеликнен, Гуливер Къырымгъа келе ве бу бинаны тамирлей эм де янъы тарихий музей ача.

Бу ишке онынъ омюр аркъадашы Айше ханым да салмакълы иссе къошкъан.

Айше ханым 1985 сенеси Чырчыкъ шеэринде догъа. Онынъ Ремзи адлы агъасы бар. Анасы Шагине Гуливернинъ анасынен зенаатдаш эм дост олалар. Шагиненинъ аилеси Къырымгъа 1992 сенеси кочип, Акъмесджит шеэрине ерлеше ве 21 санлы меткепте инглиз тилинден дерс бере. Айше де шу мектепте тасиль ала, чюнки олар ватангъа авдет олгъанда Айше 7 яшында экен.

2003 сенеси Шагине Уланованынъ аилеси Гуливер Алтыннынъ аилесининъ даветинен Френкистангъа кетип, Лион шеэринде ерлеше. Айше та балалыкътан Парижни корьмеге арзу эте экен. Такъдир ойле кетире ки, онынъ арзусы омюрге кече. Чокъкъа бармадан Айше ве Гуливер аиле къуралар. Оларнынъ шимди эки эвляды бар — огълу Велиам 6 яшта ве къызы Эвелина 3,5 яшта.

Айше шимди Френкистанда алий мимарджылыкъ ве декорация окъув юртунда тасиль ала. Онынъ айны заманда учь лейихасы бар: эвлерни тыштан ве ичтен безетмек, мусафирханелер, ресторанларны, тарихнен багълы музейлерни зийнетлемек, фестиваллер, концертлер тантаналы отькериледжек тедбирлерни яраштырмакъ.

Айше ханым илериде сайтларнынъ дизайны, бикбордларны, музейлерни, корьгезмели флаерлерни инкишаф этювде чалышаджакъ. О, къадимий коринф шекильни пек бегене.

«Ларишес» музейининъ заллары терен, нефис дуйгъуларнен зийнетленген. Биринджи залда санки хариталар дюньясында ялдайсынъ, экинджи залда девлетчилик ве ханлыкъ девири козь огюмизде джанлана, учюнджи залда халкъымызнынъ Къырымда 1783—1917 сенелерине къадар омюр тарзы, тарихы, онынъ бутюн саалардаки инкишафы акс эттириле, дёртюнджи залда Улу Ватан дженки — 1941 — 1944 сенелери косьтерильген, бешинджи залда аджайип фырчы устасы Рустем Эминовнынъ «Унутма» адлы ресимлер топламыны нумайыш этиле. О, къою бояларнен сюргюнликке огъратылгъан халкъымызнынъ фаджиасыны нумайыш эте.

Умумен, «Ларишес» мезейинде 1,5 бинъден зияде IV — XX асырларны акс эттирген экспонатлар бар. Музей эсасчысы Гуливер Алтын оларны дюньянынъ 35 мемлекетинден тапып, сатын алды.

Гуливер Алтын субет девамында онъа КъМПУ эдебият кафедрасынынъ уйкен оджасы Нариман Абдульваапов къолтуткъаны акъкъында сайгъы ве урьметнен айтты.

Нариман оджа XIII — XVIII асырларда яшап иджат эткен шаирлер, алимлер, бестекярлар, рессамларнынъ 400-ге якъын адларыны бельгилеп, къылавуз (справочник) азырлагъан. Гуливер Алтын бу малюматны манъа гъурурнен айтты.

Мен беллесем, бу эки иджат адамы бири-бирине къолтутып музейнинъ чечекленмесине, инкишаф этмесине чокъ семерели ишлер япаджакълары арекетлеринден корюне.

Музейни сейир этер экеним, гонълюм осип, къанаатланып къайттым. Машалла, яшларымызгъа!

### СПОРТ — КУЧЬЛЮЛЕР МЕЙДАНЫ

#### Курешнинъ сырлары устазындан шегиртке, шегиртнинъ де шгиртине кече

Мен Бахтияр Омеровны чокъ йыллар девамында билем, о та Ташкентте олгъанда юнан-рум куреши (грекоримская борьба я да бир вакъытларда классик куреш, деп айтыла тургъан) боюнджа мешур спортчы Рустем Казаков реберлигинде курешнен огърашкъан, Бахтияр Сеитхалиль огълу бу спорт чешитининъ сырларыны устазындан огренди ве енъишлер эльде этти. Энди ана-Ватанда озю де яшларымызны куреш ярышларына азырлай. Бахтияр гъает алчакъгонъюлли инсан. О, озю япкъан ишлер, иришкен енъишлер, къазангъан гъалебелер акъкъында айтмагъа севмей. 0зю акъкъында буюк-буюк лафлар айтып, къабартып яздырмагъа истемеди. Атта чокъ енъишлерини гизлей. Бахтияр пек аджайип спортчы, тренер олмакънен бир сырада ибретли бабадыр.

#### О, манъа эм устаз, эм баба ве эм агъадыр

Бахтияр Омеров субет вакътымызда Р.Казаковнынъ шегирти олгъан девирини хатырлады:

— Мен Рустем агъанен Ташкентте танышкъанда 12 яшымда осьмюр эдим. О, манъа айны юнан-рум курешинен огърашмакъны тевсие этти. Нетиджеде, чокъ йыллар девамында спортнынъ энишли-ёкъушлы ёлларында берабер адымладыкъ. Спорт бу гъает муреккеп, джиддий, джисманий азырлыкъ, рухий джошкъунлыкъ талап эткен зенааттыр. Атта тютюн чекювден, шарап-ракъы ичювден вазгечмек керек олды. Спортнен омюримни чемберсач багълап, озюмни онъа багъышлагъанымдан, Рустем агъанен ян-янаша юргенимден омюрде файда кетирген инсан олдым. О, бугуньге къадар устаз, баба ве агъам ролюни буюк итирамнен эда этип кельмекте. Бутюн менфий чизгилерден мени бу адам къорчалады.

Мен аиле къурдым, омюр аркъадашым Лениранен берабер эки огълан осьтюрмектемиз. Олар — Арсен ве Ахтем — джисманий азырлыкълары олгъанына бакъмадан, меним изимден кетмедилер, яни омюрлеринде спортны сайламадылар. Огъулларым да Рустем агъаны пек сайып севелер, урьмет этелер. Мен бабасыз осьтим, шу себептен Рустем Казаков манъа къая киби бир таянч олды. О, менде адалетпервер инсанперверлик, къавий ирадели олмакъ киби бир сыра мусбет чизгилерни тербиеледи. Шимди де меслеаткъа мухтадж олсам, онынънен субетлешем ве керекли къарарны къабул этип, теселли алам.

Мен спортнен огърашкъаныма 45 йыл олды, догърусы, 1966 сенесинден берли спорт къазанында къайнап келем. Спорт инсандан джисманий чизгилерден гъайры истидат да талап эте. Онъа даянып оламай, спортны ташлап кеткенлер де чокъ.

1970 сенеси яшлар арасында 48 кило чекиде олгъан курешчилернен отькерильген Советлер бирлигининъ чемпионы ичюн олгъан куреште экинджи ерни алдым. Бу енъишимнинъ 50 файызы устазымнынъ гъалебеси эди.

Амма мен шу арада спорттан гъайры даа бир зенаат саиби олмагъа истедим. Чюнки мектепни аля ве яхшы бааларнен битирген эдим. 1971 сенеси Ташкент девлет университетининъ адлиеджилик шубесине окъумагъа кирдим.

Рустем агъа манъа раатлыкъ бермей эр сефер янъы ярышларгъа азырлай эди. 1972 сенеси яшлар арасында Советлер бирлигининъ чемпионы олдым.

1976 сенеси университетни мувафакъиетнен битирдим. Амма окъугъан девримде университетнинъ шерефини къорчалап классик куреш боюнджа шу девирде отькерильген бир чокъ ярышларда иштирак эттим ве нуфузлы ерлерни къазандым. Университетте окъугъанда учь кере чемпион олдым, — деди.

#### Окъуп, адлиеджи олса да, спортны ташламады

Бахтияр Омеров спортнен огърашмакънен бир сырада 18 йыл девамында Ташкенттеки истисалларда адлиеджи эм де абулкъат олып чалышты. Халкъымызнынъ акъ-укъукъларыны къорчалады, лякин о спортны ташламады.

1980 сенеси Ташкентте «Буревестник» джемиети янында балалар-осьмюрлер-яшлар спорт мектебинде 10—11 яшындаки балаларнен мешгъулиет алып барды ве бойлеликнен тренерлик фаалиетини башлады. Шу ерде балабан спорт залы бар эди. Балалар анда курешнинъ сырларыны огрене эдилер. Чокъкъа бармадан онынъ шегирди Арсен Зекерьяев Озьбекистан чемпионы олды эм де Советлер бирлиги бойлап отькерильген ярышларда гъалип чыкъты.

Корьгенинъиз киби, Бахтияр бейнинъ тёккен манълай тери зая кетмеди, отурткъан фиданынынъ пишкен мейвасыны корьди. Амма онынъ айткъанына коре, бу енъишлерде Рустем агъанынъ да иссеси бар эди. Чюнки Р.Казаков онъа курешнинъ кимсе бильмеген энъ назик сырларыны буюк сабырнен огреткен эди. Бахтияр устазыны эр адымда сайгъы-урьмет иле анъа ве миннетдарлыгъыны бильдире.

2003 сенеси Омеровлар къорантасы Акъмесджитке кочьти. Халкъымыз киби эв къурды. Бахтияр Сеитхалиль огълу Омеров шу сенеден берли тренерлик ишини ватанымызда девам эте. Башта мешгъулиетлерни Тиббият университетининъ спорт залында отькерди. Ишни яшларнен башлады. Илькиде 20 огълангъа куреш сырларыны огретти. Шимди алий дереджели спорт мектебинде чалышмакъта.

Онынъ шегирти Рустем Сулейманов 2010 сенеси Украинада куреш боюнджа яшлар арасында эки кере чемпион унваныны алды. Сонъра исе буюклер арасында кене Украина боюнджа экинджи ерни алмагъа наиль олды.

#### Шегирт устаз олды

Спорт бу чешит басамакълардан ибарет олгъан бир ярыштыр. Онынъ парлакъ тёпесине етмек ичюн къарсанбалы, тикенли ёлны кечмек керек ола. Башта дередже (разряд) сонъра усталыкъкъа намзет олув, спорт устасы, халкъара спорт устасы, спортта нам къазангъан уста — буларгъа иришмек ичюн чокъ йыллар девамында исрарлы, гъайретли, семерели эмек къойып, талмай-усанмай чалышмакъ талап олуна.

Айны заманда Рустем Сулейман къырымтатарлардан буюклер арасында «Азовмаш» кубогы ичюн отькерильген халкъара турнирде экинджи ерни эльде этти. Ондан гъайры Бахтияргъа тренер оларакъ спорт клубы, куреш федерациясы тарафындан махсус фахрий ярлыкъ такъдим этильди. Куреш федерациясынен багъы олгъан Сергей Аксёнов маддий ярдым косьтере. Чюнки оларнынъ тешкилятында куреш ихтияджы ичюн пара айырылмай, сермия ёкъ. Бунъа бакъмадан яш спортчылар Руслан Абкелямов. Февзи Мамутов, Эдем Салиев, Осман Салиев, Ридван Асанов, Абдурахман Идрисов, Ленур Темиров спорт усталары олдылар. Умер Билялов исе шимди спорт усталыгъына намзет.

Спорт эшьяларыны сатув боюнджа векиль С.Л. Андреев спортчыларны баштан аякъ кийиндирип тура, амма пара, къыйметли бахшыш бермек ве рагъбетлендирмек ичюн ич бир тюрлю сермия, мешгъулиет кечмеге, мунтазам суретте спортнен огърашмагъа биналары ёкъ.

Спортчылар умют этелер ки, чокъкъа бармадан укюмет илле ярдым элини узатып, илериде спортчылар азырламакъ ичюн мытлакъ шараит догъурыр.

Советлер бирлигининъ куреш боюнджа спорт усталары Бахтияр Омеров, Александр Курденко, Нуридин Сейдалиев яш спортчыларны тербие этювде салмакълы исселерини къошып кельмектелер. Нуридин Сейдалиев Бахтияр Сеитхалиль огълу акъкъында бойле деди:

— Миллий менфаатны тюшюнген, яш спортчыларны къайгъыргъан инсан. Раатлыкъ не олгъаныны бильмей, атта озь эвлятларындан да зияде спортчы яшларны тюшюне. Урбалары олмаса, алып бере, оларгъа атта бабалыкъ япа, озь зенаатыны севген, гъает сафвиджданлы, миллетсевер инсан.

### НУМЮНЕВИЙ КЪОРАНТА

#### Тишни чыкъарув, тедавийлев, ясав — эписи земаневий усулда япыла

Мен Адживааповлар аилесинен Озьбекистанда, Чырчыкъ шеэринде 3 санлы орта мектепте ана ве алман тиллери оджапчеси олып чалышкъанда таныштым. Башлангъыч сыныфта Арсен Адживаапов деген талебе дерске эр кестен зияде азырлана, ана тилимизге айрыджа мерагъынен айырылып тура эди. Арсен акъикъатен къабилиетли, бутюн фенлерден аля окъугъан, эр шей къолундан кельген (тобан парчаларындан ресимлер япа эди) акъыллы, идракълы осьмюр олгъаныны але даа унутмайым. Оджалыкъ фаалиетим девамында юзьлернен талебелерни окъуттым, амма тек истидатлы ве тирнекли талебелер акъылымда къалды. Чюнки олар чокъ дегиль эдилер.

Ойле олды ки, Арсеннинъ къардашлары Гульнара, Айдер, Рустем де меним сыныфымда окъудылар.

Топлашувларнынъ биринде Арсен окъугъан сыныф ребери онынъ анасы акъкъында лаф юрсетир экен, бойле деди: «Адживааповларнынъ анасы Шевкъие мунтазам суретте мектепке келип, балаларынынъ окъушынен меракълана. Сыныфтаки ана-бабалар комитетининъ реиси, сыныф ишлеринде оджаларгъа ярдым эте. Мен ич бир вакъыт анасына балалары устюнден шикяет этмедим. Эвлятлары дерс къачырмайлар, азырланып келелер, олимпиадаларда иштирак этелер». Бу лафлардан сонъ менде бу къадыннен корюшмек истеги пейда олды. Арсеннинъ сыныф ребери манъа: «Онынънен корюшмек пек къолай. Мектептен чыкъмагъан аналардан бири. Афтада бир къач кере келип, балаларыны незарет этип кете. Дерсте тынч отурмагъан, яхшы окъумагъан балаларнынъ ана-бабасыны куньдюз чыракънен къыдырсанъ да тапамазсынъ. Арсен исе сыныфта меним ярдымджым», — деди. Арадан эки кунь кечкен сонъ шу оджапче мени Арсеннинъ анасынен таныштырды. Ондан сонъ Адживааповлар аилесинен багъым узюльмеди. Оларнынъ аилеси Чырчыкъта нюмюне оладжакъ къоранталардан бири эди.

#### Янъы усулларны бир къалдырмай козете ве огрене

Арсен 1986 сенеси 3 санлы мектепни алтын медальнен битирип, Ташкент девлет тиббият институтынынъ тиш экими шубесине окъумагъа кирди. Студентлик девиринде назарий бильгисини амелиятнен багълап, оджа ве студентлер арасында сайгъы-урьмет къазанды. О девирде земане талабына джевап берген тиш япув алетлери ёкъ эди. Арсен шу мевзуда ильмий-теткъикъий ишлер алып барды ве марузалар окъуды.

О, 1992 сенеси институтны имтиязлы дипломнен битирди ве оны умумий тиш экими мутехассыслыгъы боюнджа кафедрада ишке алып къалдылар. Анда студентлерге мешгъулиет кечирди эм де амелиятчы эким оларакъ чалышты.

О, озь зенааты боюнджа терен бильгили олмагъа тырышты ве бу саадаки неширлерни даимий суретте окъуп турды эм де але даа янъы усулларны бир къалдырмай козете ве огрене.

Арсен 1994 сенеси ватангъа авдет олды. Иш меселеси боюнджа чокъ ерлерге мураджаат этти. Амма баягъы маниаларгъа огърагъан сонъ ниает, иш ве ятакъхане олгъаны ичюн Керич шеэринде ерлешти. Озюни яхшы эким оларакъ танытты. Хусусийлештирильген клиникада бир ода сатын алып, эмек фаалиетини девам эттирди.

Арсеннинъ къардашы Гульнара да аятыны тиббиятнен багъламагъа истеди. О, Днепропетровск шеэриндеки тиббият институтыны битирди ве бала экими мутехассыслыгъыны эльде этти. Гульнара да Керичке кочьти ве анда къан хасталыкълары болюгинде эким оларакъ чалышмагъа башлады.

Арадан бир къач йыл кечкен сонъ Шевкъие ве Ремзи Адживааповлар да ватангъа авдет олдылар. Чюнки огъуллары Арсен чалышкъан еринден узакъ олмагъан бир сокъакъта эв сатын алгъан эм де бу вакъыткъа келип тиш клиникасы ачмагъа наиль олгъан эди. Шу вакъытта Шевкъие апте ве Ремзи агъанынъ учюнджи эвляды Айдер Ташкент девлет тиббият институтында тиш экими шубесинде окъуй эди. Ана-бабасы кочьмеге азырлангъанда, о да окъувыны Акъмесджитке авуштырды.

1999 сенеси мен Къырымгъа кельгенде оларгъа телефон ачтым ве биз корюштик. Бу вакъыткъа кельгенде энди олар янъы эв алып ерлешкен эдилер. Арсен чокътан чалыша, Айдер исе университетни битирмек арфесинде эди.

Кендже огъуллары Рустем де тиш экими олды. О, 2007 сенеси Акъмесджиттеки тиббият университетини битирди ве агъасы Арсен ачкъан клиникада тиш экими оларакъ эмек фаалиетини башлады. Учь агъа-къардаш бири-бирине къолтутып, достане шараитте чалышалар эм де Керич эалисине юксек севиеде хызмет этелер.

Арсеннинъ омюр аркъадашы Севиль икътисадиятчы, Айдер Акълиме адлы озю киби эким къызнен аиле къурды, Рустем де зенааты эким олгъан гузель Эльвинагъа эвленди.

#### «Акъикъий ана олмакъ дюньяда энъ агъыр иш экен», — дей Шевкъие апте

Ремзи агъа ве Шевкъие аптенинъ аилеси бугуньде-бугунь Керич шеэринде ибретли аилелерден биридир. Олар балаларынынъ эписи окъумышлы эм де аилелерине дигер миллет векиллери къарышмагъан бахтлы къартана ве къартбабадырлар. Ана тилимизде чыкъкъан неширлерге эр сене абуне олалар. Олар дёрт бала осьтюрдилер, окъуттылар ве эвлендирдилер. Шимди 4 торуны бар, эписи де огълан.

— Аиле анадан башлана, — дей Шевкъие апте, — эгер ана эмексевер, беджерикли, чебер олса, бала да ювада буны корип осе. Савут-саба шатырдамагъан эв олмай, эльбетте. Амма бир кере биле балаларымны къолтукълап эвден чы къып кетмедим. Аиледе чокъ шейге даянмакъ керек ола. 35 йыл девамында озь зенаатым боюнджа Чырчыкъ телеграфында чалыштым. Бунъа бакъмадан, балаларымнынъ дёртюни де эвлендиргендже незарет этип турмагъа вакъыт таптым. Къайда бара, кимлернен къонуша, насыл окъуйлар — эписинден хаберим ола эди. Рахметли ана-бабам биз — дёрт къызны тербиели, намуслы этип осьтюрдилер. Биз анабабамыздан сорамайып бир ерге бармай эдик. Аиле къургъан сонъ мен де эвлятларыма шу тербиени ашладым ве эвде тек ана тильде лаф этмекни талап эттим.

«Хайтарма» ансамбли концертнен кельсе, дёрт баламны алып бара эдим, чюнки ватанперверлик дуйгъусыны яшлыкътан синъдирмек керек. Бир миллетни биле ярамай, деп айтмайым, амма яшлыкътан чокъ делиллер кетирип, башкъа миллетке эвленмекнинъ акъибетини косьтерип, балаларгъа айттым, къулакъларына къуршун киби къойдым. Эвимизде бир кере биле халкъымыз акъкъында ярамай сёз айтмадыкъ, тек яхшы тарафларыны косьтердик.

Къайнанам эрте ольди, къайнатамны 12 йыл бакътым. Балалар онъа япкъан сайгъымны корьдилер. Чокъ аилелерде ана-бабагъа сайгъы косьтерильмей, сонъ озьлери балаларындан сайгъы къыдыралар. Бу сыджакъ мунасебет, урьмет ве сайгъыны бала корьмек керек. Эльбетте, балаларымны бу дереджеге кетирмек къолай олмады. Ремзи де бабалыкъ борджуны кереги киби эда этти. Акъикъий ана олмакъ дюньяда энъ агъыр иш экен. Айтмакъ башкъа, сен оны озь эвлядларынъа эр адымда мисаль оларакъ нумайыш этип турмакъ керексинъ. Яхшы ол, демек ичюн сен озюнъ башта эйи чизгилер косьтерип турмакъ керексинъ. Сабырлы, мерхаметли, чыдамлы олмакъ ве баланъны пек севмек керексинъ.

Ремзи агъа бойле деди:

— 45 йыл девамында трансформатор истисалында ишчи олып чалыштым. Ибрет олмакъ ичюн ракъы-шарап ичмедим, тютюн чекмедим. Балалар эвде сархош олып юргенимни корьмедилер. Къоранта балабан олгъан сонъ айван бакътыкъ, багъча осьтюрдик. Бу ишлерде балалар даима ярдым эттилер. Балалар мектепте окъугъанда яз татилинде баштакъ олып юрмесинлер деп, эм де эмекнен пара тапмакънынъ насыл къыйын олгъаныны косьтермек ичюн оларны махсус колхозгъа согъан джыймагъа алып кете эдим. Балаларым арткъач согъанны сатып, озьлерине урба ала эдилер. Макъсадым оларда эмекке севги ашлап, эмексевер этмек, эр бир капикнинъ къыйметини, къадрини бильдирмек ве косьтермек эди.

Арсен Адживаапов озь клиникасы акъкъында, джумледен, бойле деди:

— Мен тишни тедавийлемеге керек олгъан бу земаневий алетлерни Алмания, Италия клиникаларына барып корьдим, сонъра сатын алдым. Бу алетлер эп юкселе ве денъише. Шу себептен аз девир ичинде учь кере бармакъ керек олды, чюнки тиббият еринде турмай.

Ал-азырда чалышкъан бинанынъ 80 файызыны сатын алдым. Учь одада учюмиз чалышамыз. Бизде раатлыкъ одасы, тиш ясагъан ода бар. Эписинде бизим миллет векиллери чалышалар. Эмширелер теджрибелилер. Тишни чыкъарув, тедавийлев, ясав эписи земаневий усулда япыла. Технигимиз Ленурны Алманиягъа алып кеттим ве теджрибесини арттырдым. Шимди илери кеткен девлетлерде япылгъан «имплант» тишлерни де къоямыз. Бу пек муреккеп ве джиддий иш. Дюньяда тиш тедавийлев ве къоюв усулларыны даима билип турмакъ ичюн бу саа боюнджа отькерильген сергилерге барамыз ве, нетиджеде, энъ сонъки тедавийлев ве къоюв усулларыны да япамыз. Четэльден раатланмагъа кельген мусафирлер бизде тишлерини тедавийлеп ве къойдырып кетелер.

Шеэрде отькерильген миллий тедбирлерге де ярдым этип турам. Мен ана-бабамнен бир эвде яшайым. Къардашларымнынъ эвлери бар, олар айры яшайлар. Анам-бабам сагъ олсунлар, учюмизде де бири-биримизге севги, урьмет ашлады. Эпимиз муаббетмиз.
