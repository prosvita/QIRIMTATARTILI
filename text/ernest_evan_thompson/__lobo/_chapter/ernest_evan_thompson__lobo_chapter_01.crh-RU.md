## І

Нью-Мексиконынъ шималий къысмындаки айванасравджылыкъ виляетининъ ады Куррумподыр.
Бу — отлар бол оськен яйлалар, балабан багъчалар, юксек байырлар ве Куррумпо дерьясына акъып кельген темиз сувлу озенлер диярыдыр.
Бу ернинъ ады дерьянынъ адындан алынгъан.
Улькеге къашкъыр укюмдарлыкъ эткен.

Къарт Лобо Куррумпо вадийсине энди чокъ йыллардан берли уджюм этип кельген къашкъырлар сюрюсининъ етекчиси эди.
Чобан ве айванасравджыларнынъ эписи оны пек яхшы бильгенлер.
О пейда олгъан ерде эр кес къоркъкъан, къой сюрюлерининъ саиплери не япаджакъларыны бильмей, шашмалагъанлар.
Къарт Лобо пек балабан къашкъыр олып, онынъ айнеджилиги ве кучю исе даа да балабан эди.
Ерли сакинлер оны улугъанындан таныгъанлар.
Адий бир къашкъыр чобанлар къошарынынъ янында бельки саатлернен улур, лякин кимсе онъа къулакъ асмаз.
Амма къарт етекчининъ кучьлю сесини чобанларны титрете, олар ярын сюрюдеки гъайыплар акъкъында хабер аладжакъларыны билелер.

Къашкъырларнынъ омрю айванасравджыларнынъ омрюнен багълы олгъан.
Олар къашкъырларны къувана-къувана ёкъ этер, Лобо сюрюсинден ольдюрильген эр бир къашкъырнынъ башы ичюн чокъ-чокъ яш бугъаларны да бермеге азырлар.
Лякин къашкъырларны ольдюрмек къолай дегиль.
Олар санки авджыларнынъ устюнден кульген киби, ич бир тюрлю зеэр ве тузакътан къоркъмадан, Куррумпо чобанларындан эр кунь бирер сыгъыр алгъанлар.
Демек, къашкъырлар энъ аздан эки бинъ айваннынъ башына еткенлер.
Эм сюрюнинъ ичинден энъ яхшы сойларыны сайлап алгъанлар.

Лобонынъ башы ичюн пек буюк мукяфат бельгиленди.
Онынъ ичюн эр ерге зеэрленген эт парчаларыны къойгъанлар, амма къашкъыр зеэрнинъ къокъусыны бирден сезип, даима сагъ къалгъан.
О тек бир шейден — атеш фышкъыргъан тюфектен къоркъкъан.
Бу виляетте эр кес янында тюфек алып юрьгенини бильген къашкъыр инсанларгъа уджюм этмеген ве оларнен корюшмемеге тырышкъан.
Инсанны узакътан корьгенлеринен къачкъанлар.
Лобо къашкъырларына тек озьлери ольдюрген айванларны ашамагъа изин бергени ичюн де сюрюсини сакълап къалгъан.
Онынъ сезгир бурну инсан къолунынъ къокъусыны алып, анда зеэр олгъаныны анълагъан.

Балабан къашкъыр къоркъусы эп арта берген, онынъ башы ичюн бериледжек пара да арта-арта бинъ долларгъа еткен.
Бу къадар пара даа ич бир къашкъырнынъ башы ичюн берильмеген эди.

Бойле буюк мукяфаткъа къызгъан техаслы авджы Теннерей атында Куррумпо дересине етип келе.
Къашкъыр авламакъ ичюн онынъ аджайип тюфеклери, ель-аякъ атлары ве къашкъыр парчалагъан копеклери бар эди.
Техаста озь копеклеринен о нидже къашкъырны ёкъ эткен, шунынъ ичюн де бир къач куньден къарт Лобонынъ башы онынъ эгерининъ уджунда салланаджагъындан ич шубеленмеген.

Иште, яз куньлеринден биринде танъ атар-атмаз авджы авгъа чыкъа.
Тезден онынъ балабан копеклери из алгъанларыны бильдирип, афыралар.
Эки миль биле чапмадылар, мешур Лобо сюрюсининъ къуйругъыны корелер.
Къашкъыр йыртыджы копеклернинъ иши къашкъырларны токътатмакъ, артларындан етип кельген авджыгъа оларны атмакъ къала.
Техаснынъ ачыкъ тюземлигинде буны япмасы къолай, мында исе эр шей бам-башкъа.

Къарт Лобо ер сайламагъа биле.
Куррумпо озенининъ къаялы дерелери ве ирмакълары тюземликнинъ эр бир тарафына чыкъа.
Къарт къашкъыр шу дерелернинъ бирине ёл ала ве сувны кечип, авджыдан къуртула.
Онынъ сюрюси эр тарафкъа дагъыла, копеклер де шу къашкъырларнынъ артындан дагъылалар.
Къашкъырлар, копеклернинъ бир къысмы артта къалгъанындан файдаланып бир ерде топланып буларны парчалайлар.

Акъшам Теннерей копеклерини топлагъанда, оларнынъ тек алтысы къайтып, араларындан экиси исе пек яраланып кельгенини коре.
Амма авджы ниетинден къайтмай, къашкъырнынъ башыны алмакъ ичюн даа эки кере арекет этип бакъса да, бир де-бир нетидже эльде эталмай.
Сонъки кересинде онынъ энъ яхшы аты йыкъылып, шу ерде джан бере.
Бундан сонъ авджы умюдини кесе ве Техаскъа къайта.
Лобо исе кене Куррумпода укюмранлыгъыны девам эте.
