## III

Базы бир аляметлер манъа Лобонынъ сюрюсинде худжур шейлер олгъаныны косьтерди.
Меселя, базыда сюрю етекчисининъ излеринден онынъ огюнде башкъа къашкъыр чапкъаны корюне.
Мен буны анъламадым.
Бир кере ковбойлардан бири манъа:

— Мен бугунь оларны корьдим.
Огде баштакълыкъ эткен Бланка чапа, — деди.
Мен дерал меселени анъладым, демек Бланка ыргъачы къашкъыр.
Чюнки эркек къашкъыр олсайды, Лобо оны йыртар эди.

Къашкъырлар эр бир ольген айвангъа, оны ашамакъ ниетлери олмаса да, якъынджа келип къокълайлар.
Илле шу алышкъанлыкълары саесинде Куррумпо сюрюси меним тузагъыма тюшер, деп умют эттим.
Лобо меним арекетимни фаш этип, сюрюни этке якъынлаштырмайджагъына ич шубем ёкъ.
Амма, къапкъаннынъ янында санки быракъылгъан башны кечип кеталмаз, деп умют эттим.

Экинджи куню сабасына къапкъанларны тешкермеге кеттим.
Къашкъырларнынъ излерини корем, баш!
Къапкъанларны ашыкъ-аджеле бакъып, Лобо сюрюни этке якъынлаштырмагъаныны корьдик.
Лякин балабан олмагъан бир къашкъыр четте яткъан башны къокъламагъа келип, тузакъкъа тюшкен.
Излернинъ пешинден кетип бу къашкъыр Бланка экенини корьдик.
Бизни корьгенинен о тездже чапып башлады.
Къапкъандаки тананынъ башыны онъа пек кедер этсе де, янымда джаяв кеткен аркъадашымдан тездже кете эди.
О не къадар арекет этмесин, биз артындан етиштик.
Чюнки тананынъ бойнузлары ташларгъа илишти.

Бланка киби дюльбер къашкъыр ич корьмеген эдим.
Онынъ тегиз, къалын териси бем-беяз тюсте эди.
О, чарпышмагъа азырлангъан киби бизге таба айланды ве улуды.
Онынъ улувыны эшиткен къарт Лобо онъа теселли берген киби къаршыдаки байырдан сесленди.
Лякин бу ыргъачы къашкъырнынъ сонъки улувы эди.

Биз Лобо сюрюсине биринджи кере дарбе яндыргъанымыздан севине-севине Бланканынъ олюсини эвге алып къайттыкъ.

Вакъты-вакътынен Лобо улугъаныны эшитемиз, бес-белли о байырдан-байыргъа ашып, Бланканы къыдыра.
Оны къуртарып оламайджагъыны анъласа да, ташлап кеталмай, лякин якъынлашмагъа да къоркъа.

— Бланка керчектен де Лобонынъ досту олгъанына шубем къалмады, — дедим ковбойларгъа.

Экинджи куннинъ тап акъшамына таба бельгиленген ерге етип бардым ве якъынджа кельгенде балабан чал кольге еринден турып къачмагъа тырышкъаныны корьдим.
Къапкъангъа тюшкен.
Заваллы къарт къараман!
О, озь севгилисини къыдыра-къыдыра ниает изини тапкъан ве шу изден кетип тузакъкъа тюшкен.
Дёрт демир онынъ дёрт панджасыны да сыкъкъан.

Биз онынъ аякъларыны къатты этип багъладыкъ, къашкъыр ич бир кере ынъырданмады, башыны котермеди ве улумады.
Биз зарзорнен оны меним атыма юкледик.
Къашкъыр тегиз нефес алып, козьлерини ачты.
Олар йылтырай эдилер.
Амма о бизге бакъмай, онынъ бакъышы, мешур сюрюси даркъалгъан байырларгъа тикильмекте эди.

Биз ашыкъмадан кеттик ве фермагъа кельдик.
Анда Лобоны бойнундан къыскъа зынджыргъа багълап, аякъларыны чездик. 
Мен къашкъырнынъ огюне эт, сув къойдым, амма о айланып биле бакъмады.
Къурсагъы устюнде ята, козьлери исе даа якъында падишалыкъ эткен алангъа бакъалар.
Мен эллеримни онъа тийдиргенде де асла къыбырдамады.
Та кунь баткъангъа къадар огдеки байыр ве ормангъа бакъып ятты.
