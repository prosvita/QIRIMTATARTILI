### VII

Эр куньки киби, бугунь саба да совхознынъ директоры Каштановны юкъусындан Молдабай уянтты.
О арбийджесине тез-тез кийинип, ешиль кепкасыны къашларына къадар басып къапыдан чыкъты.
Машинагъа мингенинен:

— Объектлерни айланып чыкъайыкъ,
сонъра Алма-Атагъа!—деди о, Молдабайгъа бакъмайып.

Кеттилер.
Бутюн къуруджылыкъ мейданларында олдылар.
Каштанов бригадирлернен корюшти, прорабнен субетлешти.
Ишлерни бир ёлуна къойгъан сонъ, догъру Алма-Атагъа тараф ёл алдылар.
Шеэрге кельгендже орталыкъкъа къаранлыкъ чёкти.
Сокъакъларда халкънынъ, хусусан яшларнынъ къайнашкъан вакъыты.

— Бу халкънынъ бир иши ёкъмы, эви ёкъмы, эр кес тышта,
— деди Молдабай
ве дёрт ёлнынъ хачлашкъан еринде тургъан милиционерни корип, машинаны чаналатты.

— « Ала-Тау» янында мени ташларсынъ.
Эвге озюм юрип барырым,— деди Каштанов.
Молдабай ойле де япты.
Каштанов шеэр бою яваш-яваш адымлап меркезий Универмаг янына кельди.
Адамларнынъ акъынтысына къошулып, о да универмагкъа кирип кетти.
Катёринагъа бир шей бакъып алмакъ истеди.
Универмагнынъ ичинде адам джойыладжакъ.
Каштанов анги болюкке барып, не аладжагъыны озю бильмей.
Бираз шашмалап турды.
Сонъра юрди, юрди, бир шей тапып аламады.
Дюньяда къадынгъа шей алмакътан да белялы иш ёкъ экен.
Галантерия болюгинде зий-чув олып, итеклешип тургъан къадынларны корьди.
Якъын кельди, лякин оларнынъ неге талашкъанларыны анъламакънынъ чареси ёкъ.
Невбетсиз арагъа тыкъыладжакъ олды.
Къадынлар чувулдашып башладылар.
Кенаргъа чекильди.
Невбети якъынлашып къалгъан бир яш къадынгъа козю тюшти.
Бу къадыннынъ бою, къияфети тыпкъы Катеринаны анъдыра.
Джесюрленди, догъру шу къадыннынъ янына барды.

— Озюнъизге аладжакъ шейинъизден манъа да алсанъыз,— деп къолуна яваштан акъча туттырды ве кенаргъа чекильди.
Къадын эки йылтыравукъ пакет алып, адамларнынъ арасындан зорнен сыптырылып чыкъты.
Пакетнинъ бирини Каштановнынъ къолуна туттырды да, чубалгъан сачларыны козьлерининъ устюнден алып:

— Багъышлайджакъ къызынъыз менден семизми? — деди кулюмсиреп.

— Екъ, тыпкъы сизге бенъзей.

— Айса алгъанынъыз нафиле дегиль.
Белине яхшы уяр.
Менимки алтмыш беш...— деп бош къолунен озюнинъ белини косьтерди.
Каштанов индемеди.
Бу къадыннынъ джильвеленип тургъаны онъа бираз къолайсыз корюнди.
Кетеджек олды, лякин къадын онынъ алдына чыкъты:

— Бегенем къадынларгъа шей алгъан акъайларны,— деп кулюмсиреп кетти.

Каштанов къолунда не олгъаныны озю бильмей.
Пакетни газетагъа сарып къолтугъына къыстырды ве сокъакъкъа чыкъты.
Адымларыны тезлештирип шеэрнинъ кенарындаки янъы къурулып башлагъан массивге тараф кетти.
Эвининъ янына кельдн.
Дертюнджи къаттаки джамлы балконнынъ пенджересиндеки ярыкъны корьди.

Бу Каштановнынъ секциясы эди...
«Катерина эвде», деди о ичинден.
Айырылмагъа къарар бердим, деп яза.
Бакъ сен оны не тюшюнип тапкъан.
Олуджыдыр, затен къадынларны анъламакъ къыйын.»

Мердивенлерден котерильди.
Къапынынъ янына келип динъленди.
Ичериде тынчлыкъ.
Чанъны къакъты.
Бир сание даа динъленди.
Кене къакъты.
Ичериде лакъырды эшитильди.
Акъай лакъырдысы.
Катерина къапыны аралыкь этти.
Каштановны корьгенинен килитнинъ устюндеки зынджырнынъ топузыны чыкъарды ве буюк оданынъ лампочкасыны якъты.
Каштанов ичери кирди.
Аякъкъапларыны ташлады.

— Демек, Андрюша, сен менден ялынъыз «айырылды», я да «ольдю» мектюплери алсанъ, сонъ келеджексинъ, шаймы?—деди Катерина эрининъ козьлерине бакъып.
Сонъра пальтосыны алып ильди.

— Къапы къакъылса да эшитмейсинъ,—деди Каштанов онынъ опькели суалине джевап бермейип.

— Ашханеде лаф этип отурамыз.
Кель, таныш ол.
достымнынъ огълу.

— Андрей Андреевич,— деди Каштанов къолуны узатыи.

— Валерий.

— Я батьканъ ёкъмы?

— Валернй Никифоров!— деди о пельтекленгенинден утансырап.

— Институткъа кирмек истей.
Анасы пек ялварды:
«Шу баланы кириш имтианларына азырласанъыз», деп риджа этти.
Тюшюнип бакътым, бош вакъытым чокъ.
Ред этмедим.

— Демек, инженер олмакъ истейсинъ?

— Архитектор, Андрей Андреевич,— деди Валерий кестирип.

— Озюнъни неден зайыф дуясынъ?

— Языдан.

— О-о Катерина Мануйловна онынъ устасы.
Амма сен математикагъа дикъкъат эт.
Анда эсас меселе математикадыр.

Валерий Каштановнынъ лафларына къуванып кулюмсиреди ве кетеджек олып аякъкъа турды.
Сагълыкълашып къапыдан чыкъаджакъта:

— Катерина Мануйловна, ярын келейимми?— деп сорады.

— Мен ананъа айтырым.

Валерий мердивенлерни тыпырдатып тюшип кетти...

— Катюша, ма,— санъа кичкене бахшыш алдым!— деп Каштанов къолундаки пакетни узатты.

Катерина бир къолунен пакетке япышты, дигер къолуны Каштановнынъ энъсесине къойып, къуджакълады ве татлы-татлы опьти.
Сонъра чытырдатып пакетни ачты.

— Ах, меним къийметлим, акъыллы директорым!
Мен билем де сенинъ манъа ярамай шей алмайджагъынъны.
Озю де Братиславада чыкъкъан.
Кенъ сою.
Белимни яхшы тартаджакъ.
Чорап илиштирмеге ильмеклери де бар.
Токътачы кийип бакъайым.
Устюме уяджакъмы экен...
Андрей, манъа бакъмай тур.

Каштанов дивангъа таянып онынъ лафларына дикъкъат этмеген киби отура, амма, эки къулагъы Катеринада.
О не алып кельгенини энди бильди.
«Я барып да устюне уймаса?» Козь къиясындан онъа таба бакъа, лякин дуйдырмай ве сесини чыкъармай.

Катерина бу гульгулли тюсте, йылтыравукъ резнна къушакъиы белине тартты.
Сонъра тегиз аягъыиы диван устюне къойып, тенн тюсте капрон чорабыны сыйпалап кийди.
Къушагъыиынъ резиналарыны тартып чорабынынъ уджларына илиштирди.

— Тамам меним размерим экен.
Къайдан бильдинъ, тувгъаным?
—деп Каштановкъа сарылды.

— Апайынынъ белини бильмеген акъай олурмы?
— деди Каштанов онынъ къувангъанындан мемнюн къалып.
— Бизде эр шей ола.
Москва темин эте.
Бойле чешит йылтыравукъ къадын ильванлары совхозымызнынъ тюкянларында толуп ята...
Сени кочюрмеге кельдим, Катерина.
Совхозымыз пек аджайип ерде.
Джанынъ сыкъылмагъа вакъыт къалмай.
Анда чап, мында чап, акъшам олса сериль де ят!
Якъында дагъгъа чыкътыкъ.
Чокъ дюльбер ерлер экен.
Кемиклеримнз джибннгендже зевкъландыкъ.

— Яхшы зевкъ.
Санъа сыланмагъа, сувукъланмагъа олмагъаныны бильмейсинъми?
Шакъаны быракъ, Андрей.
Бу сенинъ айткъанларынъ эписи илериде оладжакъ шейлер.
Сен ойле адамлардансынъ.
Билем мен сени.
Шунынъ ичюн сени о якъкъа ёлладылар. 

Катерина онынъ къучагъындан кенаргъа чекильди.
Дивангъа ясланды.
Сагъ аягъыны сол тизининъ устюне ташлады.
Беяз балдырлары ачылып къалгъаныны озю сезсе де, эмиет бермеди.

— Эбет, санъа яхшы,— деди о назланып.
— Чапып юрмеге де, серилип ятмагъа да...
Джанынъ истеген якъкъа кетесинъ, келесинъ.
Санъа эр шей мумкюн.
Сенден дагълар да къуртулмаз.
Я мен?
Манъа анда тавукъ бакътыраджакъсынъмы?

— Катюша, сен оджасынъ, тербиеджисинъ.
Тезден балалар багъчасы азыр оладжакъ.
Мектеп кузьде ачыладжакъ.
Коресинъми, сенинъ «тавукъларынъ» янъы биналарда, янъы шараитта тербиеленеджеклер.
Истер мектепте, истер балалар багъчасыида чалыш.
Сенинъ киби кадрлар шимди бизге мына бу ерден керек,
— деп Каштанов къолуны богъазынынъ тюбюнден сильтеп алды.
— Адам иште толусынен файда кетиреджск олса, баласы ичюн раатсызланмамакъ керек, догърумы?
О балалар бизим келеджегимиз.
Оларнынъ тербиеси ичюн сизлер, педагоглар къайгъырмакъ борджлысыз...
Амма насыл ерлер, Катюша, бир келип корьсенъ, бир даа къайтаджагъынъ кельмез.
Бир якъына бакъсанъ, тюм-тюз чёль.
Йымырта тыгъыртсанъ парланаджагъы ёкъ.
Козюнъ алдында юзлернен километр месафе ачылып тура.
Дигер тарафы юксек дагълар.
Я авасыны айтмайсынъмы?..
Мында яшанышмы бу?
Дёрт дивар ичинде сыкъылып отурасынъ.
Атта сагъырлашып къалгъансынъ, чанъны да эшитмейсинъ...

Каштановнынъ бу сонъки сёзюнде башкъа мана бар эди.
(О, Катеринаны бираз денъемек истеди.
Лякин Каштановнынъ маналы сёзлерине Катерина эмиет бермеди.)
Аксине, онынъ юрегини иритеджек татлы сёзлернен джевапланды.

— Янымда сен олмасанъ къийметлим, манъа эр даим къаранлыкъ,— деди о татлы тильнен.
Сонъра козьлернни сюзип, Каштановкъа ойле бир дюльбер бакьыш ясады ки, бу сёзлернинъ юректен айтылгъаныны, айтылмагъаныны бильмек къыйын эди.

— Сонъ, Катюша, кетемизми совхозгъа?

— Екъ, Андрей.
Мен билем, санъа къыйын.
Манъа да сенсиз джан сыкъысы.
Лякин, бу йыл къыш мен мындан кочмейим.

Каштановнынъ къашлары тюйильди.
«Валерий дюльбер огълан.
Сулюк киби бир яш.
Перчеми манълайы устюнден саркъып тура.
Лаф эткенде козьлери фенер киби парылдай.
Лякин о, Катеринадан чокъ яш», деп тюшюнди о.

Каштановнынъ ачувлангьаныны эр вакъыт къашларындан бильмек мумкюн.
Эльбет де, Катерина онынъ бу хусусиетини эр кестен зияде биле.
Бильсе де еринден къыбырдамады.
Ялынъыз сол аягъыны онъ аягъы устюне авуштырды.

— Къышкъа къадар бала багъчасы къурулып битер ве керек кадрларнен темин этилир,— деди Каштанов сувукълыкънен.

— Коресинъми, даа къуруджылыкъ кете.
Сен худжур адамсынъ, Андрей.
Шимди мен анда кетип не япайым?

— Я адамлар не япалар?
Беш бинъ километр ерден кельгенлер не япалар?
Я мен?
Мен не япам, мени тюшюнесинъми?!

Каштанов къычырып башлагъанынен еринден котерилип кегкенинн дуймай къалды.
О балконгъа чыкъты.
Джебинден бир «Экстра» чыкъарып къапты.
Лякин думанлатып етиштирамады.
Катерина тартып алды ве чёплик сепетине ташлады.
Джебини къармалайджакъ олды.
Каштанов даа янъы ачылгъан папирос къутусыны озю чыкъарып, онынъ къолуна туттырды.

— Санъа бу шейни агъызынъа алмагъа олмагъаныны та госпитальде айткъан эдилер,
— деди къадыны яваштан.
Сонъра, эркеленип:—Андрюша, меним бирданем, ашыкъма, яхшы тюшюнип бакъ.
Бельки меним дегеним догърудыр.
Баарь дагълар артында дегиль.
Къыш кечсин, авалар джылынсын, санъа баарь келини олып барырым.
Балалар багъчасында директорнынъ къарысына да бир ер тапылыр.
Тербиеджиликке кирип окъумакъны билип теклиф эткен экенсинъ сен манъа...

Шай деди де эрининъ бойнуна сарылып, онынъ тюйик къашларыны пармагъынен сыйпады.
Сонъра, берберханеде куньдюз къабартып кельген къокъулы сачларыны Каштановнынъ серт тюкли янагъына, сакъалына тийдирип алды.
Каштановнынъ къашлары язылып кеттилер.

— Ойле олса, мени ничюн чагъырдынъ?—деди Каштанов йымшагъан сонъ.

— Мен сени чагъырмадым.
Айрылам, деп яздым.
Ич олмагъанда афтада бир келип кетамайсынъмы, Андрей?
Аягъынъ тюбюнде машинанъ олса...

— Меним ёлларда юрмеге вакътым ёкъ, Катя.
Энди бойле анълашайыкъ.
Баарьге къадар бир афта мен келип кетсем, экинджи афта сен келирсинъ.
Машина ёлларым.

— Коресинъми насыл тюшюнип таптынъ.
Эр алда меним Андрюшамда акъыл деген шей бар.

Бу арада Катерина эрини сынап корьмек макъсадынен лафыны чевирип йиберди:

— Я барып оламасам?—деди о.

— Келирсинъ.
Директор айттымы, битти!

Каштанов бу сёзлерни бирде-бир иш акъкъында къатты къараргъа кельген сонъ къуллана.
«Директор айттымы, битти!» деген сёз агъызындан чыкътымы, онъа бир даа итираз этмейджексинъ.
Ишнинъ нетиджесини корьмегендже ондан къуртулып оламазсынъ.
Катерина онынъ табиатыны пек яхшы биле.
Шунынъ ичюн индемеди ве бармакъ-кельмек акъкъында лафны токътатты.

Саба Каштановнынъ кейфи пек гузель эди.
Катерина чай къоймаздан эвель сютли къаве пиширди.
Бу онынъ кейфини даа зияде котерди.

— Сен ишинъе кечикме, Катя,
мен Молдабайны беклейджегим,— деди о фильджаныны тепсиге къойып.

Катерина кузгю къаршысына кечип, чубалгъан сачларыны тюзетти, бетини ейгильден низамгъа чекти,
озюнинъ ве Каштановнынъ устюне духи септи, кирпиклерине ве къашларына чинатий пармагъынен тийип алды,
дудакъларыны бояламады Каштанов оны насыл бегенсе, ойле де япты.
Сонъра плащынынъ енъине къолуны сокъып онъа аркъасыны айланды.
Каштанов онынъ омузларына плашны тартты, къатланып къалгъан бурюшнк ерлерини сыйпады ве сагълыкълашмакъ ичюн къолуны узатты.
Катерина къолуны бермеди, омузларына узанып енгиль-енгиль опьти ве мердивенден тюшип кетти.
Сонъки басамакътан атлап, къапыдан чыкъкъандже каблукларынынъ тыкъырдысы эшитильди.

Каштанов саатине бакъты.
Молдабайнынъ келеджек вакъыты якъын эди.
Балконгъа чыкъты.
Шеэрде, адетиндже, эр саба башлагъан джанлы арекетни—ишке ашыкъкъан адамларны, торунчыкъларынынъ къолундан тутып кеткен битайларны, бири-бири артындан тизилип къалгъан таксилерни эследи.
Папирос якъаджакъ олып, къолуны джебине сокъты.
Катеринанынъ огюти акъылына кельди.

Троллейбус токътагъан ерде бир къач яш ве къыз пейда олды.
Оларнынъ арасында Валерий де бар эди.
Каштанов оны перчеминден таныды.
Эки троллейбус кечти, олар ничюндир минмедилер.
Сонъра бир таксининъ алдына чыкъып токътаттылар.
Бу такси Ыссыкъ-куль ёлуна бурулды.
Лякин, эки яш къалды.
Олардан бирисининъ къолунда гитара бар эди.
Аньлашылгъанына коре бу яшлар шеэр дживарына, къырларгъа кезмеге кетелер.

«Яшлыкъ ойле шей экен...
деп тюшюнди Каштанов.
Эм зенаат огренмек истейсинъ, эм кезмек, эм яшамакъ.
Чокъ языкъ ки, биз о зевкълы куньлерни корьмедик.
Энди перчем йиберип башлагъанда шу хайырсыз дженк чыкъты.
Бутюн яшлыкъ зевкъыны о алып кетти.
Валерий яхшы ниетте.
Архитектор, къуруджы олмакъ истей.
Чокъ яхшы ниет.
Анасы Катеринанынъ досты экен.
Демек, бильген адамынынъ баласы.
Ярдым этсин, окъусын.
Барсын къуруджылар аилесинде бир архитектор даа артсын.
Джемиет ичюи файдалы зенаат.
Къартлыгъымызда хатырлармыз.
«Яхшылыкъ яп да, денъизге ат» дегенлер.
япкъан эйлигинъ бир кунь илле алдынъа чыкъар.

Къаршыдан газик корюнди.
— Бу бизим Молдабай олса керек,— деди Каштанов.

Машина келип эвнинъ азбарына янашмакъта,эди, Каштанов къапыны килитлеп, мердивенден тюшти.

— Аферин!
Вакъытны шеэрде де шашырмадынъ!
— деди Каштанов Молдабайгъа ве машинагъа ерлешип совхозгъа догъру ёл алды

Тамам уйле маали эди.
Машина идаренинъ алдына келип токътады.
Каштанов бу ерде чокъ эгленмеди.
Баш агрономны тапты ве экиси берабер парниклик ичюн айырылгъан ерни, къурулмакъта олгъан тютюн аранларыны, баарьде биринджи кере фиде отуртыладжакъ тарланы бакъып чыкътылар.

— Аранлар келеджек кузьге къадар азыр олыр,—деди Каштанов баш агрономгъа тарладан къайткъанда.
— Сиз, Еремеев аркъадаш, шимди парник хозяйствосына зияде эмиет беринъиз.

— Тюневин манъа бир къач адам кельди.
Бизни тютюнджилик бригадасына ёлланъыз, биз къуруджы дегильмиз, тютюнджимиз, деп итираз эттилер,— деди Еремеев.

— Сен оларны манъа алып кель.

— Яхшы,— деди Еремеев ве посёлкагъа кирер-кирмез машинадан тюшип къалды.

Каштановнынъ куню бугунь де бош кечмеди.
Экинди маали олгъанына бакъмадан о кене бир якъкъа даа ашыкьа эди.
Онынъ иши битмей...

Акъшам директорнынъ кабннетинде баш сокъмагъа ер ёкъ эди.
Адамларнынъ, чокъусы аякъ устюнде туралар.
Оларнынъ арасында бир къач къадын ве анавы эв сорап кельгенлер де бар эдилер.
Директорнынъ козюне кене шу кокюсинде орденлери олгъан арыкъ черели, къара къашлы адам чалынды.

— Сизнинъ фамилиянъыз?
— деди директор онъа.

— Арсланов Самедин.

— Дженк эттинъиз я?
Къайсы къысымда эдинъиз?

— Эписини къошсам, секиз йыл арбий хызметте булундым.
Фин кампаниясындан сонъ, эвге къайтып эвлендим дегенде, мынавы даа мешакъатлы сою чыкъты.
Бунынъ да сонъуна къадар дёгюштик.

— Смоленщинада олдынъмы?

— Ёкъ.
Киев, Кишинёв орталыкъларында, Москва, Ленинград тюблеринде уруштым.
Дженкни Сербия сынъырында бнтирдим.
Енъиш куню озь танкымнен Москва парадында иштирак эттим.

— Танкчы экенсинъ де, мен сени тютюйджидир деп турам,— деди директор шакъанен.
Адамлар кулюштилер.

— Экиси де къолумыздан келе,— деди Арсланов кестирип.
— Дженклер, танкчы этти, кой яшайышы — тютюнджи.
Армиягъа кеткендже техникум битирдим.
Агроном олып чалыштым.
Мына документлерим,
— деп энди орьселенип ве сарарып къалгъан кягъытларыны, эмек дефтерини директоргъа узатты.
Директор алды, лякин ачып бакъмады.
Янында отургъан баш агрономгъа — Еремеевке узатты.

— Аркъадашлар!— деди директор адамларнынъ дикъкъатыны джельп этип.
— Бизлер, сизинъле берабер бу совхознынъ ветеранларымыз.
Бизлер онынъ ильк темель ташыны къойдыкъ, бизлер биринджи баразнаны ачтыкъ.
Энди эсас вазифемизге киришмеге невбет кельди.
Бу йыл баарьде биринджи кере тютюн сачаджакъмыз.
План буюк дегиль.
Лякин бугуньки шараитта онынъ астындан чыкьмакъ ичюн баягъы иш япмакъ керек.
Ярындан башлап парник хозяйствосы ишлеринен огърашаджакъмыз.
Менимдже, Еремеев аркъадаш,— деп баш агрономгъа бакъты.
— Сиз мына бойле аркъадашлардан, парникте чалышмакъ ичюн бригада тешкиль этинъиз.
Барсын бу тютюн севдалары озь теджрибелерини янъы шараитта омюрге кечирсинлер.
Мына, шимдилик бу къадар.
Ишинъизге мувафакъиет, достлар!
Еремеев ве сиз къалынъыз,— деди директор Арслановкъа бакъып.

Адамлар чувулдашып чыкътылар.
Чокъ вакъыт идаренинъ алдында турдылар.
Бири-бирлерине нелердир исбат этип, ерге чызыкълар чызып косьтердилер.
Анълашылгъанына коре олар энди парник хозяйствосы акъкъында сёз юрютип башладылар.

Директор Арслановкъа шойле деди: — Сизни парник хозяйствосына бригадир тайин этем.
Бутюн ишни, мына, баш агроном Еремеев аркъадашнен фикирлешип алып барынъыз.
Адамларны сиз яхшы билесиз.
Бир джедвель япып келинъиз.
Мында бакъып чыкъармыз.
Анълашылдымы?

Еремеев бир шейлер айтаджакъ олып ынтылды, лякин етиштирамады.
Каштанов аякькъа турып кепкасыны козьлерине басты ве Еремеевке бакъып:

— Ярын ишке киришинъиз!— деп кабинетинден чыкъты.

Баш агроном, Арслановнен берабер кечке къадар директорнынъ кабинетинден чыкъмадылар.
Олар башта адлмларны джедвельге алдылар.
Арсланов эписинииъ ады, фамилиясыны язып кельген.
Сонъра парник хозяйствосы ичюн керек олгъан бутюн кедиклер, кубре меселеси ве дигер зарур ишлер акъкъында фикир алышып-бериштилер.
Баш агроном Арслановнынъ юзюнде озюне якъын бир ярдымджы тапкъанына гъает къуванды.
Еремеев кой хозяйствосы институтыны битирген сонъ, мемлекетнинъ бир чокъ тютюнджилик районларында чалышкъан.
Агъармышта, Арикляда олгъан.
Аман-Къотанда махсус теджрибе кечкен.
Озюни уста тютюнджи оларакъ косьтерген.
Шимди бу ерде дюньягъа кельмекте олгъан янъы тютюнджилик хозяйствосы оны пек раатсызлай.
Девлет тарафындан бу ишке буюк эмиет берильгенини анълай.
Керек тедбирлер корюльсе ве агротехника къаиделери эсасына арекет этильсе, бу ернинъ шараитында буюк берекет етиштирмек имкяны олгъаныны биле.
Шунынъ ичюн де раатсызлана.
Арсланов киби теджрибеси олгъан адамларнынъ янындан кетеджеги кельмей.

— Снз раатсызланманъыз,— деди онъа Арсланов.
— Бизлер таш устюнде тютюн етиштирген адамлармыз.
Онынъ бутюн инджелигинн, арсызлыгъыны, назиклнгини баба-деде кунюнден огренип кельдик.
Бу ерде, бу кубрели къара топракъта, этрафында шырын сувлар акъып тургъан диярда тютюн асрамакъ мумкюн.
Мен зан этсем, мында ялынъыз учь шейден сакъынмакъ керек.
Биринджнси — кучьлю ельден, экинджиси къышнынъ къатты сувугъындан, учюнджиси — баарьде фидени отуртув вакъытында апансыздан келип чыкькъан кучьлю ягъмурлардан.
Эр бир ишни онъа коре, япмакъ керек.
Парник хозяйствосынынъ ишини де, буларны козьге алып башламакъ керекмиз.
Фидени апансыздан бузлатмагъа мумкюнми?
Мумкюн.
Парниклерии бу ернинъ шейтан бораны котерип ала билирми?
Тапсанъ ал.
Фидени отурткъан сонъ бир сель кечсе, тарлада бир тюп къалмаз.
Догърумы, айткъаным?

— Сиз алим экенсиз.
Самедин, Пек догъру.
Буларнынъ эписини шимдиден козьде тутмакъ керекмиз.
Меним сизге Самедин дегениме джанынъыз агъырмасын.
Озюме якъын корьгенимден шан дейджегим келе.

— Меним, армияда да, дженкте де, эр ерде адым-ёлум Самедин кете.
Кимерде Семён да дейлер.
Насыл къолай кельсе онле анта беринъ.
Фаркъы ёкъ.

Еремеев ве Арсланов директорнынъ кабинетннден чыкътылар.
Тышта кимсе ёкъ эди.
Ерге къаранлыкъ чёккен.
Кокте сийрек-сепелек йылдызлар пейда олгъанлар.
Четтен-буджакътан машина гурюльтиси ве адам сеслери эшитиле.
Кьуруджылыкъ объектлеринде аля даа иш девам эте.

— Юринъ, эвге барайыкъ, бир къаве ичермиз,— деди Самедин.

— Мында къавенн къайдан алдынъ я?
Биз чайгъа алыштыкъ.

— Къаве бизлер ичюн пек характерли.
Хусусан эслибашлылар ичюн.
Къаве дегирмени, джезвеси олмагъан сийректир.
Меним анам дженк фелякетинде де джезвесини унутмагъан.

Аркъадашым бомба тюбюнде къалып ольген.
Анам эки яшында огъланчыгъымиен къалгъан.
Аш, сув ёкъ.
Баланы бакъмакъ керек.
Ким бакъсын?
Анам къарт эди, хаста эди.
Озюнинъ чареснни тапамай.
Сонъ не япсын, экиси де эляк оладжакъ.
— Мен ольсем де зарар ёкъ, ашымны ашадым, яшымны яшадым, тек бала сагъ къалсын,— деген бичаре.
Не тапса онъа къаптырмагъа тырышкъан.
Нейсе бизимкилери кельгенлер.
Анам Эскендерни «Балалар эвине» ерлештирген.
Армиядан къайтып кельгенимнен оны тапып алдым.
Анам да сагъ-селямет эди.
Мына эпимиз бир ерде яшаймыз.
Эскендер бу йыл мектепке бараджакъ.
Анам да бам-башкъа олды, козюне ярыкъ кирди.
Юринъ кирейик, ёл бою лаф эткенимиз недир я?

Еремеев къаве ичмеге кирмеди.
Башкъа вакъыткъа къалдырды.
Лякин Самединнен экисининъ лафы баягъы вакъыткъа сюрди.
Олар «Алсаба»гъа кельгендже бирибиринен яхшы таныш олдылар.
Еремеев озюнинъ дженкте олмагъаныны, барот къокъусы къокъламагъа сыра кельмегенини, фронтны темин этмек ичюн Орта Асия республикаларында махсус иш алып баргъаныны, шунынъле берабер о ялынъыз тютюнджилик саасында дегиль, башкъа кой хозяйствосы пытакълары боюнджа да белли бир дереджеде агрономлыкъ теджрибеси олгъаныны айтты.

Олар сагълыкълашып, экиси эки мааллеге, озь эвлерине тараф адымладылар.

«Алемде кунеш бир олса да, эр ерни бир къарар къыздырмагъаны киби, инсанларнынъ такъдири де бирибирине бенъземей,— деп тюшюнди Арсланов бираз юрген сонъ.
— Биреви догъа, осе, ана-баба ферагъынен яшай.
Эвлене, бала-чагъа саиби ола.
Омюрининъ сонъуна къадар бир тюрлю дерт-беля корьмей.
Дигери исе, бам-башкъа ола.
Анасындан догъгъанына бир ай толмай, бабасы оле.
Бабасыз къалгъан бала козь ачып акъай олдым, эвленейим дей.
Эвлене.
Бала-чагъа пейда ола.
Къайдандыр, оны олмайджакъ дерт-дженк фелякети келип тапа.
Биринден къуртулдым дегенде, дигерине тутула.
Акъибети о да бир кунь эманетини бере...»

Бу тюшюнджелернен Самедин келип эвине кирди.
Анасы ве Эскендер юкълай эдилер.
О ашханеге кирип бир шейлер къапынмакъ истеди.
Къазаннынъ къапагъыны ачты.
Къарыштырып бакъты.
Къоюрып башлагъан лакъша шорбасы.
Маддеси алмады.
Чай къайнатты.
Къатып къалгъан пите парчасыны чайгъа джибитип юткъунды.
Сонъра ортасы саркъып кеткен эски пружиналы кроватькъа ясланды.
Тюшюнджеге далды.

«Институт битирмегеним меним къабаатым дегиль.

Мен дженк эттим, ватанны душмандан сакъладым.
Институткъа кирмек шимди меним озюме багълы.
Истесем кирер окъурым.
Амма эр къуш вакътында учса яхшы.
Еремеев менден яш.
О, баш агроном, мен исе...
Зарар ёкъ.
Тек бана айткъаным киби, сагълыкъ олсун.
Эр шейнннъ башы сагълыкъ дегенлер.
Чалышып озюмни косьтерейим.
Яшайыш тюзельсин, сонъ бакъармыз.
Совхознынъ келеджеги буюк.
Биз онынъ негизини къояйыкъ, къурайыкъ, медений бир земаневий шеэрге ошатайыкъ, девлет алдында борджумызны эда этейик, сонъ зевкъыны сюрермиз.

Олюп кетсек, бир кунь бизни анъарлар.
Бизим адымыз онынъ тарихында язылып къалыр.
Несилимиз бизни унутмаз».

Арслановнынъ козьлери юмулды.
Башы Эскендерге тараф бурулып кетти.
Лякин юкьламады.
Азачыкъ аралыкълангъан козьлери алдына огълунынъ мерум анасы севип тоямагъан яреси кельди.
Сонъра сагъ тарафына айланды ве тамагъына бир шей тыкъылгъан киби къолайсыз хырылдамагъа башлады.
