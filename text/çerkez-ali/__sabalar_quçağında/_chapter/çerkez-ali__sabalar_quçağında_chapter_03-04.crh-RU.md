### IV

Айрие невбетчилик япкъан куню медпункттан адам эксик олмай.
Бири уколгъа, бири иляджгъа, бири яра байлатмагъа...
Токътамай къапылар ачылып япылмакъта.

О куннинъ кечип кеткенини дуймай къала.
Кимерде бир уйлелик ашамагъа да вакъыты олмай.
Кой ери.
Биреви алсызландымы, шу дакъкъасы медпункткъа чапа.
Вакъыт, саат дегён шей мында кимсени меракъландырмай.
Бу ишлерде Айрие озю къабаатлы олса керек.
Эр ерде, эр иште низам, тертип деген шей ола.
Эр шей вакъытнен ольчене.
Лякин Айрие бунъа озюндже янаша.

— Къапыда хаста беклеп турып да, меним тамагъымдан аш кечеджекми?—дей о лаф чыкъкъанда.
Ильк вакъытларда Айрие бунъа чокъ эмиет бермесе де, эвленген сонъ кунь-куньден эвге зияде тартып башлады.
Онынъ чокъ шейден мерагъы кечти.
Иштен чыкъса тюкянларны долашып нелердир акътарып юрер эди.
Хусусан санайы маллары тюкянына кирсе, «галантерия» болюгинден чыкъмакъ бильмез эди.
Шимди о бам-башкъа олды.
Медпунктнынъ азбарындан чыкътымы, Айриени тапсанъ ал, оны бир ерде корьмезсинъ.
О эвине ашыкъа.
Анда оны омюр аркъадашы, эки бала, эки къартий, къардашы ве досты Макъпуле беклей.
Яз куньлери Макъпулени эвде корьмезсинъ.
Онынъ иши тарлада, тютюн аранларында.
Шимди о эвде.
Бир якъкъа чыкъмай.
Айриени корьсе, онъа даа башкъа бир шей керекмей.

— Бир озюм дёрт дивар ичинде патлап ойлеми?— деп о Себиля аптеге.
— Мен яхшы сизге къомшу тюштим.
Акъылыма не вакъыт кельсенънз, сизге джувурам.

— Догъру япасынъ, балам.
Сенинъ ананъ да, меним анамнен ойле яшагъанлар.
Етмиш йыл, 6ири-бирининъ къапысыны ачкъанлар.
Юрек сырларыны тёккенлер.
Къызлыкъларында бай хызметине де бирликте къатнагъанлар.
О мельуннынъ ады Къыр-Къыр Мамут экен.
Юкълагъанда къырылдагъаны ичюн ыргъатлары онъа шу лагъабны такъкъанлар.
Яз кельдими, Краинадан араба араба къыз кетирип багъчасында ишлете экен.
Шимди не о?
Ишлейсиз, айда эки кере акъкъынъызны аласыз.
Эбет о къызлар озь башына арабагъа толушып кельмейдирлер.
Яшагъан ерлеринде пек татлы олмаса керек.
Макъпуле, сабыр эт азгъана.
Джезвемни атешке къойгъан эдим,
— деп Себиля апте эки къолунен ерге таянып турды.
Бираздан сонъ джезвесини тютетип кельди ве кене озюнинъ эчки териси устюнде ерлешип отурды.

— Девам этинъ Себиля апте, динълейим,
—деди Макъпуле къолундаки ишлеген ип томалагъыны полгъа тыгъыртып.

— Не оресинъ я, акъыз?

— Фиданеге къышлыкъ чорап,
— деди Макъпуле инелерини шытырдатып.

— Дейджегим, вай, не эди шу?—деп башлады Себиля апте фильджанларгъа къаве тёккен сонъ.
— Ана, шай, шу Къыр-Къыр деген бай ишлетир, ишлетир де, акъларыны озю истегенде тёлер эди.
Бир кунь уйлелик аш вакъытында ыргъатларнынъ янына келе.
Шорба даркъатыджысы бираз яш олса керек, къызларгъа отьмекни къалынджа кесип берген.
Ташлы, чакъыллы бир райнында ишлей экселер.
Къыр-Къыр Мамут кельгенинен ерге джайылып, аякьларыны узатып ашап тургъан къызларины коре де нервасы къозгъала.

— Ич олмаса, ашагъанда отургъан еринъиздеки ташларны сайланъыз даа тенбеллер!— деп къычыра.
Сонъра ашчы йигитни кенаргъа чагъырып:

— Отьмекни ойле тильмек керексинъ ки, ахмакъ, адам эки къолунен тутып ашасын!— деген айкъыра.
Бунынъ фаркъына бармагьан ишчилер ашчыны къабаатлайлар.
Албу исе, онынъ дегени бам-башкъа манада.

— Я ойле дегени не экен, Себиля апте?

— Демек, отьмекни ойле индже тильмек керек ки, эки къолунен тутып ашамаса узюлип ерге тюшеджек, анъладынъмы?
Эй, эй, балам, дюньянынъ делиси дагънынъ чалысындан чокъ дегенлер.
Амма о вакъыт байларнынъ акъкъындан кельгенлер де олгъан.
Чешит тюрлю ёлларнен олардан озь акътыманларыны алгъанлар.
Байнынъ къызы эвленгенде пан Хайбула деген бир йигит яшларнен къонушмагьа отура.
Той эвинннъ бир одасында яшлар, дигер одасында къызлар ерлешкенлер.
Ортада бир дивар.
О вакъыт яшларнен къызларгъа бир ерде отурмакъ къайда?
Бираз кейфленип башлагъан сонъ, яшдар къызларгъа эришмек истейлер.
Лякин янларына бармакънынъ чаресини тапмайлар.
Пан Хайбула яшларны аякъкъа турсата да эписи бир кереден диварны итемеге башлайлар.
Итей-итей диварны авдаралар, къызларнынъ одасына кирелер.
Орталыкъ зий-чув ола.
Меселе байгъа барып ете.
Яшларны къувалап, дарма-дагъын этелер.
Пан Хайбула исе, гедже къаранлыгъында абынып-сюрюнип зорнен озь коюне келип ете, амма, такъаттан кесилип балчыкъ ичинде серилип къала.
Гурь перчеми сувукъ аяздан чамургъа япышып бузлай.
Саба еринден тураджакъ амма, башыны тарта-тарта аламай.
Адамлар топланалар, эвден къазма кетирип оны ерден кочюрип алалар.

— Сагълам адам экен, чыдагъанына бакъ сен оны.
— деди Макъпуле.
— Эй, эй, ойле делидже ичкенлерге шимди де расткелине.
Денъиз сувунынъ тузуны бильмек ичюн, бутюн денъизни ичмейлер.
Базылары онынъ дадыны тек ойле анъламакъ истейлер сонъ чомулып, батып кеткенлеринден хаберлери олмай.

— Догъру айтасынъ, балам.
Айни бир сой чечектен йылан зеэр ала, балкъурт бал ала.
Лякин пан Хайбула буны ичип зевкъланмакъ ичюн япмагъан.
Байдан ахт алмакъ ичюн, элинден кельсе эвини де йыкъар эди.

Къапыда Айрие пейда олды.
Онынъ козьлери яшлы эди.
Макъпуле абдырады.

— Не олды санъа?
— деди о Айриенинъ къолундан чильтерини алып.

— Къаршыма Семенюкнинъ апайы чанкильдеп чыкъты,— деди Айрие пальтосыны илип.

— Сонъ, не олгъан экен?

— Эскендер онынъ баласына тийген.
Айтмагъан шейи къалмады манъа.
Озюнъкини Ташкентке йибердинъ, онынъкине къулакъ асмай юресинъ.
Арсланов кельсе айтаджагъым.
Ахмакъ олып юрмесин.
Эскендерни ёллар ичинде быракъып кетмесин!

— деп къычырыкълады.

— Чанкильдесе, чанкильдей берсин, мен онынъ агьызыны тыярым,
— деди Макъпуле.

— Манъа не десе разы эдим.
Лякин мектепке барып Эскендерни балалар алдында ынджыткъаны акъылгъа зарар.
«Меним балама тийгендже, барып огей ананънынь артындан къаравулла.
О тапкъаныны къызына тыкъыштыра.
Бабанъ къазанып кетире, о савура.
Сен корьдинъми Фиданенинъ устюндеки пальтосыны, я къана сенинъки?» деген о балагъа.
Бунъа даянмакъ олурмы, Макъпуле?
Огълан бала, сёз тутмай.
Саба пальтосыны кийдирген эдим.
Меним артымдан чыкъарып ташлагъан.
Лякин, Эскендер де онъа яхшы джевап къайтаргъан.
«Фиданеге пальтоны меним бабам кетирди» деген.

— Сен эр шейге озюнъни сыкъма Айрие.
Ойле алчакъ адамлар не десенъ айтырлар.
Ойлелери кимсенинъ онъгъаныны истемез, о манъа да бир къач кере илишкен эди.
Биз Семенюкнен Ургутде олгъанда, мусафирханеде онынъ быджагъына тюйме тиктим.
Семенюк яманлыкъсыз адам, келип апайына айтса керек.
Бир кунь аранда мени расткетирди.
Не селям,не келям.
Кечип кетеятыр.— Токьтачы,— дедим бунъа,
— бурунынъ неге шишти?

— Сен башта озюнъе акъай тап да сонъ тюймесини тикерсииъ!—демесинми акъыз.
Адамлар бири-бирине бакъыштылар.
Индемесем оладжакъ эди, даянамадым.
— Мен тюйме тикмеге огренген сонъ, акъайгъа чыкъаджагъым!— дедим.
Ачувындан нефеси тыйылды .
Корьсенъ,бир кетиш кете.
Адамлар мени анъладылар, оны кульдилер.
Алды пайыны, озь башына манъа илишмесин.
Ондан сонъ акъайыны корьдим.
«Яхшы айткъансынъ, шу куньден сонъ мен де урбаларымда саллангъан тюйме корьмедим» деп кульди.
Лякин сен Айрие, индемей юрь.
Фидане ве Эскендер меселеси онъа къалмагъан.
Бу аиле ве тербие меселеси.
Мында эвеля анъ керек, ахлякъ керек.
Тербие меселесининъ инджеликлерини атта эр бир ана-баба кереги киби анълап оламай.
Кимерде оджанынъ айткъанына эмиет бермейлер.
Оджа бир шей огрете, эвде башкъа шей.
Айни шу меселени эки тюрлю анълатув баланы баштан чыкъара.
Бу меселеде, Айрие, санъа пек сакът олмакъ керек.
Чюнки, эки баланынъ бахты, келеджеги сенинъ къолунъда.
«Ананен къалгъан оксюз дегильдир, бабанен къалгъан оксюздир», дегенлер.
Эскендер сенден буны сезмемек керек.
Эгер сен бир уфакъ шейде янъылып, баланы ынджытырсынъ, бир даа о янълышны омюринънинъ сонъуна къадар догъуртып оламазсынъ.
Фидане ве Эскендернинъ арасында эбедий достлыкъ копюри къурмакъ керек.
Буны япаджакъ сенсинъ, Айрие.
Катерина Мануйловна тербиеджи-педагог.
Балаларны ондан зияде анълагъан мында ёкътыр.
О Фиданени энди чокътан бу рухта тербиелеп башлады.
Сен къоркъма, бу иште янъгъыз къалмазсынъ.
Семенюк киби бешаретлернинъ агъызыны тыкъатмагъа адамлар тапылыр.
Биз эвель заманда яшамаймыз.
Тербие ишинен эр кес огъраша, бутюн джемиетимиз огъраша.
Мына янъычыкъ манъа ананъ айтып отура эди эвельки акъсызлыкъны.
Шимди ойле Къыр-Къырларнынъ, Семенюклернинъ марифети кечмей.
Сагълам аиледе, сагълам несиль етишир.
Эр бир ана-баба келеджек несиль алдында бунъа джевапкярдыр.
Къазангьа не ташласанъ, къашыгъынъа оны алырсынъ, дегенлер.

— Катерина Мануйловна бу меселелер акъкъында манъа чокъ айтты, Макъпуле.
О ана-бабалар комитетининъ реиси.
Менимдже Семенюк киби миш-мишчилерге къошулып да, озь-озюмни ашалатып юрмеге аджет ёкъ.

Бойлелерининъ тилини бир кереден кесмек керекмиз.
Мен бу меселени онъа анълатайым.
Ана-бабаларнынъ эписини топлап тербие меселелери акъкъында лаф этейик.
Джемаат кескен пармакъ агъыртмаз дегенлер.
Анджакъ бойле меселелерде пармакъны джемааткъа кестиреджексинъ, агъырмаса да ольгендже унутмаз.
Мен онъа шимди биршей айтмам.
Самедин кельсин де лаф этип корермиз.

Айрие пенджереге козь ташлады.
Тышта къаранлыкъ эди.
Яз ве къыш инсаннынъ козю алдында агъарып тургъан юксек къарлы тепелер шимди корюнмей эди.
Дагъларны къою туман баскъан.

— Коресинъми?
— деди Айрие пенджереден козюни алмайып.
— Энди Эскендер эвде олмакъ керек эди.
Вакъыты кечти, аля даа корюнмей.

— Балаларнен чана таядыр.
Къышта оларны эвге кирсетип оласынъмы?
Къар балаларнынъ зевкъы.

— Эр алда эвге вакъытында келе тургъан эди,— деди Айрие къасеветленип.

Ашханеде чанакъ-чёльмек шалтыратып отургъан Себиля апте оглюгининъ уджуна къолларыны сюрте берип:

— Софра къояйыммы?— деп сорады.

— Сабыр этинъ, ана, ничюндир Эскендер даа корюнмей,
— деди Айрие, пенджереге козьлерини тикип.

Себиля апте къазаннынъ къапагъыны аралыкъ этип, Месюде къартийнинъ янына кирди.
Онынъ алы бираз агъыр эди.
Сонъ вакьытта къулакълары бир тамам тынды, козьлери зайыфлады.
Язда азбаргъа чыкъып, бираз къыбырдана тургъан, шимди бир тамам бастырылып къалды.
Отургъан еринден турмайып, къавесини иче, дудакъларыны къыбырдатып бутюн кунь теспи чеке.
Себиля апте оны бир дакъкъа бош быракъмай, онсыз къаве ичмей.
Акъшам Айрие тёшегини къоя, саба кирип джыя, одасыны аваландыра, ашыны-сувуны анасына авале этип кете.

Айрие даянамады.
Азбаргъа чыкъты.
Эскендер корюнмей .
Къомшуларгъа кетти.
Онынъ сыныфдашлары эписи эвлеринделер.
Кене къайтып азбаргъа кельди, лякин эвге кирмеди.
Ильмектен пальтосыны алып, беяз юнь шалыны башына ташлады да, мектепке тараф адымлады.
Мектепке барып кельмек ичюн аман-аман бир саат вакъыт керек.

— Айрие, ашагъан сонъ кеткейдинъ баре!
—деп къычырды артындан Макъпуле.
Лякин Айрие къулакъ асмады, кетти.
Сонъра Макъпуле кене отургъан ерине ясланып чорабыны орьмеге башлады.

Ерлер акъшам башындан къатты.
Сувукъ кеткен сайын арта.
Къар пек кучьлю ягъмаса да токътамай сепелеп тура.
Мектеп азбарында кимсе ёкъ эди.
Айриенинъ тизлери къалтырап башлады.
Сувукътанмы, къасеветтснми, озю бильмей.
Кой балаларынынъ чана тайгъан ерине таба адымлап башлады.
Къаршысына бир къач бала расткельди,
олар анда Эскендернииъ олмагъаныны айттылар.
Инанмады .
— Козюмнен барын корейим,— деди.
Байыр койнинъ четинде, дагъ тарафта.
Балаларнынъ къатнакъ ёлу ойле тайгъакълангъан ки, Айриеге резина потиклер устюнде турмакънынъ чареси ёкъ.
Абына-абына не исе, джапкъа якъынлашты.
Ачыкъ ерде эскен аджджы ельден янакъларынъ чатлайджакъ.
Балалар куньдюз тайгъанлар, акъшам сувугъына даянамай эвлерине даркъашкъанлар.
Байырнынъ тепесинде бир къач бала долана.
«Олар тайып тюшкендже отурайым»,
— деди Айрие ичинден ве аркъасыны ельге чевирип, бетини сувукътан сакълады.
Къулакълы къалпакълары ве якъалы пальтоларына сарынгъан бу балалар Айриенинъ янындан вызлы-вызлы тайып кечтилер.

— Эскендерни корьмединъизми?!
—деди Айрие дудакъларыны къалтыратып.

— Мында онынъ не иши бар,
— деп джевапланды къаршыда тургъан бала козьлерини къыйыштырып.
Сонъра чапа тишлернни ырджайтып:

— Эскендер бугунь дерстен къачты, меним анам онъа корьсетеджек!— деди.

— Сен кимнинъ огълусынъ?

— Семенюкнынъ.

— Сиз бугунь къавгъа эттинъиз я?
Сен онынъ къайда экенини биледирсинъ, юрь огълум, косьтер манъа,— деди Айрие оны оплап.

— Бир кумюш берсенъ барырмм!

— Вай балам,— деди Айрие.
— Сен мектеп талебеси олсанъ, Эскендернен бир сыныфта окъусанъ, утанмайсынъмы ойле демеге.
О насыл шей?
Мектеп баласы ойле оламы?

— Шимди балалар дели дегиллер, бермесенъ айтмам
— деди де, чанасыны сюйреп къыргъа тырмашып башлады.

— Ялан айта!
О Эскендерни корьмеди!
Ялан айта!— деп къычырыштылар янындаки балалар.
Айрие башыны асып тюшюне-тюшюне эвге къантты.

«Шу ананынъ, шу баласы, деди озь-озюне.
Мына саньа тербие.
Онынъ янында отургъан бала не яхшылыкъ кореджек?
Яхшы ки, бала озюнинь акъыл-идирагинен бойлесини енъип чыкъса?
Амма, аятта, базан аксине ола.
Бала енгиллике алыша, кет-кете баштакълана ве ич бир тюрлю огютке-насиаткъа табий олмай.
Мен шимди Фиданеден зияде Эскендерни ойланам.
Онъа аналыкъ эталмайджакъ олсам...»

Айриени къапы алдында Макъпуле беклеп тура эди.
Янында Эскендер олмагъаныны корьгенинен Макъпуле тез-тез пальтосыны кийип чыкъты.

— Юрь, берабер кетейик!
—деди Макъпуле Айриенинъ башы асылып къалгъаныны эслегенинен.

— Кьайда бараджагъымны бильмейим.
Не япмалы, аджеба?
Коръдинъми, сен, дубараны?
Эскендерге бир шей олды.
Бабасы да ёкъ мында.

Айрие Макъпуленинъ янашасындан индемей адымлай ве озюнинъ къайда кеткенини бильмей.
О энди ушюмек дегиль, терлеп башлады.
Козю алдында чешит тюрлю мешакъатлар пейда олалар.
Аякълары талды, эзильди, потиклери тарлашкъан киби олды.
Лякин къызгъынлыкънен агъры дуймайып эп адымлай берди.

— Клубтадыр о,— деди Макъпуле бираз индемей кеткен сонъ.

Кинонынъ битмесине ярым саат даа бар эди.
Макъпуле Айриенинъ чаресизленип башлагъаныны корип, оны клубнынъ алдында къалдырды да, озю оджанынъ эвине джувурды

Оджанынъ айткъанына коре, Эскендер дерснинъ сонъуна къадар отургъан.
Лякин Семенюкнынъ анасы онъа не айткъаныны оджа эшитмеген.
Макъпуле кинодан адамлар чыкъаяткъанда къайтып кельди.
Къапынынъ бир четинде Айрие, дигер якъында Макъпуле турып, адамларны сонъуна къадар озь козьлеринен сюзип чыкътылар, Эскендер ёкъ.
Бу Айриенинъ сонъки умюти эди.
О энди къычырып агълайджакъ олды.
Сеси чыкъмады.
Юткъунды.
Нефеси богъазына келип тыкъылды.
— Эскендер гъайып!—деди о къарыкъ сеснен.
Онынъ башында топлангъан адамларны Молдабай корип къалды.
О да шимди кинодан чыкъкъан эди.
Меселенинъ асылыны анълагъанынен:

— Мининъиз машинанен кетип къыдырайыкъ,— деди Молдабай.

Олар Андрей Андреевичнинъ къапысы янында токътадылар.
Молдабай эвге киргенинен Катерина Мануйловна джувурып чыкъты.

— Не тюшмейсиз?
— деди о машинанынъ къапысындан башыны ичери сокъып.

Не Айрие,не де Макъпуле ерлеринден къыбырдамадылар.

— Къатып къалдынъызмы шу?
Не тюшмейсиз?
Молдабай барып арашгырсын, сиз эвге кирип отурынъыз.

Макъпуле Айриени зорлап тюшюрди.

— Элинъден, аягъынъдан айрылдынъ, сен тюш, бираз къапынырсынъ.
Мен Молдабайнен койни айланып келейим,— деди онъа.

Андрей Андреевич эвде ёкъ эди.
Катерина чай кетирди, татлы чыкъарды.
Бираз ичи къызгъан сонъ, Айрие озюне келип башлады.
Катерина онъа эп озюнинъ ишлери акъкъында икяе эте.
Кунни насыл кечиргенини, Андрей Андреевични сабадан берли корьмегенини, Валерикке мектюп язып азырлагъаныны айта.
Лякин, Айриенинъ къулагъына онынъ бир сёзю кирмей.
Джаны тарсыкъа, юреги сыкълетлене.
Эскендернннъ бугунь бойле шей эткенини аналыкъ шанына сыгъдырмай.
«Инсанлар чешит тюрлю олалар,— деп тюшюне о.
Ярын Семенюк киби сойлары янъы бир ошек даа айтып чыкъарырлар.
Арсланов кеткенинен Айрие гедже-куньдюз чапкъалап юре, санки иптен, зынджырдан къуртулгъан, дейджеклерине ич шубе ёкъ».

Янъы эвленген яш аилеге бош лакъырдыларнынъ чокъ тесири олмаса да, бу аиле ичюн онынъ эмиети буюк.
Чюнки, арада огейлик бар...

— Эскендерге биревлернинъ тесири олса керек,— деди Катерина Айриенинъ тюшюнджесини болюп.
— Ярын мектепке барып, бу меселени сорап билерим.
Якъында ана-баба топлашувы чагъырмадыкъ .
Къабаат балаларда дегиль, озюмизде.
Эскендер ойле баштакъ бала дегиль.
Онъа четтен зарарлы тесирлер олса керек.
Сен тюшюнме, Айрие, биз бу меселени аль этермиз.

— Энди озю тапылгъайды...

Айрие шай дер экен, Молдабайнынъ машинасы корюнди.
Катеринанен экиси бир кереден къапыгъа атылдылар.
Макъпуле машинадан тюшкенинен эки къолуны джайып оларгъа таба адымлады.

— Екътыр, акъыз,— деди о чырайыны сытып.

Айрие арт-артына кетип, къар устюне серилип къалды.
Макъпуле ве Катерина оны къолтукълап ичери кирсеттилер.

— Молдабай!
Манъа Андрей Андреевични тапып кель!
—деп къычырды Катерина Айриени дивангъа яткъызып.
Молдабай козьден гъайып олып кетти, Катерина озюнннъ аптечкасыны алель-аджеле къарыштырмагъа башлады...

Яры гедже авгъан эди.
Андрей Андреевичнинъ эвинде ярыкълар сёнмей.
Айрие диван устюнде кейфсиз бир алда ята.
Катерина Мануйловна, Макъпуле онынъ башы уджунда отуралар.
Каштанов ог одада Лев Толстойнынъ «Крейцерова сонатасыны» окъуп эглене.

— Молдабайны къайтармагъан олсанъ яхшы этер эдинъ, Андрей,— деди Катерина къасеветленип.
— Айрие бизим эр бир дердимизге дерман тапып, гедже-куньдюз джувурып юрген бир къадын.
Оны бойле къалдырмакъ олмаз.
Арсланов да мында ёкъ.

— Бутюн меселе балада.
Оны тапмакъ керек.
Бала тапылса эр шей кечер.
Ойле олса мен раймилициягъа хабер этейим,— деп Каштанов телефонгъа узанды.

Катерина кене Айриенинъ гонълюни алып башлады.
Эскендерни энди милиция къыдыргъаныны айтып, аякъларыны одеялнен орьтти...

Тышта машина гурюльтиси эшитильди.
— Ана, милиция кельди,— деди Катерина пенджереге догърулып.
Лякин, азбар къапыны милиция дегиль де, Молдабай ачты.
О догьру ичери кирип, Андрей Андреевичнинъ янында токъталды.
Энди Эскендерден умютини кескен Макъпуле еринден къыбырдамады.
Катерина Молдабайнынъ къолундан тартып Айриенинъ янына кирди.

— Бу адамдан кимсе къачып къуртуламаз!— деди о къуванчлы тавурнен.

— Ер астында сакълансанъ, тапып чыкъарыр!
Эскендер машинада достчыкъларым!

Молдабайгъа бир сёз айтмагъа сыра къалмады.
Фуфайкасынынъ садефлерини илиштирип, джелькесини къапаткъан сыджакъ юнли къазах къалпагъыны башына ташлан, азбаргъа чыкъты ве Эскендерни къуджагъына алып кельди.

Бала анасынынъ созулып яткъаныны корьди.
Янына кельди.
Бир шей айтмайып башыны ашагъы эгильтип турды.
Айриенинъ джам киби йылтырап тургъан козьлеринден эки тамчы яш тыгъырып чыкъты.
Макъпуле оларны тез-тез сюртип алды.

— Чай ичесинъми, огълум?
— деди Катерина.

— Ёкъ.

— Не истейсинъ ашамагъа?

— Бир шей истемейим.

— Къайда эдинъ огълум?

Бала индемеди.
Онынъ ерине джевапны Молдабай берди.

— «Алсаба»даки къазах достларында эди.
Мектептен чыкъып догъру анда кеткен.
Мен эвге баргъанымнен онынъ «Алсаба»да олгъаныны балаларым айттылар.
Ёлда экимиз пек достлаштыкъ.
Ничюн эвге бармагъаныны айтты.

— Къана, айт огълум, биз де эшитейик,— деди онъа Катерина.
Эскендер индемеди.

— Айт, огълум,— деп ялварды Айрие яткъан еринден.
— Айт, менден сакъынма.

Эскендер кене индемеди.
Катерина онынъ къолундан тутып ашханеге алып кирди.
Анда бираз оплады, пиязлады.
Джеплерине конфет толдурды, къолуна балабан, къырмызы Наманган нары туттурды.

— Бабам кельмегендже мектепке бармайджагъым,— деди Эскендер нарны столгъа ташлап.
— Мени анда эриштирелер.
Семенюк манъа «Огей» деп къычыра.
Башына бир чанта яндыргъан эдим, анасы келип мынавы ерлеримни чимчип алды.

Эскендер кольмегинн котерди.
Онынъ къабыргъасында къара тамгъалар бар эди.
Айрие артыкъ даянамады
Сонъки кучюни топлап, котерильди ве дивангъа таянып ёргъун козьлерини Эскендерге тикти.
Эскендер девам этти:

— Чимчигени, чимчиген, даа чокъ къычырыкълады.
Мен сенинъ огей ананъа барырым, о бабанъны алдатып юрмесин, ялынъыз озь кьызы ичюн къайгъырмасын, сенинъчюн де тюшюнсин,— деди.
— Эвге бармагъа къоркътым.
Меним Алсабада чокъ достларым бар, олар косьтерирлер Семенюкке,
— деди о ве джошып агъламагъа башлады.

— Андрей Андреевнч!
Кельсе бу якъкъа!
Динълесе мынавы баланынъ айткъанларыны!
—деп сесленди Катерина шашкъанындан.
Каштанов китап окъуп отурса да, оларнынь лакъырдысыны эшите эди.

— Оны сиз динъленъиз, Катерина Мануйловна!— деп джевапланды Каштанов.
— Сиз тербиеджисиз, оджасыз, ана-бабалар комитетининъ де сабыкъ реиси оласыз...

Арадан бир афта кечти.
Катерина баягъы ишлер япты.
Ана-бабалар топлашувында Семенюклернинъ иши бакъылды .
Онынъ баласыны Эскендернинъ янындан авуштырдылар.
Эр экисининъ устюнде ана-бабалар тарафындан даима козь этип туруджы адамлар сайланды.

Бир къач кунь кечкен сонъ, Мария Семенюкны Къурбанбеков чагъырды.
Кабинетте бир озю эди.

— Мына алдымда эки шахсий иш папкасы тура,— деди Къурбанбеков.
— Бири Арсланов Самединнинъки, дигери Семенюк Мария дегиль де Семенюк Марианнанынъки, догърумы?
Арсланов Улу Ватан дженкининъ иштиракчиси, эки ордени, беш медали бар.
Марианна...
Бу ерде Къурбанбеков токъталды.
Башыны котерип Семенюкнынъ бетине бакъты.
Семенюк онынъ алдында богъазына кемик тыкъалгъан киби тура эди.

— Эр алда, экинъиз де совет топрагъында догъып, осип, тербиеленгенсиз,— деди Къурбанбеков папкаларны къапатып.
—Эр экинъиз де ана-баба олгъансыз.
Эвляд корьгенсиз.
Насыл ола да сиз Семенюк аркъадаш, башкъасынынъ бахтына аякъ чаласыз?
Озюнъиз ана олып, анасыз сабийнинъ юрегини яраламагъа насыл тилинъиз айлана?

Семенюк башыны котерип, бир шейлер айтаджакъ олып агъызыны ачкъан эди, лякин Къурбанбеков оны токътатты.

— Бизим джемиетимизде «оксюз», «огей» деген шей ёкътыр!
Сиз буны чокътан бильмек керексинъиз.
Эр кес киби сиз де дженк йылларынынъ фелякетини козюнъизнен корьдинъиз.
Нидже яш сабийлер анасындан, бабасындан марум къалдылар.
О вакъыт юзлернен совет адамлары о сабийлерге аналыкъ, бабалыкъ къуджагъы ачтылар.
Инсаннынъ башына эр шей келе билир.
Яхшы ки, сенинъ аиленъде ойле шей олмагъан.
Сен бунъа къуванмакъ керексинъ.
Амма сен аксине арекет этесинъ.
Озюнъ бир етимнинъ къадирине етмегенден сонъ, башкъасынынъ аятыны да балталайсынъ.
Анълашылгъанына коре сизинъ тилинъизнинъ уджу тикенли.
Эгер о тикенли тилинъизни тыймасанъыз, биз оны джемаатнен берабер кесер де ташлармыз.
Огълунъыз озюнъизден тербие алгъан.

Оны да янълыш ёлгъа къойгъансыз.
Сизден не эшиткен олса, балалар арасында оны текрарлай.

Бош вакъытынъыз олгъанда, китап окъунъыз.
Мектеп китабханесинде чалышкъан Зенифе аптеге барып, Макаренконынъ, Медынскийнинъ, Гайдарнынъ китапларыны окъунъыз.
Баланъызгъа да окъутынъыз.
Меним сизге дейджегим шу эди.
Башкъасынынъ бостанына бир вакъыт таш атманъыз.
Ана-бабалар топлашувында япкъан чыкъышынъыздан хабердарым.
Шуиынъ ичюн узун лафнынъ бу ерде кереклиги ёкъ.
Анълаштыкъмы?
Анълашмагъан олсакъ, истесенъиз даа девам эттирейик,— деди Къурбанбеков.

— Етер, етер!
Бир афтадан берли буны эшите-эшите абу еримден олдым,
— деп Марианна къолунен тамагъынынъ тюбюни косьтерди.

— Ойле олгъанда тур, къайтынъыз.
Умют этем ки, эвге баргьандже озь янълышынъызнынъ акъибети къайда барып чыкъкъаныны озюнъыз тюшюнип тапарсыз.
