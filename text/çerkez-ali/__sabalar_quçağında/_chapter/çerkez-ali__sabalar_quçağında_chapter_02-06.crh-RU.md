### VI

Айриенен Макъпуле бир сачакъ тюбюнде яшайлар.
Экисининъ къапысы бир софагъа ачыла.
Совхозгъа кельгенлери киби Макъпуле тютюнджилик бригадасында чалышып башлады.
Юнус исе, озь зенаатынынъ ерини шимди тапты.
Къуруджылыкъ кеткен ерде электрикке иш тапылмазмы?

Макъпуле саба тютюн сепетлерини машинагъа юклеп йиберди де догъру эвге къайтып кельди.
Элини-бетини ювды, чай ичти ве кроватькъа созулды.
Бираз раатлангъан сонъ, Айриеге кирди.
О да гедже невбетчнлигинден кельген, эвде раатланмакъта эди.
Себиля апте азбар ичинде одыр-будыр джыйыштыра.
Саба олса ич де эвге киреджеги кельмей.
Азбарда озюне илле бир иш тапа.
Эр бир шейни ерли-ерине тизиштирип къоя, бир иш тапмаса, азбарны сувлап сипире, базы ерлерини тезекнен сылай, сонъра эчки терисини чыкъарып, оджакъ башына чёке.
%
Бираз къыбырдагъан сонъ, нефеси тутулып башлай.
Бу вакъыт тез-тез ичери кирип, озюнинъ миндерчигине яслана.
«Азбар ичинде олип къалмайым» деп хаялланып къоркъа.
Арасы чокъ кечмей, кене оджакъ башында доланып юре...
Къартий даа не япсын?
Онынъ бутюн зевкъы шу.
Кимерде-бир озюнинъ акъранлары келе, о вакъыт джан-юректен дертлешип тоялар.

Макъпуле, Каштановнынъ Айриеге берген бахшышыны алып корьды.
Чорапларны чыкъарып, ичине къолуны сокъып бакъты да:
—Тюсю пек яхшы экен, эм узун къонучлы, тебриклейим акъыз!— деп кене йылтыравукъ кягъыткъа тыкъып къойды.

— Даа яхшысы озюнъе олсун,— деди Айрие.

— Директоргъа баргъандже санъа бахшыш кетирелер, даа ишинъден кетеджек оласынъ.
Ашыкъма Айрие.
Менимдже тарла иши къачмаз.
Тютюнге не вакъыт чыкъайым десек, алдынъа истегенинъ къадар сепет кетирип къоярлар.

Айрие Макъпуленинъ насиатыны эр вакъыт буюк урьметнен динълеп кельди.
Шимди онынъ дегенине разы олмайджакъ ола.

— Сен чалышасынъ да Макъпуле, меним де белим къырылмаз.
Бутюн халкъ чамур демей, аяз демей, чапа-чапкъалай, иш япалар.
%
%
Я сен?
Мына шимди меним янымда отурасынъ, амма къальбинъ аранда.
Къыргъан тютюнинъ тизилип биткенми, тизильген олса къач сырыкъ чыкъкъаныны тюшюнесинъ, догърумы?
%
Мен адамларнынъ бойле чалышкъанларыны корем де, догърусыны айтам санъа Макъпуле, валлаи утанам.
Устюме беяз халат кийип шу бинанынъ ичинде отурмагъа юзюм чыдамай.
Керчек, кеченде сенинъ бригадиринъни корьдим.
Агрономнен экиси медпункткъа кельдилер.
Акъыз, бир де лафазан, фельсефеджи адам экен.
Башлады манъа джыннен шейтан лафы этмеге.
%
%
%
%

%
%
%

— Самедин агъаны пек макътайлар.
Оны баш агроном дегиль, директор да бегене.
Тютюнджилик ишининъ къурты экен.
Бутюн ишлерни онынънен фикирлешип япалар.
О меним ишимни эр вакъыт макътай.
Къачан яныма кельмесин:

Темиз иш япасынъ, Макъпуле.
Чий япракъларны узмейсинъ, пишкенлерини де къалдырмайсынъ,— деп кече»
— Якъында аранда беш теменджи озь арамыз ярышлашып тютюн тиздик.
%
Экиси башлар-башламаз пармакъларыны теменге санчтылар.
Меним теменим эписинден эвель толды.
Йипке бошатып тешкердилер.
Оларнынъки ерге тёкюльди кетти.
Келиши гузель япракъларындан кечирген къойгъанлар.
Менимки исе, эр бир япрачыкънынъ дамарчыгъындан кечирильген.
Самедин агъа мыйыкъ астындан бакъып бакъып куле...
Зарар ёкъ Айрие, мында ишимиз ярамай оладжакъкъа бенъземей.
Тезден Алиман да келир.
Сенинъ яшайышынъ бир тамам денъишип кетер.

— Алиман манъа кельмез, эм кельсе де керекмей!— деди Айрие кестирип.

Макъпуле Айриенинъ бойле къатты кесен-кес лаф эткенини биринджи кере эшитти.
Алиман акъкъында не вакъыт лаф чыкъса, Айрие эр вакъыт индемей турар эди.

— Мен онынъ алдында, озь эвлядым алдында, эм аналыкъ, эм къадынлыкъ борджумны намус-ырызымнен эда эттим.
Къальбим пак, юзюм акъ,—деди Айрие лафыны девам эттирип.
— Онынъ къуртулып чыкъкъанына баягъы вакъыт олды.
Юнуснен экимиз пара къошып, кене де инсанлыкъ алы деп онъа посылка йибердик.
Атта джевап язмады.
Бельки озю келеджектир деп тюшюндим...
Етер тюшюнгеним.
Мен энди озюмни онынъ тесири алтындан чыкъарам.
Онъа ичегим багълы дегиль, борджлу да дегилим!
Мына, Макъпуле, мен бу фикирге къатты оларакъ кельдим.

— Фиданени тюшюнесинъми?
Менимдже, сен чокъ шейге къатландынъ, лякин озюнъни бир тамам сербест саймакъ ичюн бир адым даа атламакъ керексинъ,— деди Макъпуле.

— Ярым адым даа атламам.
Онынъ япкъанлары ич багъышланаджакъ киби дегиль.
Онъа бала керекмесе барып бойнуна илейимми?

— Эр алда бир тюшюнип бакъайыкъ.
Бельки Юнусны йиберирмиз.
Барсын, корьсин.
Эр шейни ачыкъ-айдын билип келир.
Эвленмек ичюн де, айрылмакъ нчюн де къанун бар.
Суд бар.
ЗАГСтан чыкъмагъандже озюнъни сербест саямазсынъ...

Айрие индемеди.
ЗАГС меселеси оньшъ тилини къысты.

Бу ишке, акъикъатен Юнуснынъ ярдымы керек олды.
Бир афта ичинде эр шей аль этильди.
Меселе мына бойле олып чыкъты: Юнуста Алиманнынъ сонъки адреси бар эди.
Шу адреснен онынъ изине тюшти.
Чокъ къыдырмагъа сыра кельмеди.
Алиман къуртулгъан сонъ, озюнинъ эвельки ерине къайткъан.
Эки ай кечер-кечмез башкъа бир къадыннен тутунгъан.
Бу къадын да Юнуснынъ баргъанына пек къувангъан.
Чюнки ЗАГС меселесинен шубесиз, тек Айрие дегиль, о да меракъланып юре экен.
Юнуснынъ келюви бу къадыннынъ аиле мунасебетини пекитмеге де ярдым этти.
Юнус Айриенинъ айрылыкъкъа разылыкъ бергенини тасдыкълайыджы кягъытларны чыкъарып косьтере.
Алиманнен берабер халкъ судына баралар.
Эр эки тарафнынъ разылыгъы олгъан сонъ, арадан эки йыл кечкенини козь огюне аларакъ, оларны бири-биринден къануний суретке айыралар.
Алимангъа алимент багълайлар.
Иш бунынъле бите.
Айриенинъ паспорты темизлене.

Бойлеликле, Алиман ве Айрие арасындаки мунасебет бир тамам узюлип кетти.
Асыл ойле олып чыкъаджагъы эки йыл эвельси белли эди.
Лякин, Айрие бу мессленинъ сонъки дакъикъасынадже даянды.
Бутюн акълякъы, къаны ве джаны озюни тутты.
Шунынъ ичюн адамлар Айриени ялынъыз яхшы тарафтан билелер.
«Акъикъатен, Айрие, озюнинъ видждан темизлиги ичюн гъурурланып юрсе де яраша» дейлер.

Совхоз биринджи тютюн керваныны юкледи.
Керван пек буюк олмаса да, биринджи кере озь махсулатыны девлет амбарына озгъармакъ ичюн ишчилер идаренинъ алдына топландылар.
Огдеки машинанынъ кузовасына пекитильген къырмызы материал устюнде ири арифлернен шойле язылгъан:
«Мемлекет!
Янъы совхознынъ янъы махсулатыны къабул эт!»

Тютюнни Алма-Атагъа барып теслим этмек керек.
Каштановнынъ машинасына Къурбанбеков минди.
Баш агроном Еремеев ве бригадир Арсланов тютюн юклю машиналарнынъ кабиналарына ерлештилер.
Машиналар еринден кочкенде ишчилер гурюльдешип эль чырптылар.

Алма-Атада оларны буюк урьметнен къаршылап алдылар.
Къабул пунктында Республика кой хозяйствосы министрлигинден векиллер, область партия ве хозяйство ишлерининъ хадимлери, агрономлар ве дигер мутехассыслар бар эдилер.

Тютюн тайлары теразеге къойулмаздан эвель яхшы тешкерильди.
Къурулыгъы, дымлыгъы бельгиленди, тайларнынъ орталарындан топ-топ деметлер чыкъарып, теджрибе пунктына алып кеттилер.

— Тебриклеймиз сизни аркъадашлар!—деди Министрликтен кельген векиль.
— Къыркъ беш центнер дюбек!
Къазахстан дюбеги!..
Бу, сизинъ башлагъан буюк ишинъизнинъ биринджи къарылгъачы.
Гектар эсабына алгъанда берекет буюк олмаса да, кейфиет яхшы.
Биринджи, экинджи сорт йигирми еди процентни тешкиль эте.
Бу мисаль совхознынъ келеджегине буюк ишанч догъура.
Биз эминмиз ки, совхоз коллективи дюбекчилик саасында кеттикче усталыгъыны арттырыр...

Векиль Каштановнынъ ве онынъ янындаки дигер аркъадашларнынъ къолуны тутты ве самимий тешеккюрини бильдирди.

Арсланов бугунь озюнинъ ве бригадасынынъ адресине айтылгъан яхшы сёзлерни эшиткен сонъ, башы кокке тийджек дереджеде къуванды.
Кимерде-бир озь башына кулип ала, сонъра:
—Биревлер корьмегенми экен?—деп этрафына бакъына.
Къуванчыны къайда барып тёкеджегини, кимге барып юрегини ачып косьтереджегини бильмей юре эди.
Ленин сокъагъыны бойлап баягъы доланды.
Сонъра Еремеевнинъ эвине кирди.
Софада Юнус учь лампочкалы люстраны къарыштырып тура эди.
Бираз вакъыттан сонъ, прораб Боденеджиев кельди.
Юнус люстраны ерине ильди.
Софанынъ диварына мермер ляпек устюнде пекитилип къойулгъан «Ток эсаплайыджынынъ» патронларыны кечиргенинен люстра эвини ярыкълатты.
Еремеев мусафирлерни столгъа чагъырды.

— Биринджи кере эвимизде электрик ярыгъы нур сачты.
Оны эльбет де ювмакъ керекмиз,— деди о.

Кирдилер.
Дёрт киши бир шише ракъы ичтилер.
Баягъы вакъыт лаф эттилер.
Боденеджиев атик бир йигит.
Ойле олмаса къуруджыларнен чалышамаз эди.
Эм яхшы чалыша.
Оны урьметлейлер.
Политехника институтынынъ учюнджи курсунда гъыябий окъуй.
Эписи озь иши акъкъында лаф эте.
Арсланов тютюнджилик акъкъында, Боденеджисв къуруджылыкъ акъкъында айта.
Келишип оламадылар.
Турдылар.
Еремеевнен сагълыкълашып кеттилер.
Арсланов ве Юнус «Алсаба»гъа догъру ёл алдылар.
Олар кельгенлеринден берли «Алсаба»да яшасалар да, бири-бирлеринен якъындан таныш дегиль эдилер.
Шимди ёл бою сорашып, билиштилер.
Юнус дагъ ишинде чалышкъаныны айтты.
Аювлар акъкъында не бильсе, эписини сёйледи.
Онынъ янында аюв лафы кочюрмейджексинъ.
%
Аюв акъкъында лаф этмекни о къадар севе ки, дерсинъ оларнынъ ичинде яшагъан.
Озю даа бир кере тири аюв корьмесе де, бу мевзуда лаф ачылса онынъле дава этмек къыйын.
Арсланов исе, тютюнден башлап, ве ниает фельсефеге кече...
Экиси бири-биринен пек келиштилер.
Юнусларнынъ эви янында бираз токъталдылар.

— Юринъ, эвге кирейик, даа акъшам башы,— деди Юнус.
Арсланов ред этмеди.
Кирдилер.
Арсланов Себиля аптенинъ къолуны алды.
Айрие эвде ёкъ эди.
Юнус Макъпуленннъ одасына кирди.
Эр вакъыттаки киби олар кене экиси берабер сырдашып отура эдилер.
Юнус эвде мусафир олгъаныны айтты ве экисини де чагъырды.

Айрие къаве кетирди.
Табакънынъ ортасындаки кичкене шекерликни Арслановгъа узатып:

— Айып этменъиз,— деди Айрие.
— Къавени шимдилик къаймакъсыз ичемиз.
Кельгенимизден берли Юнус бир эчки аладжакъ ола, бегенген союны тапамай.

— Эчкини не япаджакъсыз?— деди Арсланов агъзына шекерини ташлап.
— Шимди бизде буюк ферма бар.
Тезден орталыкъ сютке, къатыкъкъа толып къалыр.

— Анам эчкиге пек алышты.
Къартоп къабугъыны чыкъарып тёккен сайын яныкълай.
Эчким олса алдына ташлар эдим,— дей.

Шай дегенде эписи кульдилер.
Макъпуле кульмеди.
Арсланов онъа тараф бакъты.
— Не сусып отурасынъ, Макъпуле?
Бугунь бизим бригадамызнынъ адына насыл сёзлер айтылгъанындан хаберинъ бармы?
Министрликтен кельген векиль къолумызны тутып тешеккюр бильдирди.
«Аз олса да, бу сизинъ совхознынъ учургъан биринджи къарылгъачы!» деди.
— Къыркъ беш центнер дюбек теслим этип кельдик.
Къыркъ беш центнер дюбек не демек олгъаныны билесизми?
Бу — дёрт бинъ беш юз килограмм демек.
Яни, юзь кило тютюнге он беш кило дюбек къошкъанда, э-э, бундан девлет чокъ кяр эте.
Он учь бинъ килограмм юксек кейфиетли, къокъулы тютюн!
Мына, Макъпуле бизим бригаданынъ иши.
Булар эписи башлангъыч.
Я бойле он беш бригада олса?
Укюмет буларны козьде тутмаса, бу ерде совхоз къурармы эди?
Къурмаз эди, бизлер де мында олмаз эдик.
Догърумы?

Юнус шимди лафкъа къошулмай, динълеп тура.
Чюнки Арслановнынъ эсаб-къасабындан о чокъ шей анъламай.
Итираз этип, оны лафкъа даа пек къызыштырмакъны арткъач таный.
Эвге мусафир алып кельген сонъ, онынъ аскъысына даянаджакъсынъ деген къаидеге риает этип башыны асып сабырнен динълемекте.

— Бу йыл бизде учь бригада оладжакъ,— деди Арсланов сёзюни девам эттирип.
— Эр бригадагъа айры тарла, айры тютюн араны, айры парник хозяйствосы пекитиледжек.
Идареде кадрлар меселеси бакъылгъанда мен сени теклиф эттим, Макъпуле.
Бизим бригадамыз асылында совхознынъ кадрлар оджагъы оладжакъ.
Чюнки тютюнджилер эписи бизде чалышалар, биринджи теджрибени бизде кечелер.
Янъы бригадирлер, шубесиз, бизим бригададан чыкъмакъ кереклер.

— Нафиле япкъансыз,— деди Макъпуле.
— Меним ишим пек яхшы.
Саба эрте кетем, кунь догъгъандже сепетлеримни толдурам, акъшамгъадже аранда юрем.
Истесем эвге келип бираз ятып раатланам.
Мени бригадир къойсанъыз, гедже-куньдюз раатсызлайджакъ экенсиз де?

— Эр алда, бригадир олмакъ, тютюн къырмакъ дегиль, Макъпуле.
Сен тирнекли бир къадынсынъ.
Адамларгъа сёзюнъ кече, озюнъе сайгъы къазансанъ олды.
Олар сенинъ юзюнъни бир вакъыт къызартмазлар.

— Мына, бизим Айрие халат кийип юрмектен бездим дей.
Тютюнге кетеджек ола.
Оны алмайсызмы бригаданъызгъа?—деди Макъпуле кулюмсиреп.

— Айриеними?
Оны Андрей Андреевич тарлагъа йибереми?
Айриеден башкъа кимсеге укол яптырмай.
Къолу енгиль шу къадыннынъ, дей.
Эм айткъаны догъру.
Эр бир иш озь устасындан къоркъа, дейлер.
Айриенинъ къоллары анджакъ бойле иш ичюн яратылгъанлар.

— Онынъ къоллары даа башкъа шейге де келише, Самедин агъа-а!...— деди Макъпуле созып.

Арадан баягъы вакъыт кечти.
Бир кунь Арсланов Молдабайны токътатып, онынъ къулагъына бир шейлер айтты

Сонъра джебинден чыкъарып бир топ пара узатты ве озю де машинагъа минди.
«Алсаба»гъа кельгенлеринен Арсланов тюшти.
Энди кунь къонгъан эди.
Колхозджыларнынъ маллары монърешип отлакътан къайтмакъталар.
Мал сюрюсининъ артындан котерильген тоздан чобанны корьмекнинъ чареси екъ.
Маллар койге киргенлеринен тараф-тараф олып кеттилер.
Бираздан сонъ, тоз сакинледи ве ёлнынъ ортасында чобан бала къатайып къалды.
Бир къач апакъай онынъ янына барып бир шейлер айттылар.
Арсланов сокъакъ кенарындаки къарт тал тереклери артында тоздан сакъланып тура эди.
Чобан баланынъ бу ерден кетмейип, токътап тургъаны Арслановны пек меракъландырды.
Албу исе, мал саиплери чобан баланен эсап кесмек, акъ тёлемек ве дигер меселелер боюнджа анълашмакъ ичюн ялынъыз бельгиленген ерде корюше экенлер.

Арсланов устюнинъ тозуны къакъып, догъру Айриелерге кетти.
Азбарда Себиля апте бар эди.
Селямлашты, сонъра къолларыны ювуп ичери кирди.
Эвде кимсе ёкъ эди.
Арсланов, Айриенинъ бугунь невбетчи олгъаныны биле-биле кельди.

— Токътап тур балам, шимди бир къаве пиширейим,— деди Себиля апте дудакъларыны къалтыратып.

— Асыл кереклиги ёкъ, раатсызланманъ, мен беш дакъкъагъа кирдим.

Къартий Арслановнынъ лафына къулакъ асмады, оз ишинден къалмады.
Чокъкъа бармай джезвесини тютетип кельди.

— Сагъ ол балам, алла разы олсун, сен кимерде-бир бизлерини ёкълап киресинъ.
Биз бу ерлерни яхшы бильмеймиз.
Юнус Отуз докъузынджыда олгъанда манъа яхшы бир эчки алгъан эди.
%
Кочеджекте, сатма балам, дедим.
Мен белледим, якъын бир ерге кетемиз.
Алла, алла яраббим, бу дюньянынъ чети ёкъ экен даа?
Тресинанен кетемиз, поюзнен кетемиз, автомобильнен кетемиз, келип етамаймыз.
Анавы Юнус деген хынзыр куле бере.
Мени эриштирип ойнай.
—Токъта, дей даа тёпеде учкъан шей бар да, не шу балам, а-а, таптым, айруплангъа минсетеджек ола мени.
Эй, эй...
Меним энди минеджек шейим белли амма, рабби сабырлы балам.
Вакътынъ тамам олмагъандже, бу фани дюньядан къысметинъ котерильмегендже къайда бараджакъсынъ?

Себиля апте кичкене фильджанчыкъларны толдурды.

— Ич, балам, болдурып кельгендирсинъ, къаве ёргъунлыкъны тез савуштыра.
Мен балаларны асыл алыштырамайым къавеге, оларгъа чай олса еткен.
Айрием бинъде бир мусафир хатир ичюн иче.
Юнус агъзына алмай.
Айды, даа яш олар.
Къаве ичмекнинъ де вакъты келир.
Сонъ билирлер онынъ лезетини...

— Себиля апте, мен сизге чокътан берли бир шей айтаджакъ олып юрем, бир келишик вакътыны тапамай эдим.

— Айт балам, айт.
Хайырлы шей олсун.

— Айриени истеп кельдим.
Мен де бир янъгъыз адамым.
Эбет, яш олгъан сонъ...

— Вай, балам, ниетинъ яхшы, амма, шимдикининъ яшлары пек законджылар.
Озьлери тапалар, озьлери чыкъалар.
Базы бирлери исе, чыкътым дегендже айрыла да келелер.
Мен къарышмайым балам.
Озю разы олса, ишинъиз онъына кельсин!
Алла эр кесни чифт яраткъан.
Эбет, онынъ да бардыр бир ерде хысмети.
Я сиз, сорамакъ айып олмасын, не вакъыт айырылыштынъыз?

— Менимки ольди.
Мен дженкке кеттим, сагъ-селямет  къайтып кельдим.
О исе койде бомба тюбюнде къалып ольген.

— Алланынъ рахметинде олсун.
Эбет, балам олды ойле шейлер.
Бизим коюмизнинъ устюне де патлагъан эди.
Адамларгъа зарар кельмеди, маллар къыйыр-чыйыр олгъан эдилер.

Къапыда Юнус пейда олды.

— Кель балам, ич сен де бир къаве,— деди Себиля апте о селямлашкъан арада.
Юнус къаве истемегенини ве къарны токъ олгъаныны айтты.

— Мына яшлар бойле баштан чыкъалар,— деди Себиля апте дарылып.
— Эки куньнинъ биринде бу бала мен токъым, деп келе.
Ёллар ичинде ким сыйлай оны бильмейим.
Къызынъ олса, эль эвинде яттырма, огълунъ олса, эль ашына таттырма,— деп тевекель айтмагъанлар.
%

— Мени бедава кимсе сыйламай ана.
Бир адамнынь эвине тель тартып, лампочкасыны къоймагъа барсам, о ашатмагъандже эвинден чыкъармай.
Бу да деделеримизнинъ кунюнден къалгъан адет дегильми?
Мен ниметтен буюк дегилим.
Озюнъиз огреттинъиз.
Сонъ, не япайым, бираз къапынам, чыкъа да кетем.

— Айды, яхшы, ач олма да балам, токълукънынъ зарары ёкъ.

— Тек ичмесин,— деп къошты Арсланов.

Юнус, Арслановны озгъарып чыкъты.
Тышта къаранлыкъ.
Совхознынъ электрик лампочкалары узакътан бакъкъанда коктеки йылдызлар киби липильдеп туралар.
Арслановны бугунь, ничюндир, о якъкъа, о ярыкъларгъа тараф тарта.
Анда Ленин сокъагъында медпунктд, Айрие бир озю отура.
Сабагъа къадар медпунктнынъ тёлефоны башында отурып, татлы юкъусындан марум къаладжакъ.

«Эр кеснинъ бир хызмети бар.
Эр хызметнинъ джемиет ичюн, халкъ ичюн эмиети бар.
Олар бизим сагълыгъымыз ичюн къайгъыралар.
Олар бизге омюр берелер, кучь берелер.
Биз де онынъ къарувыны тарлаларда озь эмегимизнен къайтарамыз.
Дюнья дегени, аят дегени де шу экен.
Эр шей бинъ-бир алкъалы къавий зынджыр киби бири-бирине къуралып, багъланып кете.
Зынджырнынъ бир ери узюльдими, оны аман къурамакъ керек ола.
Айрие де шай, телефон башында отура, амма, бутюн кучю ве гъайретинен шу зынджырнынъ узюльмемеси ичюн къайгъыра».

Арсланов бираз даа тюшюнди.
Юнус эвге къайткъан сонъ, о джебинден сигарет чыкъарып агъызына къапты.
Серпик чертип якъаджакъ олып чекишти, якъамады.
Дагълардан эскен ель онъа кедер этти.
Аркъасыны айланып, авучларынен агъзыны къапатып не исе тутандырды.
Бир чекип алды.
Сигарынынъ уджу къызарып кетти.
Озюнинъ адымлап башлагъаныны дуймай къалды.
Эвине дегиль.
Совхозгъа тараф.
Ленин сокъагъына...

О Айриеге барып озь юрегини ачмакъ истеди.
«Мен оны бегенем.
Бутюн адети ве арекетлери манъа биринджи севгимни хатырлата.
Тербиели къадын.
Озюни тутмагъа биле.
Себиля аптенинъ айткъаны пек догъру.
Озюнен корюшип, анълашмакъ керек.
Я барып да, меним теклифимни ред этсе?
Ёкъса, бармайыммы экен?
Ёкъ барам.
Йигит деген йигит, догърулгъан ёлундан къайтмаз!
О, дюльбер, тербиели олса, мен де ярамай адам дегилим...»

Арсланов бу тюшюнджелеринен медпунктнынъ алдына келип токътады.
Пенджереде ярыкъ корюне.
Тышта кимсе къалмагъан.
Гедженннъ тынчлыгъыны ялынъыз «Тузлы голь» тарафтан арды узюльмеден къычырыкълап тургъан бакъаларнынъ сеси боза.
Айванлар, не керек сизге бу замет?
Къычырып алып туралар.
Ёкъса олар бундан бир зевкъ алалармы?
Итимал.
Я оларнынъ шимди кимге зарары тие, Арслановгъамы?
Аксине, онынъ рухуны котерелер.
Санки дерсинъ:— Кир, Самедин агъа, тюшюнип отурма!— дейлер онъа.

Айрие медпунктнынъ софасында аякъ давушы дуйды.
Еринден турып къапыны аралыкъ этип бакъты.
Арслановны корьгенинен кери къайтып, стол башына отурды.
Къолуна расткельген «Ич хасталыкълары» китабыны алды.
Эки козюни китапкъа тикип турса да, бутюн дикъкъаты Арслановда эди.
«Бу адам манъа кене джын лафы этмеге келе гъалиба»,— деп тюшюнди о.

Арсланов яваштан къапыны ачты:—мумкюнми?—деди ве Айриенинъ джевабыны беклемей ичери кирди.

— Окъуйсызмы?

— Ёкъ, бакъаларнынъ зевкълы йырларыны динълеп тура эдим.
Айванчыкълар кученип-кученип къычырышалар.
Бир де ошума кете, олар манъа дерсинъ аркъадашлыкъ этелер.

Арсланов стол устюнден Айриенинъ ташлагъан китабыны алды.
Бир къач саифесини ачып бакъты «медицина» экен деп кене столгъа къойды.

— Сизге техникумгъа кирмек керек, Айрие,— деди о лафыны неден башлайджагъыны бильмейип.

— Манъа энди бир шей керекмей,— деди Айрие кестирип.

— Худжур лаф этменъиз.
Бу яш чагъынъызда, энди дюньянынъ зевкъыны сюрип яшайджакъта, о насыл лаф?

— Айса, мынавы стол башында чокъ зевкъ корьмеге мумкюн.
Эр кес татлы юкъуда, мен отурам бакъаларны динълеп.

— Айткъанынъ бир тарафтан догъру Айрие.
Янъгъызлыкъ пек зор экен.
Асыл дюньягъа козюнъ ёкъ.
Мына, мен де юкълап оламайым, эвге киреджегим кельмей.
Доландым, доландым, сизге Бардым.
Сонъ кене эвге къанталмадым бу якъкъа айландым.
Айрие, афу этинъ манъа мен сизнен бирге аиле тизмеге, къадын-ходжа олып яшамакъны теклиф этмеге кельдим.
Эгер сиз меним юрегимни анълап, теклифиме разы олсанъыз дюньяда энъ бахтлы кишилерден саяджагъым озюмни.
Сиз совхозгъа кочип кельгенинъизден берли мени бу фикир, бу тюшюндже къыймай.
Энди ачыкъ лаф этмеге сыра кельди, деп бугунь бу якъкъа айландым.
Къабаатым олса багъышланъ!
Истесенъ сёг, Айрие, истесенъ ур!
Бизге бу ерде пенджереден бакъып тургъан ай ве йылдызлардан башкъа кимсе шаатлыкъ эталмаз.
Меним бир къабаатым бар, о да шу ки, бегенем сизни.

Айрие енгильден кульди де:

— Мен эндиден сонъ эрге чыкъмайджагъым.
Чыкъсам да мени бегенген адамгъа дегиль,— деп ташлады.

Айриенинъ бираз эркеленип, йымшакъ джевап къайтаргъаныны корьген Арсланов даа зияде джесаретленди.

— Айса, севгенгеми?
Бир кереден адамгъа севем демек, къыйын шей.

— Не севгенге, не де бегенгенге!—деди Айрие кулюмсиреп.

— Чыкъаджакъ олсанъ, эм севгенге, эм бегенгенге чыкъмалысынъ!— деди Арсланов ве ерге бакъты.
О, Айриенинъ лафларындан озюни бираз къолайсыз алда дуйды.
Энди айтмагъа сёз тапмагъан киби сусып къалды.
Сонъра Айрие джиддий тавурнен Арслановгъа бакъты да:

— Бир шей айтып оламайым сизге.
Мен янъгъыз дегилим.
Балам бар,— деди.

— Бала менде де бар, Айрие.
Сен оларгъа аналыкъ этип олсанъ, бабалыкъ борджуны мен устюме алам.

Айриенинъ башы ашагъы эгильди.
Кирпиклери агъырлашкъан киби олдулар ве яваштан козьлерининъ устюне саркътылар.
Онынъ козьлери юмулгъанда, акъбардакъ киби бетини яраштыргъан сия къашлары къарылгъач къанатлары киби ачылып кеттилер, даа тесирли, даа дюльбер олып корюндилер.
Бираз сукюнеттен сонъ, кирпиклерининъ уджларында саба тютюн япракълары устюнде йылтырап тургъан чыкъ данечиклери киби козьяш тамчылары пейда олдылар.
Булар — къуванч, ёкъса яныкъ козьяшымы?
Бильмек къыйын эди.
