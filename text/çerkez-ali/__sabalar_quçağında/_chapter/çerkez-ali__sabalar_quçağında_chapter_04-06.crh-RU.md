### VI

Медпунктнынъ азбарында кимсе ёкъ эди.
Когерип ачылгъан эрылгъанларнынъ ве къар киби беяз эрик чечеклеринннъ устюнде вызылдап балкъуртлар айланмакъталар.
Айрие къабулханенннъ пенджерелерини ачып оданы аваландырды.
Шпринлерни ве дигер алетлерни сюртип, ерли-ерине ерлештирди.
Экимнинъ ишке кельмесине бир саат даа бар эди.
Адетиндже бу вакъытта медпунктнынъ азбарында ич олмагъанда бир къач адам беклеп турар эди.
Шимди кимсе ёкъ.
Баарь.
Эр кеснинъ иши башынынъ сачындан ашкъан.
Бойле сыкълет вакъытта адамлар олур-олмаз шейлерге вакъыт сарф этмейлер.
Пек зарурий бир шей чыкъып къалса, акъшамдан сонъ невбетчи эмширеге мураджаатта булуналар.
Уфакъ-тюфек яралар, я да енгиль хасталыкълар ичюн тарлаларда даима ильк ярдым пунктлары чалышып тура.
Шунынъ ичюн олса керек ки, бугунь медпунктнынъ азбарында ич бир вакъыт олмагъан тынчлыкъ укюмсюрьмекте.

Айрие, азбардаки эрылгъан тюбюне Фиданени алып чыкъты.
Узанып бир пытачыкъ къопарды, сонъра скемлеге отурып, экимни бекледи.
Район автобусы келип токътагъанынен Айрие азбар къапыгъа чыкъты.
Автобустап элинде индже чильтерчигини тутып эким тюшти.
«Тамам вакъытында кельди Мунавар апа.
Озю районда яшаса да, бир вакъыт ишине кечикмей», деди Айрие саатине бакъып.

Экиси корюштилер, эким Фиданени севип къолундаки ильтерининъ ичинден бир алма чыкъарып, узатты.
Фидане алды ве къыз балагъа хас татлы тильнен русча,— Сагъ олунъыз,— деди.
Айрие экимге бу куньлер ичинде олып кечкен вакъиаларны къыскъадан бильдирди ве Фиданенинъ экими оларда бир къач куньден берли мусафирликте экенини, бу мунасибетнен Валерийнинъ ве Матвей Петровичнинъ де онъа корюнмеге истегенлерини айтып анълатты.

— Пек яхшы,— деди эким Айриени дикъкъатнен динълеген сонъ.
— Кельсин, корюшейик, таныш олайыкъ.

— О мында кельмеге истемей, Мунавар апа.
Сизден тартынса керек.
Зенаатдаш олгъанынъыз ичюн гъалиба.

— О насыл лаф?
Зенаатдаш олсакъ не олгъан?
Зенаатнынъ зенааттан фаркъы бар.
Кельсине бизге бираз ярдым берсин.
Арамыздан бир дерт эксик олса, о да бизим файдамызгъа.
Сенинъ эп бир ишинъ ёкъ, бар чагъыр.
Ич бир шей тюшюнмеден кельсин.
Мен чокъ отурмайджагъым.
Бугунь районда меджлис бар.

Чешмеджиева ве Сусанна совхознынъ экими Мунавар апанен таныш олдылар.
Эр экиси де озь ишлери акькъында айтыштылар.
Мунавар апа, къатнап чалышмакъ бираз къыйынлыкъ догъургъаныны, кочмеге исе эрининъ иши келишмегеиини айтты.
Чешмеджиева, совхозны пек бегенгенини, хусусан адамларынынъ пек шенъ, ишкир, мусафирченлигини, табиатнынъ дюльберлигини, аванынъ темизлигнни макътады.

— Мына снзге медпупкт,— деди Мунавар апа лафынынъ сонъунда.
— Истегенинънз киби, сакъынмай ишленъиз.
Бу бинанынъ шорбаджысы Айриедир.
О мында кельгенде даа бу эвлер къурулмай эди.
Эписи онынъ козю алдында къурулды.
Мен мында эким таин олунмаздан эвель бутюн ишлер бу заваллынынъ башында эди.
О бизде универсаль олып чалыша.
Асыл озю экимлик ичюн яратылгъан.
Эм къолу яраша, эм тили.
Мени афу этерсиз, бугунь районда меджлисимиз бар.
Лякин манъа бир куньчик мусафир кельмей къайтсанъыз джаным агъырыр.
Айды, шимдилик сагълыкънен къалып турынъыз.

Мунавар апа чыкъып кетти.
Чешмеджнева къабулханеге кирип, экимнинъ столы устюне эки дефтер чыкъарып къойды.
Буларнынъ бирини Валерик язып кетирген эди, дигерини Матвей Петрович.
Сусанна Фиданени башкъа одагъа алып кирди ве мешгъулиет кечип башлады.
Фиданенинъ тилинде аз бучукъ илле къалгъан эди.
Чешмеджиева бунъа энди чокъ эмиет бермей.
Чюнки о даа яш бала, оськен сайын тили даа зияде инкишаф этеджегнни ве озь тиллесини озю тюзетеджегине эмин эди.
Сусанна элифбеден башлады ве Фиданеге бар сесинен къычыра-къычыра озюнинъ артындан текрарламасыны теклиф этти.
Фидане сыкъылмай.
О энди Сусанна татасына алышып къалды.

Ташкентте де бир ай девамында онынъ иштирагинен мешгъулиет кечти.
Фиданенинъ активлиги ве авеслиги Сусаннагъа буюк умют бере.
Чюнки о яхшы биле ки, булар эписи экимнинъ къойгъан эмегининъ бош кетмегенине ве хастанынъ файдасынадыр.

Азбарда Матвей Петрович пейда олды.
Айрие оны корьгенннен чыкъты ве бираз сабыр этмесини бильдирди.
Матвей Петровичнинъ устюнде костюм, башында шляпа, беяз кольмеги ве галстуги бар эди.
Чырайы бираз солгъун козьлеринде юкъусызлыкъ ве ёргъунлыкъ сезиле.

— Байрамны яхшы кечирдинъизми? — деди Айрие онынъ дикъкъатыны джельп этмек ичюн.

— Пек яхшы кечирдим.
Нумайыш ве тантана биткен сонъ, насыл келип яттым, экинджи куню еримден турып ишке кеттим.

— О-о, байрамны юкълап кечирген экенсиз де.
Озюнъиз бойле бакъкъанда ёргъун корюнесиз.

— Ничюндир, бильмем, юкълап да оламайым.
Докъуз майыс келеятыр.
Эки куньден ёлгъа чыкъмакъ керек.
Акъылыма тюшсе, этим-теним чимирдей, тишлерим килитлене, буз-бузлап къалам.
Насыл барыи келирим бильмем.
Озюме чокъ ишанмайым.
Аилемнинъ эляк олгъаныны анълагъан сонъ, мен бир даа о ерлерге аякъ басмадым.
Шимди бу меселе чыкъып къалмагъан олса, ольгемдже бармаз эдим.
Кене барып яралы юрекнинъ дердини кьозгъайджагъым.

— Сиз янълыш тюшюнесиз, Матвей Петрович.
Анда ялынъыз дерт къозгъамагъа бармайсыз.
Эляк олгъанларнынъ хатиресине озь борджунъны эда этмеге, гонълюни чезмеге, теменнагъа барасынъ.
Сиз юрегинъизге ничюндир, ойле сИнъдиргсисиз ки, санки сизден башкъа бойле фаджиа кимсенинъ башына кельмеген.
Озюнъиз айтып отурасыз, отуз алты адам бир кереден эляк олгъан.
Оларнынъ да сизге ошагьан тувгъанлары, сой акъраблары бардыр эбет.

— Эбет, бардыр, бельки.
Лякин менден бир кереден эки адам.
Ондан да башкъа меним биринджи севгим кетти.
Мен оны ич унутамайым.
Аля даа тюшюмде корем.

Бу арада къапыдан Валерий кирип кельди.
Селямлашты, къол тутушты ве Айриенинъ козюне бакъып кулюмсиреди.
Онынъ бу кулькюсинде бираз утанув алямети корюнди.
Валерийнинъ устюнде де байрам костюми, галстуксиз, беяз якъалы кольмек, аякъларында сюйрю бурун йылтырувукъ аякъкъаплары бар эди.
Айрие олармы азбарда къалдырып, Чешмеджиеванынъ янына кирди.

— Дефтерлерни эвде эки кере окъуп чыкъкъан эдим Айрие шимди кене бир кере окъудым, мени пек тааджииплендирген бир шей бар, бакъайыкъ сонъу не олып чыкъар.
Чагъыр экиси де кирсин,— деди Чешмеджиева.

Башта Матвей Петрович, онынъ артындан Валерий кирди.
Экиси де Чешмеджиеванынъ къаршысыма кечип отурдылар.
Чешмеджиева Матвей Петровичке козьлерини тогереклендирип джиддий назар ташлады да:

— Бу сенинъ дефтеринъми? — деди.
Лякин къолумда Валерийнинъ дефтерини тута эди.

— Ёкъ, деди Матвей Петрович.

— Сенинъкими?— деди Валерийге айланып.

— Менимки.

— Яхшы пек яхшы.
Экинъиз де меним суаллериме джевап беринъиз, мен не якъкъа адымласам, менден козьлеринъизни алмайып манъа бакъып турунъыз.

— Матвей Петрович, сен анги районда догъдынъ? — деди Чешмеджиева кене онынъ козьлерининъ ичине бакъып.

— Днепровскийде.

— Сен, Валерий?

— Алма-Атада.

— Догърусыны айт.

— Паспортымда ойле язылгъан.
Озюм Украиналы экеним.
Балалар эвинде...

— Токъта! — деди Чешмеджиева ве энди Валерийнынъ янына келип козьлерини эслеп бакъты.
Сонъра, бир адым кери чекилип сагь къолуны юкъары котерди де: — Къолумны не якъкъа салласам, о якъкъа бакъынъыз,— деди.

— Яхшы, пек яхшы...
Етер.
Отурынъыз энди сёйлендирип бакъайым.

— Яшасын ишчи сынфы! — деп башта биринъиз, сонъ дигеринъиз айтынъыз.

— Яшасын ишчи сыныфы,— дедн Валерий озь тилинде.

— Текрарланъыз, Матвей Петрович.

— Яшасын ишчи сыныфы.

— Яхшы, пек яхшы.
Энди кольмеклеринъизии чыкъарынъ.
Чыкъардынъызмы?
Аркъанъызны айланынъ, пек яхшы.
Манъа чевирилинъ, узатынъ къолларынъызны.
Яхшы, пек яхшы.
Кийинъ кольмеклеринъизни.

Экинъизде бир сой пельтекленюв хусусиетлери бар.
Экинъизни де пельтекликтен къуртармакъ мумкюн,— деди Чешмеджиева ве дефтерлерини алып Сусанна олгъан одагъа кирди.

— Сусанна, чагъыр Айриени.

Чешмеджиева эки къолунен башыны тутты.
Айрие киргенинен Земине Гъафаровнанынъ агъарып башлагъан янакъларыны эследи ве абдырап:

— Сизге бир шей олдымы, Земине апте, шимди волидол береним, сабыр этинъ,— деди.

— Ич бир шей олгъаны ёкъ, Айрие.
Манъа бир шей керекмей.
Кель, отур яныма.
Шимди кечип-кетер.

Айрие ве Сусанна онынъ къолтугъына кирип, кушетка устюне отурттылар, экиси эки янына кечип, бираз индемей отурдылар.
Чешмеджиева къолуны козьлери устюнден алды, азгъана кулюмсирейджек олды, лякин кулип олмады.
Бир ютум сув ютты ве кене бир къач сание индемен турды.
Сонъра бир кереден ири, дюльбер козьлерини ачып, сёйленмеге башлады: 

— Билесизми не, Айрие? — деди о яваштан.
— Валерий Матвей Петровичнинъ огълу...
Бакъынъ мынавы языларны, санки экисини де бир адам язгъан.
Матвей Петровичнинъ автобиографиясында косьтерильген шейлер Валерикнинъ балалыгъында корип кечирген мусибетли вакъиаларны анъдыра.
Экисининъ де сагъ омузлары тюбюнде кичкене бенълери бар, экиси де бадем тырнакъ, хасталыкълары да бир.
Атта тишлерининъ шекили ве тизилнши бир.
Не десенъиз, денъиз, менимдже олар баба ве огъулгъа бенъзейлер.
Юринъ эпимиз берабер кирейик.
Бойле шейни бильдиргенде адам не къадар чокъ олса, о къадар яхшы.

Чешмеджиева, Айрие ве Сусанна оларнынъ янына кельдилер.
Чешмеджиева кене дефтерлерини алдына къойып:

— Динъленъиз, сизге озь автобиографияларынъыздан бирер парча окъумакъ истейим,— деди.
— Матвей Петрович шойле яза:
«Фронттан къайтып кельдим, коюмиз, хатамыз ернен-ексан олгъан.
Не вакъыт огълум ве севимли аркъадашымны фаджиалы олюмини эшиттим, о вакъыт догъру вокзалгъа келип поездгъа миндим де, устюмде олгъан парамны иче-иче суткаларнен кеттим.
Къайда кеткенимни озюм бильмедим».

Чешмеджиева бу ерде токъталды ве кене Валерийнынъ козюне бакъып, онынъ дефтерини алды.

— Энди Валерийнинъ язгъаныны окъуп берейим:
«Анамнынъ фаджиалы олюминден сонъ, мен къол-къолдан кечип, Къазахстангъа, балалар эвине келип тюштим.
Андан мени шимдики анам алып, бакъып осьтюрди».

Чешмеджиева дефтерлерини устю-устюне къойды да:

— Валерий, сен ананънынъ фаджиалы эляк олгьан ерини козюнъ алдына кетирип оласынъмы? — деди.

— Бир тюш киби.
Бильмейим,— деп омузларыны къысты.

— Ананънынъ адыны?

— Билем, Ксения эди.

Шай дегенде Матвей Петровия отургъан еринде титреди Чырайы къар киби агъарды ве башына япышты.
Эки козюни Валерийке тикти ве индемеди.

— Сизинъ язгъанынъызгъа коре севимли аркъадашынъызнынъ ады да Ксения экен, ойлеми Матвей Петрович? — деди Чешмеджиева.

Матвей Петрович кене индемеди.
Дерсинъ онынъ тили тутулып къалгъан.
«Мына онынъ дерди неде?» Ичкени де бунынъ акъибети» деп тюшюнди Чешмеджиева.
Сусанна сув берди.
Матвей Петровичнинъ кирпиклери ойнап башлады.
Чешмеджнева суалини кене текрарлады.

— Ойле, амма огълумнен экисини магъаз ичинден куйген бир алда тапып чыкъаргъанлар да я? — деди о Чешмеджиеванынъ суалинден теляшланып.

— О тарафы манъа бельгисиз.
Озюнъиз билирсиз, Матвей Петрович.
Шимди сиз эвге къайтып, бираз ятып раатланынъыз.
Бельки мен янълышадырым.
Ничюндир, сизни баба ве балагъа ошатам.
Бутюн сынавларымнынъ ве бельгилеринъизнинъ нетиджеси манъа шуны корьсете.
Эм сиздеки тутукълыкъ дегиль де пельтеклик экен.
Бойле хасталыкъ сой къува билнр.
Айды, бунынъле, бугуньки субетимизни битирейик.
Эгер сиз пельтекликтен къуртулмакъ истесенъиз махсус вакъыт тапып, биринджи кере бир ай, сонъра логопеднинъ таин эткенине коре текрар келип девалав курсуны кечмек керексинъиз.
Мадам ки бу деваланув процесси чокъ вакъыт талап эте, менимдже сиз, область диспансерине мураджаат этинъиз.
Анда сизни бир группагъа таин этерлер, къатнарсыз ве тедавийленирсиз.

Чешмеджиева ве Сусанна медпункттан къайткъанлары киби, Айрие догъру Катеринагъа джувурды.
Катерина къач куньлерден берли мусафир къабул этмек ве озгъармакънен огърашты.

— Андрей Андреевичнинъ ордени манъа ярады,— деди о Айриени корьгенинен.
— Къач куньден берли столым джыйылмай.
Биревини озгъардым дегенде, башкъалары келип чыкъалар.
Бойле вакъытта сен ярдымгъа келе тургъансынъ, шимди озюнънинъ ишинъ де етеджек.
Мусафиринъ де бар.
Эбет сизге де келедирлер орден хайырламагъа, ойлеми Айрие?

Айриенинъ къулагъына Катеринанынъ бир лафы кирмеди.
Онынъ бутюн тюшюнджеси Валерик эди.
Бутюн джаны ве джигеринен бу анълашылмагъан меселенинъ акъикьат олып чыкъмасыны истей.
«Къолай шей дегиль эбет, он еди йыл озь эвлядынъны ольдю беллеп юрь де, сонъ бирден алдынъа йигирми бир яшында къувурчыкъ сач йигит пейда олып: — Баба мен сенинъ огълунъ олам,— деп чыкъса, онъа ким севинмез?
Акъылынъны чылдырмагъа мумкюн.
Ах, бу шей керчек олгъайды баре.
Бунъа къуванмагъан адам олмаз эди.
Чешмеджиеванынъ тылсымлы сёзлери акъикъат олып чыкъсын.
Барсын адамлар къувансынлар, асретлер къавушсынлар...»

Катерина тепсилерни сюртип, серванткъа тизип къойды ве Айриеге айланып:

— Не аякъ устюнде къатып къалдынъ, ёкъса атеш алмагъа кельдинъми?
Кеч дивангъа яслан.
Мен шимди элимни-бетимни ювуп келейим,— деди.

— Катерина, билесинъми достчыгъым не?
Мен санъа Валерик ичюн кельдим.

— Кене Валерик.
Асыл шу огъландан къуртулып оладжакъмызмы?
Мен къуртулдым дегенде, сен тутулдынъ.
Не олды, Сусаннагъа козь эттими?

— Екъ, башкъасына.

— Кимге?

— Матвей Петровичке.

— Аля даа Алма-Атадан къайткъанда тартышкъанларыны унутамаймы?
Инат экен.
Анасынынъ къанына тарткъан.

Катерина ашханеге чыкъты, къолларыны салкъын чешме тюбюне тыкъып сабунлады.
Айриенинъ сабыры тюкендй, онынъ янына келип, бугунь олып кечкен лакъырдыларны ве Чешмеджиеванынъ кетирген бутюн ошатув аляметлерини айтып анълатты.
— Албу исе, Матвей Петровичнинъ эляк олгъан къадыны Ксения, Валерийнинъ анасынынъ ады да Ксения экен,— деди о тааджипленип.

Катеринанынъ къолундан сабуны тюшип кетти.
Шашмалады, юзбезге узанды.
Сонъра къолларынынъ сабунлы екенини эслеп, тез-тез ювмагьа башлады.

— Украинада Ксения ады олмагъан койге расткельмек къыйын,— деди о къолларыны сюртип.
— Эр алда бу сырнынъ анахтары ялынъыз Флоранынъ къолунда.
Онынъ совхозгъа кельмеге истемегенинден, Валерийнинъ мында къалгъанына разы олмагъанындан, сонъки кере меним къапымны урып чыкъып кеткенинден мен бир шейлер дуймай къалмагъан эдим...

— Буны ялынъыз, Флория чезе биледжек,— деди Айрие.

— Бармакъ керек.
Эвине барып богъазына япышмакъ керек.
Къолнен дегиль де, сёзнен.

— Я о да инат олса?

— Онъа шек-шубе ёкъ.
Эгер уджуны тутып олсакъ, айтмай къайда бараджакъ.
Пек тирельсе къоркъузырмыз.
Ондан башкъа бизде къанун бар.
Бу ишлернен огърашкъан тешкилятлар бар.
Ярдым этерлер.
Шимди эр шей Флориягъа багълы.
Меселени тезлештиреджек де о, соладжакъ да о.
Мен ярын Алма-Атагъа кетем.
