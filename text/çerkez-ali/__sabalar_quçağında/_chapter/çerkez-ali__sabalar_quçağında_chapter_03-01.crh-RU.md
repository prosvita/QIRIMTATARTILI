## Учюнджи къысым

### I

Поезд келип Ташкент вокзалына токътады.
Ава сувукъ эди.
Ташкентке кетемиз, деп енгиль кийинген ёлджулар кенъ вокзал мейданына чыкъкъанлары киби янълышкъанларыны сезип башладылар.

Чырчыкъ беттен эскен аджджы ель ве къарлы ягъмур адамларнынъ бетине урула, къулакъларыны, бурунларыны къыджырткъан киби ашлап, чертип ала.

Троллейбус токътагъан ерде топлангъан адамларнынъ арасында эки къыз тура.
Бириси сарышын, дигерининъ сачы исе мысырбогъдай пускюлини анъдыра.
Сачларынынъ уджларындан саркъкъан къарлы ягъмур тамчылары энъселеринде ве къулакъларынынъ артында ёлакъ къалдырып акъмакъта.
Устьлеринде къыскъа юбка ве индже кофтачыкълар.
Балдырларына япышып къалгъан чильтер чорапларыпыпъ ичинден шафран алмасы киби къызаргъан тиз къапакълары корюне. Энди лаф этмеге меджалы къалмагъан бу къызларгъа эки яш эришип башлады:

— Шималь къызлары, Ташкентке исинмеге кельдинъизми?
— деди олардан бириси мыскъылнен.

— Энди исиндик.
Етиштирип олсакъ, кельген поездымызнен къайтыр эдик,— деди тишлеринн шатырдатып пускюль сач къыз.

— Я бу къадар юфкъа кийинип кимге корюнмек истединъиз?
Чокъ языкъ ки, къаршылап чыкъмагъанлар.

— Даа шуба къазанамадыкъ,— деди дигер къыз кулюмсиреп.

— Телеграмма бермеге унуттыкъ,— деди пускюль сач сою.

— Айса юринъ чайханеге.
Чай эр шейнинъ башыдыр.
Бираз ичинъизге джанынъыз кельсин.

Къызлар бири-бирине бакъыштылар.
Сёзсюз анълашсалар керек, кетмедилер.
Яшлар троллейбускъа минип кеттилер.
Экинджи троллейбусны беклемеге чареси къалмагъан къызлар, такси невбетнни беклеп тургъанлар янына авуштылар.
Устюнде тери якъалы бой пальтосы, башында мешин къулакълы къалпагъы олгъан адамнынъ артындан невбет алдылар.
— Эмдже, пальтонъызнынъ бир кошесинн бизге бермейсизми? — деди кулюмсиреп бириси.

— Берир эдим амма, бир этек тюбюнде учь къыз сыгъдырамам,— деди бу адам.
Сонъра пальтосынынъ астында сакъланып тургъан тос-томалакъ ири козьлю къызчыкъны косьтерди.

— Багъышланъыз, шакъа этемиз эмдже.

— Мен санъа билир-бильмез адамгъа илишме демеген эдимми? — деп тазирледи достуны пускюль сач къыз.

— Эркек кишиге мукъайт олып илиш.
Истесенъ, шимди пальтосынынъ тюбюнден апайы да чыкъар.

Адамлар кулюштилер.

— Зарар ёкъ, тезден кунеш догъар, къызарсыз.
Озьбекстан джыллы ер,
— деп бу адам къызларнынъ энди котерип башлагъан аякъларына бакъты.
— Вай-вай,— деди о сонъра аджынып.
— Сиз нафиле такси беклейсиз.
Кунеш чыкъкъандже барып вокзалда отурмайсызмы?

— Ёкъ, эмдже.
Кетеджек еримиз узакъ.
Автобускъа етишмек керек.
Шу арада такси келип къалды.
Пальтолы адам къызчыгъыны котерип таксиге сокъулды.
Онынъ артындан бу эки къыз да минди.

— Сиз не якъкъа кетесиз? — деди таксиджи пальтолы адамгъа.

— Психобольницагъа.

Шай дегенде къызлар экиси де пальтолы адамгъа тикилип бакътылар ве бири-бири артындан таксиден секирип тюштилер.

Такси психиатрик поликлиника алдына келип токътады.
Пальтолы адам къызынынъ къолундан тутып тюшюрди.
Балабан кемер къапылардан кечип, кенъ мейдан азбаргьа кирдилер.
Азбарнынъ ичинде беяз халатлы адамлар о якъ-бу якъ ашыкъып юрелер.
Олар экимлер, эмширелер олса керек.
Базыда бир исе, чалышып юрген адамларгъа расткелесинъ.
Юксек чинарлардан текюльген япракълар ешиль клумбалар устюнде асылып къалгъан.
Пементленген арыкълардан ташып къарлы сувлар акъмакъта.
Арыкъларнынъ базы ерлеринде кестане ве эмен тереклеринден тёкюльген япракълар йыгъылып къалгъан.
Бу ерде сув тыйналгъан ве клумбалар арасына ташып кеткен.
Тереклернинъ чокълугъы, клумбалар ве ерге бастырылып къонылгъан чокътан-чокъ гуль тюблери язда бу кениш азбарнынъ ярашыкъ бир гульбагъча шекилине киргенини тасдикълап туралар.
Кунеш шавлелери тереклер арасындан сепилип башлагъанынен азбарда сипиртки ве курек алып чыкъкъан адамлар пейда олдылар.

Таксинен кельген бу пальтолы адам къызынынъ къолундан тутып, азбарнынъ ортасында ерлешкен биринджи корпуснынъ басамакъларындан котерильди.
Софагъа киргенинен онынъ алдына беяз халатлы семиз бир къадын чыкъты.

— Гражданин, сиз къайда кетесиз?
— деди о къаба сеснен.

— Манъа баш эким керек.

Къадын онъа шубели бакъты.

— Баш эким шимди хасталарны тешкере.
Бельки башкъасы керектир?
Адыны, фамилиясыны айтынъ, мен чагъырырым.

— Манъа кимсе керекмей.
Мен хастанен корюшмеге кельмедим.
Меним баш экимге эки лафым бар.

— Ойле олса, мына бу корюшюв одасына киринъиз.

Баш эким хасталарнынъ арасында олмаса, оданынъ экинджи къапысындан орта аяткъа чыкъарсынъыз.
Сагъ тарафта баш экимнинъ кабинетини корерсиз.

Пальтолы адам корюшюв одасына кирди амма, озюнинъ неге огърагъаныны бинльмей къалды.
Мында хасталар озь адамларынен, тувгъанларынен корюше, ал-хатир сораша экенлер.
Узун столнынъ бир тарафында хасталар отура, дигер тарафында исе оларгъа хатир сорап кельген сой-акърабалары отуралар.
Хасталарнынъ арасында чешит тюрлю сойлары бар...
Кимиси куле, кимиси индемен козюнъе бакъып тура.
Кимиси исе газета окъуп, сонъра къолуны котерип, янындакине анълата.

Корюшюв одасында эким ёкъ эди.
Пальтолы адам къаршыдаки къапыны ачып ортадаки узун аяткъа чыкъты.
Баш экимнинъ кабинетини тапып, къапысыны аралыкъ этип бакъты.
Ичериде, стол башында козьлюкли, чал сач бир къадын отура эди.

— Киринъиз,— деди о пальтолы адамнынъ янында тургъан къызчыкъны корьген сонъ.

— Мен Къазахстандан кельдим,
— деди о скемлеге ерлешип.
— Адым Самедин Арсланов.
Башкъа бир шейде шубеленменъиз, акъылымыз еринде.
Бу меним къызым Фидане.
Бизге ялынъыз тутукъларны сёйлендирген эким керек.
Ярдымда булунманъызны риджа этем.

— Сизни мында ким йиберди?
Озюнъизде эким ёкъмы?
Алма-Атада пек яхшы экимлер бар.
Тутукълыкъ саасында ишлеген логопедлер, алимлер бар.
Къыш куню баланы заметке къойып, андан мында кельмеге аджет бар эдими?

Баш эким бу сёзлеринн айткъанынен дикъкъат иле онынъ козьлернне бакъты.
«Асыл эким-психиатрларнынъ адамгъа бакъышлары бам-башкъа ола экен» деп тюшюнди Арсланов.

— Бар эди, доктор.
Багъышланъыз, экимнинъ экимден фаркъы ола экен.
Шимдики заманда месафенинъ узакълыгъы якъынлыгъы чокъ белли олмай.
Ёлгъа чыкъкъан сонъ, истесенъ Алма-Атагъа, истесенъ Ташкентке кет, эмиети ёкъ.
Самолёт истеген еринъе етиштире.
Дердинъе дерман тапмакъ ичюн энъ узакъ экимге энъ якъын адамынъ деп келесинъ.
Эбет, сааткъа бакъып хаста къабул эткен, экимлер де ола.
Ойле союна бир кере баргъан бир даа бармакь истсмей.
Яхшы экимнинъ намы узакъ кете экен.
Мына бизге бойле эким керек,
— деп къоюн джебинден чыкъарып бир кягъыт узатты.

— А-а, Земине Гафаровна Чешмеджиева?!
Ойле эким бизде бар.
Лякин бильмейим, о сизни къабул этип олурмы?
Онъа бир къач ай эвельси невбетке язылалар.
Я бу адресни сизге ким берди?

— Башынъа беля тюшсе доктор, эр ерден сораштырасынъ.
Мынавы гуль киби къызчыгъым тутукъланды.
Къазагъа огърады.
Онынъ бахты сизинъ къолунъызда, ярдым этинъ доктор.

Эким телефонгъа къолуны узатты, трубканы алды, нумерлерини бир къач кере айландыргъан сонъ:

— Сусанна, бу сенсинъми? — деди.
— Земнне Гафаровнаны чагъыр телефонгъа.

Трубканы къолундан ташламай, бираз беклеген сонъ, кене лаф этмеге башлады:

— Селям, ишлер насыл?..
Ёкъ, ёкъ, сен онъа айт, низам эр кес ичюн къанундыр.
Ава ярамай олса да, хасталар бир вакъыт кечикмей, экимнинъ де кечикмеге акъкъы ёкъ.
Земине, мында сени корьмек ичюн та Къазахстандан кельгенлер.
Бабасы ве къызы.
Къабул эт.
Зарар ёкъ, эр бир къануннынъ ихтары да ола биле.

Баш эким трубканы ташлады, яры акъ, яры къара сачларыны юксек къасиакълы такънеси арасына къыстырып аякъкъа турды.

— Юрннъ, сизге къапыны ачайым,
— деп алкъагъа кечирильген бир топ анахтарны къолуна алды.

Эким, кене шу, банаки хасталарнен корюшюв одасынынъ къапысыны ачты ве Арслановнынъ агъызындан арды-сыра текрарланып чыкъкъан алгъышларгъа эмиет бергеннни бильдирген киби башыны саллады ве къапыны килитлеп озь кабинетине къайтты.

Корюшюв одасында энди кимсе ёкъ эди.
Анълашылгъанына коре демики хасталарны озь палаталарьна алып кеткенлер.
Бугунь ава сувукъ ве ягъмурлы олгъанындан хатир сорап кельгенлер де аз олса керек.
Арсланов къаршыдаки къапыны тартты, ачылмады.
Бир даа къуветлидже тартты, кене ачылмады.

— Ой, анасыны,— деди о.
— Бу къапыны да килитлегенлер.
Кери къайтты.
Баш экимнинъ тарафына чыкъкъан къапыгъа кельди.
Бар къуветинен итеди, озюне таба чекти, о да ачылмады.
Эки тарафта, эки къапы, экиси де килитли.
Баш экимни къычырып чагъыраджакъ олды, кабинети узакъта.
Коридорнынъ энъ сонъунда, къычырсанъ да эшитильмейджек.

— Коресинъми, къалдыкъ мынавы хасталар одасында,— деп ташлады о къаарленип.

— Я ойле дегенинъ не? — деди Фидане бабасына бакъып.

Арсланов шу ан агъызындан янълыш лаф чыкъкъаныны анълады ве сёзюни бурып:

— Зарар ёкъ, къызым, шимди эким апанълар келип къапыны ачарлар,— деди амма, озю къайсы къапыгъа барып уруладжагъыны бильмей.
Пенджереге бакъты.
Пек юксек, пармакъ уджуна турып созулсанъ биле боюнъ етмейджек.
Бираз вакъыт кечкен сонъ, азбар тарафкъа чыкъкъан коридорда къопкъа тасырдысы эшитильди.
Арсланов къапынынъ анахтар делигинден эгилип бакъты.
Коридорнынъ полыны ювмагъа кельген къадынны эследи.

— Гражданка, гражданка! — деди о анахтар тешигинден козюни алмайып.
— Къапыны ачынъыз, бизге чыкъмакъ керек!

— Мен ачарым санъа шимди! — деп сомурданды къадын пол ювгъан таягъынынъ уджундаки чулны къопкъагъа далдырып.

— Апа, мени динъленъиз, къулакъ салып динъленъиз!
Мен хаста дегилим, баш экимге кельген эдим, къалдым мынавы оданынъ ичинде.
Апа ялварам, ачынъыз къапыны!

— Чокъ зырылдай берме! — деди къадын сылакъ чулны къопкъадан чыкъарып.

— Апа, инанмасанъыз, барып баш экимден соранъыз.
Мен акъылым еринде бир адамым, шукюр даа бу дертке огърагъаным ёкъ.
Мына янымда къызым да бар.

Шай дегенде бу къадын токъталды, пол ювгъан таягъыны къопкъанынъ устюне къойып, къапыгъа кельди.
О да эгилип бир козюни анахтар тешигине якъын кетирди.
Арсланов кенаргъа чекильди ве Фиданенннъ къолтукъларындан котерип косьтерди.

— Шимди, токътап тур,— деди къадын Фиданени корьген сонъ.
Арсланов нейсе, озюне келип башлады.
Полгъа демир болтларнен пекитильген отургъычкъа отурды, джебинден явлугъыны чыкъарып, тер баскъан манълайыны, энъсесини сюртти.
«Булар адамгъа акъылыны ойнаткъан деп бакып алышкъанлар» — деди о ичинден.
«Даа мында мий хасталыгъына огърап тюшсенъ не япаджакъсынъ?
Айды, сабыр этейик, анавы пол ювгъан къадын энди манъа инанса керек.
О биревге илле къапыны ачтырыр.
Уф, мынавы пальто да сыджакълыкъ этти.
Саба вокзалда тентиреп тургъан пускюль башны мында кетиреджек экенсинъ.
Къалтырамаз эди ченъгеси амма...»
Арсланов пальтосыны чыкъарып, къолуна алды.
Сабыры тюкенгенинден еринден турып къапыгъа таба адымлады.
Коридорда кене къадын давушлары эшитильди.
Пол ювгъан къадыннынъ артындан анахтарларыны чынъгъылдатып беяз халатлы семиз бир къадын кельди.
О къапыны ачты да, Арслановнынъ козьлерине шубели-шубели бакъты.
Сонъра эки метр къадар кери чекилип:

— Гражданин, сиз мында не япасынъыз? — деди.

— Оны сизден сорамакъ керек! — деди Арсланов ачувланып.

— Гражданин, сиз мында не ишлеп юресинъиз!? — деди о текрар.

— Мен сизге айттым да, гражданка! — деди Арсланов сесини котерип.

— Мен санъа «гражданка»нынъ не экенини анълатырым.
Бу кимнинъ баласы?
Оны мында ким къалдырып кеткен экен?
Дежурный!!!

Арсланов къапыдан чыкъып етиштиралмады.
Беяз халатлы къадын тез-тез къапыны япып, килитледи.
Лякнн озю кетмеди.
Невбетчи етишип кельди.
О, анахтарджы къадынгъа саба ишке кельгенинен бир къызчыкънынъ къолундан тутып корюшюв одасына кирген пальтолы адамны корьгенини айтты.
Бундан сонъ къадын бир даа къапыны ачып:

— Айды, чыкъынъыз гражданин, бизим ишимизде чешит худжур шейлерге расткелине.
Шунынъ ичюн пек мукъайт ишлемек керек ола.
Сизни де анъламай бираз раатсызладыкъ, афу этинъиз,— деди.

— Арсланов бу кереси индемеди.
Фиданенинъ къолундан тутып коридор бою адымлады.

— Сиз кимге кельдинъиз? — деди онынъ янашасындан озгъарып чыкъмакъта олгъан анахтарджы къадын.

Арсланов кене индемеди.
Дерсинъ агъызына сув алгъан.

— Гражданин, сизден сорайым, сиз кимге кельген эдинъиз? — деди о текрар.

— Сорай бергенинъиз не я?
Сабадан берли баягъы терлеттинъиз, етер! — деди Арсланов сертейип.

— Гражданин, мен сизге ярдым этмек истейим, сизде гъалиба, шизофрения!

Арсланов индемеди.
Клумбалар арасындан бурулып кеткен сокъакъ бою тез-тез адымлады. 
Онъа баш эким къайсы корпускъа бараджагъыны анълаткъан эди. 
Энди кимседен бир шей сорамай, бир тарафында юксек дивар къалангъан тар ёлчыкъ бою кетти.
Бу ёл оларны япракълары сарарып къалгъан шефтали багъчасына алып кельди.
Багъчанынъ ичинде семиз бетли озьбек йигити кебаб къызартмакъта.

— Юр, къызым, санъа кебаб алайым,— деди Арсланов бурунына къокъу ургъанынен.

Олар кебабчынынъ янына кельдилер.
Арсланов онъа дёрт пармагъыны юкъары котерип косьтерди ве кенаргъа чекильди.
Тютюнге богъулгъан кебабчы дёрт теменни авуштырып, хорлы ерге айландырып къойды.

— Тез оладжакъмы?
— деди Арсланов бираз беклеген сонъ.

— Ашыкъманъ, эмдже,— деди кебабчы оксюригине богъулып.
— Ашыкъсанъыз шашмаларсыз, шашмаласанъыз анавы бинагъа тюшерсиз,
— деп башыны оларнынъ янъы чыкъып кельген корпусына тараф къакъты.

— Мен анда тюшип чыкътым энди,— деди Арсланов чырайыны сытып.

— Ойлеми?
— деди кебабчы абдырап.
— Мына шимдичик сизинъ кебаб азыр олур.
Бир минут сабыр этинъ.
Айса, энди тюзелип чыкътынъызмы?
Шукюр савлукъкъа.
Къызынъыз да къаршылап кельдими?
Я анасы къайда?
Онъа кебаб сымарламайсызмы? — деп кебабчы бир чокъ шашма лафлар сачып башлады.

Арсланов сусты.
О энди агъызыны ачып кимсеге лаф айтмайджакъ олды.
Чюнки не айтса, онъа мында шубеленип бакъалар.
«Бу хызметте ишлеген адамлар ойлелер.
Ёкъса, мен оларгъа худжур олып корюнемми?
Анъламайым, деди Арсланов озь-озюне.
«Ал, къызым, аша.
Бунъа кебаб дейлер».

— Къартанам бойле пиширмей,— деди Фидане кебабны тишлегенинен.

— Къартананънынъ кебаб къызарткъан тавасы башкъа къызым.
Аша, аша, тоймасанъ даа алырым.

Чешмеджиеванынъ кабинети алдындаки скемлелерде Фиданеден буюкче бир къач бала даа беклеп тура эди.

Эписининъ янында анасы, я да бабасы бар.
Эписининъ чырайы кускюн.
Бири-биринен лаф этмей, индемей туралар.
Я эвлядынынъ бахтсызлыгъыны истеген ана-баба олурмы?
Эбет, олар да Фидане киби бирде-бир себептен дерт тапкъандырлар.

Пельтеклик инсан ичюн буюк хусур ве эксикликтир.
Бала осе, окъуй, зенаат огрене, бильги саиби ола, лякин пельтеклиги ичюн бутюн омюри бою азап чеке.
О эвеля озь-озюни азаплай, утана.
Адамлар арасына кирмеге чекине.
Эр кес шенъленгенде о сусып отура.
Сёзге чыкъмакътан, нуткъ айтмакътан марум олып яшай.
Къыз бала ичюн тутукълыкъ азабы эки кере зияде.
О севген яшынен ачылып лаф эталмай.
Озь къысметинден озю къачып юре.
Булар эписи бала оськен сайын онынъ психикасына тесир этип башлай.
Яваш-яваш нерва системасыны зайыфлата.
Эр шейге ачувнен бакъа, къуванчы эксик ола.
Бу дертке огърагъан балаларны деваламакъ ичюн, оларнынъ тюзгюн лаф этмелери, бахтлы олмалары ичюн, совет экимлери, совет педагоглары гедже-куньдюз къайгъырып туралар, бу агъыр ишке буюк чыдам ве сабырнен янашалар.
Баланынъ психикасы ве нерва системасынен багълы олгъан бу кучь вазифеде белли бир дереджеде мувафакъиет къазанмакъ ичюн эким-логопеднинъ шахсий истидаты, терен бильгиси ве теджрибеси олмакъ керек.
Бу иште эр бир эким мусбет нетидже эльде эталман.
Оны къазанмакъ ичюн баланы этрафлыджа огренмек керек.
Айни вакъытта ана-бабасыны, онынъ турмушыны, кадяларынынъ ойнагъан достларыны, къомшуларыны дэ огренмек керек ола.
Тутукъны девалагъан, сёйлендирген эким, онынъ экинджи анасы олып къала.

Арсланов сабырнен невбетини беклеп тура.
Чешмеджиевагъа баш эким телефон этсе де, о бу ерде акъсызлыкъ япып, шамата чыкъармагъа истемей.
Уйле маали якъынлап кьалды.
Невбетте кене эки бала даа бар.
Олардан сонъ, невбет Фиданенинъ.

«Манъа ашыкъмагъа бир шей ёкъ.
Эп бир Къазахстангъа бир къач куньсиз къайталмайджакъмыз.
Ташкент мусафирпервер бир шеэр.
Бизге де къонмагъа бир коше тапылыр, тек Фиданемнинъ иши онъына кеткейди.
О къадар ерден мында замет этип кельген сонъ, баланынъ бахты юрьгейди баре».
Арсланов шимди ялынъыз бойле тюшюнджелернен яшай.

Тойнынъ олып кечкенине даа эки ай толмай.
Къулагъында аля даа чалгъы сеслери янъгъырай.
Я Айриенинъ сыджакъ севгисини, къартийлернинъ къуванчлы козьяшларыны айтмайсынъмы?
Арслановнынъ юреги, шимди, ат башы киби.
Онынъ севинчи де ичине сыгъмай.
Эвленгенининъ ильк кунюнден Фиданеге бабалыкъ дуйгъусы ашламагъа тырыша.
Айни шу мунасибетни Айриеден озь эвлядына — Эскендерине беклей.
Шунынъ ичюн о ашыкъмай.
Туткъан ишининъ сонъуна чыкъмагъа истей.
Тарлада иш къалмады.
Тютюнлер къурутылып таванларгъа илинди.
Деметлев иши яхшы кете.
Алтын киби сары, темиз тютюн тайларыны машиналаргъа юклеп, девлетке теслим этелер.
Онынъ башында шимди Арслановнынъ олмасы шарт дегиль.
Арангъа кирген берекет бир вакъыт ятып къалмай.
Онынъ ери тез тапыла.
Тек даа олгъайды.
«Сагъ олсын трубаджы Шемшедин, бу адресни манъабермеген олса, бир бучукъ миллионлыкъ Ташкент ичинден Чешмеджиеваны къандан тапар эдим...» деп тюшюне о.

Ниает, Арслановнынъ невбети кельди.
Яш, дюльбер бир къыз къапыны ачып, Арслановкъа бакъты да:

— Сиз, Чешмеджиевагъа кирмек истейсизми? — деп сорады.
Сонъра къапыны япты ве бир дакъкъа кечер-кечмез кене ачып:

— Хаста, киринънз! — деп Арслановны давет этти.

Арсланов Фиданенинъ къолундан тутып яваш адымларнен ичери кирди.
Къыз тургъан одадан кечип, экинджи къапыны ачты.
Онынъ алдында, кенъ стол башында элли яшларында, орта бойлу, сачлары агъарып башлагъан, беяз бетли, ири козьлю къадын отура.
Иште бу тутукъларны сёйлендирген эким-логопед Чешмеджиева Земине Гъафаровна эди.

О баягъы яшларында олгъанына бакъмадан еринден турды, кулюмсиреп Арслановнынъ янына кельди, Фиданени къучагъьша алып опьти де, кене ерине къайтып отурды.
Бираз вакъыт индемей турды.
Бу арада Арслансвны экимге давет эткен къыз келип Фиданенн охшап-алдатып янаша одагъа алып чыкъты.
Эким башта баланынъ бабасынен лаф этмек истей экен.
О ничюнднр, бутюн вакъыт кулюмсиреп, бир шейлер язды, язды, кене индемеди.
Бу сукюнетли кулюмсиревде гизли сыр олгъаныны, эким энди Фиданени озюне джельп этип башлагъаныны Арсланов эльбет де анъламады.
Кулюмсирегенде агъызындаки алтын тишлерининъ уджлары корюне, сонъ кене гъайып олып кетелер.
Манъланы ве янакъларында йымшакъ бурюшиклер асыл олалар.
Кечмишининъ хатиреси олгъан бу терен ёлакълар, онынъ беяз бетини даа зияде яраштыра, къальбинъде эким ичюн ишанч ве урьмет ислери уяндыралар.
Кимерде бир башыны котерип юзюнъе бакъса, ири тёгерек козьлери сени бир кереден эсир ала.
Эгер о тылсымлы козьлер санъа бир къач дакъикъа бакъып турмасын, озюнъни гуя башынъ айлангъан киби дуясынъ.

«Бу экимнинъ бутюн сыры козьлеринде олса керек» — деп тюшюнди Арсланов.

— Къазахстандан кельдинъизми?
— деди эким онынъ тюшюнджесини болип.

— Эбет, Алма-Ата областындан,— деп джевапланды Арсланов.

— Къызынъызмы?

— Къызым.

— Анасы сагъ-селяметми?

— Сагъ.
Якъында эвлендик.

Арсланов, агьызындан бойле сёз чыкъып кеткеннне пешман этти.

— Насыл ола я?
А-а, анълашылды,—деди эким онынъ шашмалагъаныны корип.

— Тутукълангъаны чокътанмы?

— Тили чыкъкъанындан берли.
Энди беш йыл.

— Неден олгъаныны билесизми?

— Къоркъудан олды.
Анасынен берабер, дрезина къапакълангъанда огърагъанлар.

Бу суаллерден сонъ, эким Арслановкъа янаша одагъа чыкъмасыны риджа этти ве:
— Сусанна!
— деп яваштан озь ярдымджысыны чагъырды.

Сусанна Фиданени алып кельди.

— Къана, къызым, кельчи бу якъкъа!

Фидане сакъына-сакъына бир-эки адым атлады, янаша одагъа чыкъкъан бабасына бакъты, кери къайтаджакъ олды, сонъ токъталды.

— Кель, кель къызым.
Бакъчы меним столымда насыл ресимлер бар.
Кель, санъа косьтерейим.

Фидане юрекленип якъын кельди.
Эким оны кене къучагъына алды.
Чекмеджени ачып, махсус япылгъан ресимлерии бирлей-бирлей стол устюне къойды.

— Сен пек яхшы къызчыкъ экенсинъ.
Эм козьлеринъ де тоз-тёгерек.
Менимкилерине бенъзей.
Догърумы?

Ойле дегенде Фидане экимнинъ козьлерине бакъты.

— Ана, шай, аферин къызыма.
Биз экимиз ойле дост олайыкъ ки, сенинъ бутюн достларыиъ бизге сукълансынлар.
Меним деген шейимни япаджакъсынъ къызым, не сорасам айтаджакъсынъ, яхшымы?
Къана бакъайым, сен озь адынъны билесинъми?

— Би-билем.

— Недир сенинъ адынъ?

— Фн-фи-Фидане.
Я ананънынъ ады не?

— Ай-ай-Айрие.

— Аферин къызыма.
Эр шейни биле экенсинъ.
Мынавы ресимни таныйсынъмы?
Недир бу?

— Эчки.

— Я бу не?

— Бу да эчки.

— Я бу эчкилер не япалар?

— Тюртюшелер.

Эким китапнынъ ичиндеки бутюн ресимлерни косьтерип, сорап чыкъты.
Фидане тутукъланса да, эписине догъру джевап бердн.

— Яхшы, къызым.
Айды, бар энди бабанъа.
Коресннъми насыл достлаштыкъ сеннен?
Акъыллы къызлар ойле олмакъ кереклер.

Фидане джувурып Сусаннанынъ янына барды.
Бабасыны кене эким чагъырды.

— Баланъызда хавфлы бир шей корюнмей.
Девалав курсындан кечсе тили тюзелип кетер.
Акъылы еринде, табиаты яхшы, сёзге де пек келе.
Энъ эсасы шу ки, адамны дикъкъатнен динълей.
Бойле балалар деваланувгъа яхшы берилелер ве тез тюзелип кетелер.

— Сиз меним омюримни узаттынъыз, эким.
Сагъ олынъ.
Мен анджакъ бойле умютнен ёлгъа чыкъкъан эдим.
Умютим бош кетмеди.
Деми лафымдан сезип къалдынъыз ки, биз онынъ анасынен якъында эвлендик.
Эвленюв мунасибетинен кечирген акъшаммызны яраштырмагъа Ташкент усталары кельген эдилер.
Олар Фиданени корьгенлеринен меним къулагъыма сизинъ адынъызны айттылар.
Трубаджы Шемшеднн деген адам сизни пек яхшы биле экен.
Адресинъизни ондан алдым.

— Я мен оны бильмейим де, о мени къайдан биле экен?

— О сизни пек яхшы биле.
Сизинъ акъкъынъызда газета ве журналларда язылгъан макъалелерни кесип-кесип джеп блокнотына къойгъан.
Йигит озь лагъабынен анъылыр, дегенлери киби халкъ арасында адынъыз «тутукъларны сёйлендирген эким» деп джайрагъан.

— Айды, чокъ макътаманъ мени.
Юзлернен совет экимлери киби мен де озь хызметимни япып келем.
Ишимде кимседен устюнлик корьмейим.
Элимден кельгенине коре тырышам.
Фиданенииъ озь акъранларындан бир группа топлап, сонъ девалав курсына кечермиз.
Лякин меселе шунда ки, сиз Ташкентли дегильсиз, узакътан кельдинъиз.
Бу ерини озюнъиз чезеджексинъиз.

— Къач кунь керек олур экен беклемеге?

— Энъ аздан бир ай,— деди эким.

Арсланов юткъунды.
Бир ай Ташкентте яшамакъ онъа мумкюн дегиль.
Баланы ташлап кетмеге де ишанчлы адам керек, эв керек.
Я бунъа Айрие разы оладжакъмы?

— Айса, бизге эвге къайтмакъ керек оладжакъ,— деди Арсланов ынджынып.
— Чокъ языкъ.
Мен ойле тюшюнмеген эдим.
Янълышкъаным.
Афу этинъиз.
Тюф, тюф...

— Ташкентте кимсенъиз ёкъмы? — деди эким.

— Таныш-билишлер бар амма, баланы кимге ишанырсынъ?

— Сизнинъ къач кунь къалмагъа вакътынъыз бар?

— Эки афтагъа рухсет алдым.

— Ойле олса, озюнъизни пек къыйнаманъыз.
Бнзим мусафиримиз олурсыз.
Меним де Фидане киби бир торунчыгъым бар.
Экиси аркъадаш олур, эгленирлер.
Девалав курсуна озюнъиз алып кетер, алып къантырсыз, разысызмы?

— Бинъ бир кере тешеккюр сизге Земине Гъафаровна!
Тевекель ерде халкъ арасында адынъыз айтылмай экен.

Чешмеджиева Сусаннаны чагъырды ве Фиданени кичкене балалар группасына язып къоймасыны буюрды.
Сонъра Арслановкъа бакъып:

— Саат алтыгъа къадар сиз бошсыз, кетип Ташкентнен таныш олунъыз.
Истесенъиз Фиданени айванат багъчасына алып барынъыз.
Мени трамвай токътагъан ерде беклерсинъиз.

Арсланов Фиданени алып чыкъты.
Къапы янында бир къач адам даа беклеп тура эди.
Сусанна чай кетирди.
Экимнен экиси уйлелик аш вакътында бир тыныш нефес алдылар...

Хасталарны къабул этюв акъшамгъа къадар девам этти.
Чешмеджиева саат алты олгъаныны эслемей къалды.

Пек къалабалыкъ кунь эди.
Пациэнтлернен лаф эте-эте онынъ агъызы талды, тамагъы къуруды.
Озюнинь къарардан зияде ёрулгъаныны башынынъ агъырлашкъанындан ве кьулакъларынынъ дувулдап башлагъанындан дуйды.

— Сусанна, айды джыйыштыр столынъны, къабул битти.
Энди чарем ёкъ, къайтмагъа вакъыт.

— Кене яхшы акъылынъызгъа кельди Земине Гъафаровна, мен бугунь сизни мында геджелейджексиз беллей эдим.
Чокъ шукюр, къапыда беклеген ёкъ,— деп кулюмсирсди Сусанна.

Чешмеджиева халатыны чыкъарып ильди, пальтосыны кийип пенджереге кельди.
Тышта серин кузь авасы.
Саба ишке кельгенде орталыкъ титис, къарлы ягъмур бетинъе шыпыра эди.
Шимди бакъ сен, чинарларнынъ кербар тюс япракъларында кузь кунеши йылтырап тура.
Чешмеджиева пенджере къаршысында саатлернен отурып нефес алмагъа, ёргьунлыгъыны савуштырмагъа истеди.
Лякин, эвге къайтмакъ керек.
Онынъ эвде де иши бар, акъайы, къызы, севимли торунчыгъы бар.

О пенджерени япып чыкъты ве узун коридор бою адымлап башлады.
Коридорда ве кабинетлерде кимсе ёкъ эди.
Эр кес ишини битирип къайткъан.
Бир къач дакъикъадан Чешмеджиева трамвай токътагъан ерге келип етти.
Мында оны кестане тюсте «Волга» беклеп тура эди.
Экимнинъ бундан хабери ёкъ.
Арслановнен берабер кенъ омузлы, кесментик бир йигит оны къаршылап чыкъты.

Бу йигит экимге якъын келерек:

Земине Гъафаровна, сизни эвинъизге, я да истеген еринъизге алып кете билемиз.
Машина бизимки, эмир сизинъки,— деди утансырап.

— Теклифинъиз ичюн чокъ сагъ олунъ.
Эгер сиз бильсенъиз меним не къадар узакъта яшагъанымны теклифинъизге бельки пешман этерсиз,— деп кулюмсиреди эким.

— Машина ичюн месафенинъ эмиети ёкъ,— деди йигит руль башына ерлешкенинен.

Земине Гъафаровна машинагъа сокъулгъанынен Фиданени сорады.
Арсланов оны Шемшединнинъ эвине ташлагъаныны ве бу машинанынъ саиби, руль башында отургъан йигит Шемшедин олгъаныны анълатты.

— А-а, меним адымны халкъ арасында даркъаткъан сиз зкенсиз де, 
— деди Чешмеджиева.
- Энди бильдим баш къабаат кимде олгъаныны. 
— Афу этинъиз, Земине Гъафаровна, сизинъ киби адамлар бизим гъурурымыз.
Сизде олгъан севапнынъ ярысы менде олсайды, дженнетке бир сёзсиз тюшеджегимни биле-биле яшар эдим,— деди Шемшедин шакъанен.

— Сенде де севап баягъы бардыр, чокъ ынджынма.
Коресинъми, та Алма-Атагъа барып той чалгъансынъ.

— Алма-Атадан о якъта даа эки юз километр,— деп догъуртты Арсланов.

— Севап къазандыкъмы, гуня къазандыкъмы, оны бизге бильмек къыйын.
Ничюн десенъиз, бизим зенаатнынъ уджунда пара бар.
Адамлар тойгъа келелер, къызышып башлагъан сонъ, трубанъа параны кетире-кетире тыкъалар.
Тойдан сонъ эсини джыйып, джеплерини къарыштырып бакъсалар бир ша къалмагъан.
Сонъ, «ой анасыны, эписини Шемшединнынъ трубасына тыкъкъаным» — деп сени бир де сёгюп алалар.
Ана санъа севап...

— Екъ, ёкъ, сен ойле деме.
Чалгъыджы эки яш омюрнинъ эйилигини яраштыра.
Яшлыкъта шу ферахлы гедженинъ зевкъыны корьген адам омюрининъ сонъуна къадар унутмай.
Озюнинъ тоюны ольгендже хатырлай, бала-чагъасына, дост-эшине икяе эте.
Бу севап иш,— деди Чешмеджиева.

Шемшедин лаф ичюн джепке киреджек йигит дегиль экен.
О машинасыны Ташкентнинъ вокзал районынынъ кьалабалыкъ сокъакъларындан айландырып, кенъ ве узун Навоий проспектине чыкъты.
Бутюн дикъкъаты рульде олса да, Чешмеджиеванен къызгъын-къызгъын лаф этеджеги келе.
Сабанынъ къарлы ягъмурындан сонъ, къурып етишмеген сокъакъ бою машина сувда ялдагъан къайыкъ киби акъып кетмекте.

— Эвлендирмек севап иш амма,
— деди Шемшедин бираз сукюнеттен сонъ,— вай онынъ айрылыгъы олмаса.
Эвленгенде бизни алгъышлайлар, айрылыкъ чыкъса, къудасыны да, еди эждадыны да, аякъчысыны да, чалгъыджысыны да къаргъайлар.
Ана санъа севап.

— Я, бизни къаргъамайлар беллейсизми?
— деди Чешмеджиева кулюмсиреп.

— Екъ.
Сизни къаргъагъаннынъ тили тутулыр.
Сиз инсанларгъа ялынъыз яхшылыкъ япасыз.
Адамгъа сагълыкъ багъышлайсыз, эксиклигини тамамлайсыз.
Мен балларыма гедже-куньдюз экимлик зенаатыны макътайым.
Дюньяда онъа етер зенаат ёкътыр.

— Бу сизинъ шахсий фикиринъиз, эльбетте,— деди Чешмеджиева.
— Лякин, эр кес эким оламай.
Даа догърусы эр бир зенаатнынъ экими олмакъ керек.
Мына сиз той чалгъанда эр кеснинъ гонълюни тапмагъа тырышасыз, дегильми?
Бу ерде пара меселесини четке быракъайыкъ.
Эгер сиз акъикъий уста олсанъыз, тек парагъа хызмет этмейдирсинъиз беллейим.
Сиз биревни кульдиресиз, биревнинъ козюнден яш тамлатасыз.
Мына бу да экимликтир.
Бизим зенаатымыз да ойле.
Адамны кульдирмек ичюн, онъа башта сагълыкъ бермек керек.
Экимиинъ ярдымынен адам озь-озюне сагълыкъ къазана, онынъ огреткен чешит васталарынен омюрини узата.

— Эр алда, мен чокъ ерлерде, чокъ адамлар арасында олдым, сизни ялынъыз алгъышлагъанларыны эшиттим.
Сизде экимликтен башкъа, инсаниетлик де буюк.
Буны халкъ анълай ве унутмай.
Мына, Самедин агъа сизинъ инсаниетлигинъизге ишанмагъан олса, бу серт авада ёлгъа чыкъмаз эди.

— Догъру антасынъ, Шемшедин,— деди индемей тургъан Арсланов.
— Инсан олып яшаган сонъ, юрегинъде мерамст олмалы.
Мераметсиз олып дюньяда яшамакъ мумкюн дегиль.
Мерамет олмаса адамлар бири-бирине къашкъыр киби бакъар эдилер.
Мен догърусыны айтсам, Ташкентте бойле эким яшагъаныны бильмей эдим.
Амма сен Фиданени корип, мерамет эттинъ.
Мени ёлгъа алып чыкъмагъа себепчи олдынъ.

— Анды, хайырыны корюнь.
Бельки Земине апте онынъ дердине дерман тапар.

— Мен эм сизни динълейим, эм де терен тюшюнджеге далам,— деди Чешмеджиева.
— Ничюн десенъиз, кимерде мен устюме буюк, месулиетли иш алам.
Бу хусусан тутукълыкь меселесинде.
Чюнки, эр бир хаста ве онынъ тувгъанлары да экимден озь баласынынъ тюзелип кетмесини беклеп туралар.
Амма, хастанынъ деваланувы я да деваланмаювы ялынъыз экимге багълымы, аджеба?
Тутукъыкъ башкьа хасталыкълар киби дегиль.
Мында хастанынъ якъынлары ве шахсен озю буюк роль ойнай.
Бир ай девамында баланы сабырнен, ачувландырмай, вакъты-вакътында экимге кетирмек керек ола.
Кимерде, девалав курсуны бир къач айдан сонъ, текрарламагъа меджбурсынъ.
Базы ана-бабалар бу шартны кереги киби сонъуна чыкъмайлар.
Баланы вакътында алып кельмейлер, невбетни къачыралар.
Сонъра, «бир файдасы олмады» деп баланынъ янында лаф этелер.

Чешмеджиева бу сёзлерни Арслановнынъ дикъкъатыны джельп этмек ичюн айтты.
Яхшы ки, янында Фидане ёкъ.
Бала олмагъанда бабасына аит шейлернинъ эписини айтып къалмагъа истеди.
О эм лаф эте, эм де Арслановкъа козь ташлай.
Бабанынъ анъы ве табиатыны огрене.
Эким бунынъле энди озюнинъ вазифесине киришкенини кимсеге сездирмей.
О Арслановнынъ юрегини ачып корьмеге истей.
Акъикъатен бу балагъа ярдым этмек истегенини, онынъ келеджеги ичюн бабаджа къайгъыргъаныны анъламагъа тырыша.

Арслановнынъ къайгъылы ве тюшюнджели чырайы Чешмеджиеванынъ къальбинде ишанч догъура.

Машина эски шеэрнинъ айланмалы тар ёлларындан кечип, эки тарафында вишне тереклери отуртылгъан сокъакъкъа бурулды.

— Мына, бу бизим маалле,— деди Чешмеджиева.
Сонъра Арслановкъа назар ташлап:— Фиданени не вакъыт алып келеджексинъиз? — деди.

— Земнне Гъафаровна,— деди Шемшедин омузыны бурып.
— Фидане бизде отурсын.
Самедин агъанен экисине бир ода тапармыз.
Истесе барып яресини де кетирсин.

— Мен къаршы дегилим.
Бизде яшамагъаны даа яхшы, деваланувнынъ эффекти къачмаз.
Мына, бизим эвимиз.
Тюшюнъиз, бир къаве пиширейим,— деди Чешмеджиева.

— Сагъ олунъыз, башкъа вакъыт кирермиз.

Эртеси куню саба ягъмурдан кене козь ачмакънынъ чареси ёкь эди.
Чешмеджиева зонтигини ачып, аджеле адымларнен трамвайгъа ашыкъты.
Трамвай токътагъан ерге кельгендже плащынынъ этеклери сылангъан, аягъындаки къыскъа къонучлы, беяз резина ботилер ерден сычрагъан быланчыкъ сувлардан лекеленген эди.
Эр кес ишке ашыкъа.
Трамвайгъа сокъулып етиштирген кете, етиштиралмагъан невбеттеки трамвайны беклей.
Чешмеджиева бу ёлдан къатнай-къатнай энди чокътан эр бир шейни огренип къалды.
Омюрининъ йигирми еди йылыньны бу ишке багъышлады.
Ишке кечикип кельмек онынъ омюринде олмады.
Ава не къадар бозукъ олса да, транспорт токътап къалса биле о бир вакъыт ишке кечикмей.

Сусанна яш логопед.
Якъында институт битиреджек.
Шимди Чешмеджиеванынъ янында амелият кечмекте.
Устазындан не корьсе, оны огренеджек, онъа итаат этеджек, теджрибели экимден алгъаныны халкъкъа багъышлайджакъ.

Чешмеджиева буны яхшы биле ве Сусаннанынъ алдында озюни эр вакъыт нумюнели тутмагъа тырыша.
Энди озюнинъ баягъы яшларда олгъанына бакъмадан, кимерде бир Сусаннанен акъранджа лаф эте, яшлыгъыны хатырлай.
Онынъ яхшы кийинип юргенине сукълана.

Бугунь Сусанна ишке кечикип кельди.
Эвден зонтик алмайып чыкъкъан.
Плащ, киймеген.
Башынынъ тёпесиндеки ясама сач обасы сувгъа шишельген.
О ягъмурдан джибинген тавукъ киби къапыдан келип кирди де:

— Багъышланъыз, кечиктим, Земине Гъафаровна,— деп перде артына кечип ташланмагъа башлады.

Шу арада къапы къакъылды ве джевап беклемейнп ичери он учь яшларында бир къызчыкъ кирди.

— А, Наташа?
Кир, кнр, отур къызым, шимди мен ишимни битиририм,— деди Чешмеджиева.

Наташанынъ мында деваланып къайткъаны энди бир йыл олгъан эди.
О баягъы денъишкен, оськен.
Бираз утансырап къапы янындаки бош скемлеге огурды.
Чешмеджиева янъы кельген хастанынъ анасынен лакъырды этмекте эди.
О сорав ве анълатувларыны битирген сонъ, шу баланынъ анасы экимге суаль артындан суаль берип башлады.

— Тутукълыкъ хасталыгъыны бир тамам деваламагъа мумкюнми?—деди о экимге шубели козьлерини тикип.

Чешмеджиева онынъ бакъышындан ойле анълады ки, онъа не айтсанъ, эп бир инанмайджакъ.
Оны къандырмакъ ичюн мытлакъ козюне бир шей косьтермек керек.
Чешмеджиева бираз индемей турды ве Наташагъа бакъып кулюмсиреди де:

— Мына сизге джанлы мисаль,— деди.
— Бу къызчыкънен лаф этип бакъынъыз, тутукълыкътан къуртулмакъ мумкюнми-ёкъмы, о сизге анълатыр.

Наташанынъ бу дерттен къуртулгъанына энди бир къач йыл олды.
Бу йыллар ичинде о учь кере озь лакъырдысыны тешкертмеге кельди.
Шимди Наташа тешкерювге дегиль де, озюнинъ эски досту — оны бу дерттен къуртаргъан экимни корьмеге, сагълыгъыны бильмеге кельди.
Чюнки онъа энди тилини тешкертмеге аджет екъ.
О бир къач йыл ичинде озюнинъ тутукълангъаныны унутып башлады.
Тутукълыкъны, бу аджиз азапны бир тамам башындан аткъарды.
Ташкентке кельген сайын Чешмеджиеваны корьмегендже къайтмай.

— Наташа, кельчи бу якъкъа,— деди Чешмеджиева гъурурлы тавурнен.
— Айт, къызым, мына бу къадынгъа, сен насыл тутукълана эдинъ ве о дерттен насыл къуртулдынъ.
Мен сизни бир озюнъизни къалдырайым,
— деп эким еринден турып кетеджек олды.

— Отурынъыз, кетменъиз, Земине Гъафаровна.
Мен сизинъ янынъызда лаф этмеге сыкъылмайым, манъа тиль берген сиз олдынъыз, сизден утанмакъ манъа айып дегильми? — деди Наташа тюзгюн ве татлы тилинен.

Наташанен олып кечкен субеттен сонъ, Чешмеджиева шу къадындан сорады:

— Эгер сиз берген суалинъизге къанаатлы джевап алгъан олсанъыз, бизге инансанъыз, ярын саба саат докъузда баланъызны бу кабинетке гипноз сеансына алып келинъиз,— деди.

Къадын къуванчлы козьлерини яшландырып:

— Сагь олунъ, эким, мытлакъ келирим,— деп чыкъып кетти.

— Ана шай, Сусанна,— деди Чешмеджиева онынъ халат кийген сонъ да джуньджип отургъаныны корип.
— Баласындан эвель, ана-бабасыны да деваламагъа сыра келе.
Сусанна, сен пек ушюгенсинъ.
Бир, чай кетир, ичинъе джанынъ кельсин.
Эм бир даа бойле делилик япма.
Бунъа яшлыкъ белясы дейлер.
Тышта боран, сен исе язлыкъ форсанъны денъиштирмей юресинъ.

Сусанна къапыны ачкъанынен ичери орта яшларда бир къадын кирди.
Чешмеджиева бир шейлер язын отура эди.
Къадын столгъа якъын келнп:

— Селям, Земине Гафаровна! — деди.
Чешмеджиева башыны котерди, селямны алды ве кене язмагъа тутунды.

— Танымадынъызмы? — деди къадын.

— Бир корьгениме ошатам, лякин хатырлап оламайым.

— Шимди танырсынъыз,— деп къадын къапыны ачты.
Ичери тыпкъы озюне бенъзеген къырмызы янакълы яш бир къыз кирди.
Чешмеджиева оны корьгенинен:

— Галочка, Галя!
Меним дюльберим, тувгъанчыгъым!
Сен энди таныладжакъ киби олмагъансынъ, къайдан бойле? — деп эеджанланды.

Къыз Чешмеджиеванынъ бойнуна сарылды.
Козьлерини сюртип озю акъкъында икяе этип башлады...

Галя, биринджи кере анасынен Чешмеджиевагъа кельгенде он эки яшында эди.
Арадан алты йыл кечти.
Шубесиз, къыз баланы алты йылдан сонъ танымакъ зор.
Лякин о Чешмеджиевагъа эр йыл келип кете.
Алты йыл эвельси онынъ тутукълангъаныны корьген адам аджынып кетер эди.
Базы сёзлерни ич де айтып оламай эди.
Он эки яшында, дюльбер, сюзме козьлю бу къызчыкънынъ тилини тюзетмек ичюн Чешмеджиевагъа баягъы чекишмек, баягъы терлемек керек олды.
Онынъ деваланувгъа агъыр берильгенине нервасы чыдамаса да, озюне бакъып ачувланыр козюне бакъып аджыныр эди.
Бир сёзни догъру айттырмакъ ичюн афталарнен огърашмакъ керек олды.
Галя бутюн кучюни ортагъа къойып кученир эди, боюны созулыр, дамарлары къабарып чыкъар, бети къып-къырмызы олур, сеси инджечик чыкъар, лякин сёзю анълашылмаз эди.
О къадар чекишип сёзни догъру айталмагъан сонъ окюрип агълай эди.
Бу алдан къызны къуртармакъ ичюн Чешмеджиева онъа чешит усулларнен якълашты.
Башта илядж берди, сонъра гипноз япты, тилини ачмагъа ярдым эткен чешит амелиятлар кечти.
Буны эм кабинетте, эм эвде анасынынъ ярдымынен кечирди.
Биринджи девалан курсы бойле кечти, тутукълыгъы къалмады.
Бир йылдан сонъ кене кельди.
Бу сефер азгъана файдаланып къайтты.
Эки йылдан сонъ учюнджи кере девалав курсыны кечти.
Бир тамам тюзелип кетти.

Мына шимди Галя кене Чешмеджиеванынъ алдында отура.
Кабинетте Сусанна ве озь невбетини беклеп кирген эки ана-баба даа бар.
Чешмеджнева индемей.
О танымагъан, бильмеген адамлары янында Галя насыл лаф этеджегини динълеп тура.

— Педагогика институтынынъ биринджи курсында окъуйым, Земине апа,— деди о азачыкъ къызарып.
Диплом алсам сизни эвге чагъыраджагъым, мытлакъ келирсинъиз.

Чешмеджиева онынъ тюзгюн лакъырдысына къувангъанындан даянамай еринден турды да:

— Сагъ-селямет олсам мытлакъ барырым Галя, даветинъ ичюн сагъ ол,— деп къырмызы янагъындан опьти.

Бу къыз къач йыллар эвельси тутукъланып лаф эталмайдыр, деген фикир кабинетте отургъанларнынъ акълына биле кельмеди.
Ялынъыз анасынынъ козьлеринде къуванч нурлары янмакъта эди.
Кимге-кимге, онынъ насыл тутукълангъаны эр кестен зияде анасына малюм эди.

— Мен сизге риджа этем, мени бир кере даа девалав курсындан кечирсеньиз, Земине апа,— деди о сагълыкълашкъанда.

— Галя, сен пек яхшы ве пек темиз лаф этесинъ, санъа даа не керек?

— Эки йылдан берли озюмни яхшы дуям, лякин инанып оламайым, акъылыма тюшкенде этим-теним къалтырай, къоркъам.
Тутукълыгъым къайтып келир, деп къоркъам...

Чешмеджиева онынъ неден къоркъкъаныны эльбетте козюне бакъкъанда анълады.
Галя озь бахтына аля даа инаналмай.
О тутукълыкъ дердине насыл огърагъаныны, насыл чекишкенини, юреги чыдаялмайджакъ азаплар чеккенини унуталмай.
Янъы адамлар, янъы достлар арасында бахт тапкъанына инаналмай.
«Оны бу сонъки азаптан къуртармакъ къолай, онъа гипноз керек» деп тюшюнди Чешмеджиева.

— Яхшы...
Барсын сенинъ истегенинъ киби олсын, Галя.
Язлыкъ имтиандан сонъ бир келип кетерсинъ...

— Сусанна, кельчи бу якъкъа,— деди Чешмеджиева Галяны озгъаргъан сонъ.
— Отур, Сусанна, дикъкъатнен динъле мени.
Сен тюневин бизге кельген хасталарны козюнъ алдына кетирип оласынъмы?

Сусанна козьлернни доландырып бир ан тюшюнген сонъ:

— Хатырлайым,— деген манада башыны, эгильттн.

— Энъ зияде санъа тесир къалдыргъан ангиси эди?
— деди Чешмеджиева карточкаларыны къарыштырып.

— Федянен, Фидане.
Экиси де.

— Олар экиси бир группада оладжакълар, дегильми?
—деди Чешмеджиева онынъ сёзюни болюп.

— Эбет.
Ойле яздырдынъыз.
Яшлары ве хасталыкъ хусусиетлери бир группада олмагъа келише.

— Шу группаны экимиз берабер тедавийлейджекмиз.
Мына оларнынъ карточкалары.
Мында эр шей язылгъан.
Окъу, таныш ол ве озюнъни азырла.
Бу агъыр группа.
Олар даа кичкенелер.
Мында къуру сёзлерден башкъа анаджа къайгъырув ве яш балаларнынъ психологиясына ант бутюн усуллардан файдаланмакъ керек оладжакъ.

— Яхшы, Земине Гъафаровна.
Мен озюм де сизден шу группаны истейджек олып юре эдим.
Анавы Фиданкачыкъны пек аджыдым.
Бабасы да къызындан зияде раатсызлана.
Башкъа баласы олмаса керек.

— Мыма, хусусан шу ерине зняде эмиет берип иш алып бармакъ лязимдир.
Фиданенинъ тилини тюзетеджск олып юрегини яраламайыкъ.
Меселе шундаки, Арсланов онынъ озь бабасы дегиль...

Сусаннанынъ козьлери ирилешти, агъызыны азачыкъ къыйыштырып, инджи киби тишлеринен дудагъынынъ уджуны тишледи.

— Акъылыма биле кельмеди Земине апа,— дсди о тааджипленип.

— Сенинъ акъылынъа кельмегени, шу адамнынъ акъикъатен Фидане ичюн озь баласы киби къайгъырувыны ве инсаниетлигини косьтере.
Лякин, сен, бугуньден сонъ, бир дакъикъа акъылынъдан чыкъарма.
Бу назик меселеде янълышмагъа олмай.
Буны яхшы биль!
