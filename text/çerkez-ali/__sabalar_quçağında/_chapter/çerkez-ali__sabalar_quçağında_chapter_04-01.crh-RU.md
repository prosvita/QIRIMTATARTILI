## Дёртюнджи къысым

### I

Алма-Ата аэропортынынъ заллары ичинде адамдан юрюш ёкъ.
Мында геджелеген ёлджулар озь скемлелери ве креслоларыны къыймагъан киби, саба ачылгъанына бакъмадан кене ерлеринден котерилип турмайлар.
Даа догърусы къоркъалар.
Бир де бириси аякъ устюне турдымы, онынъ ерине башкъасы ерлеше къоя.
Ёлджулар болдургъан ве усангъанлар.
Анълашылгъанына коре, ава мусааде этмегенинден пек чокъ самолётлар вакътында учмагъанлар.
Юкъусызлыкъ заметинден креслолар устюнде боюнларына къынышып къалгъан ёлджулар бири-бирлерининъ омузларына таянып юкъусырагъанларыны биле сезмейлер.
Елджулыкъ не къадар къыйын олса, юкъусы да о къадар татлы олур экен.
Илле вокзалларда самолёт я да поезд беклеп турмасы.
Эгер янынъда яш балалар да олмасын, оларнынъ кийик сес чыкъарып агълавлары, къапыларнынъ токътамадан гъыйчылдап ачылып-япылмасы омюр билля эсинъден чыкъмай экен.
Шунынъ ичюн эвель-эзельден берли адамлар башта авагъа бакъып сонъ ёлгъа чыкъкъанлар.
Ёлджулыкъны чокъусы сеяатчылар киби къышта дегиль де, язда япкъанлар.
Шимдики девирде, шубесиз, бунынъ чокъ фаркъы къалмады.
Земане техникасы ичюн къышнынъ ве язнынъ эмиети ёкътыр.
Истеген еринъе, истеген вакътынъда етишип бара билесинъ.
Самолёт муакъкъат учмаса, поездлар бар, автобуслар исе, бир республикадан дигерине къатнашалар.
Ич олмагъанда янынъдан вызнен кечип тургъан таксилерге ышмар этсенъ, сени истеген еринъе етиштирип барырлар.
Эм буюк зевкъ иле...

Бугунь аэропортта ёлджуларнынъ чокъ олмасынынъ башкъа себеби де бар.
Апрельнинъ отузы.
Ярын майыс байрамы.
Эр кес озь ерине барып етмек истей.
Озь шеэринде, озь достлары, тувгъан-урувлары арасында байрам кечирмек истегенлер азмы?
Я студентлерни айтмайсынъмы?
Ёлджуларнынъ аман-аман ярысыны яшлыкъ тешкиль эте.
Эписи ашыкъа, эписине тез барып, тез къайтмакъ керек.
Ашыкъкъан ёлджугъа исе, самолёттан эльверишлиси ёкъ.
Мына ничюн, бугунь аэропортта адден ашкъын къалабалыкъ.
Адамлар кассалар къаршысында, сорав бюросында невбет тутып отуралар.
Базылары буфетке къапынмакъ ичюн кельселер, базылары афьён патлатмакъ ичюн къара къаве сорап кирелер.
Бойле вакъытта оны къайдан аласынъ?
Адамларнынъ арасында адашып киргенлерге де расткелине.
Бу ерде сёзю кечмейджегини анълагъан сонъ, адашкъанлар «акъ къаве» къыдырмагъа кетелер.
Лякин ким къайда кетмесин, не ерде олмасын, эр кеснинъ къулагъы радиорепродукторда.
Диктор самолётларнынъ кельгенини, кетеджегини токътамай илян этип тура.
Аллеяларда, буюк ве кичик залларда, ресторан ве буфетлерде къоюлгъан репродукторлар къарыкъ сес чыкъарып, манъкъалап башладымы, эр кес отургъан еринде къатып къала.
Илян биткен сонъ, кене гъаля-гъуля, кене шамата, кене ашыкъчан арекетлер башлана.

Бойле къалабалыкъ бир куньде, эеджанлы саатлерде, буфет янында сютли къаве беклеп тургъанлар арасында Самедин ве Айрие де бар эдилер.
Айриенинъ къолунда бир топ къыр лялеси.
Самединнинъ къолунда бир шей ёкъ.
О эки стакан къаве ве эки къурабие алып, четке чыкъты.
Пенджере янындаки юксек, тёгерек столнынъ янына келип, аякъ устюнде турып къавелерини ичмеге башладылар.
Шу арада репродуктор кене хырылдамагъа башлады:
«Ташкент-Алма-Ата рейси саат он экиге къадар къалдырылды» деген сес ялан-янълыш Айриенинъ къулагъына киргенинен, тишлеген къурабиеси эки дудагъы арасында къысылып къалды.
О Самединге бакъты.
Самедин омузларыны къысты ве бир шей анъламадым деген манада бойи къолунен къулакъларыны косьтерди.
Айрие онынъ биджагъынынъ джебинден корюлип тургъан телеграмманы тартып алды, окъуды ве саатине бакъты да:

— Самедин, асыл озюнъни сыкъмайсынъ вакъыт кечип кетти.
Ташкент самолёты чокътан кельсе керек? — деди абдыравукъ сеснен.

— Иче бер къавенъни, Ташкент самолёты даа еринден чыкъмады,— деди Самедин кейфини бозмайып.

— Олян сен насыл адамсынъ, неге бойле ишанып турасынъ?
Вакъыты кечти де я!

— Кечсин.
Ойле пек абдыравукъ олма,— деди Самедин бир ютум къаве ютып.
Сонъра козьлерини къаршыдаки скемлелер устюнде янтайып отургъан эки къызгъа тикти де:

— Анавы къызларны коресинъми, Айрие? — деди.
— Мен Ташкент самолёты кельмегенини оларгъа бакъып билем.

Айрие онынъ не демек истегенини анъламады.

— Сенинъ шакъанъ битмез,— деди о кулюмсиреп.
— Шимди бу ашыкъчанлыкъ арасында тапкъансынъ бакъмагъа шей, шакъанынъ да ери олмалы.
Юрь, «Сорав бюросындан» билейик.
Кельмейджек олса, ич олмагъанда не къадар вакъыткъа токътатылгъаныны анълармыз.

— Къавенъни ич битир де, сонъ барып сорармыз,— деди Арсланов кене шу къызларгъа бакъып.
Айрие лялелерни ве телеграмманы алып, Самедини сорав бюросына тараф тартып кетти.
Шу къызларнынъ янына кельгенде Арсланов токъталды, ич бир сёз къошмадан бнраз бакъып турды ве кульди.
Къызлар ерлеринден атылып турдылар ве Айриеге якъын келип:

— Бу адам сизинъ эринъиз оламы? — дедилер.

— Эбет, эрим ола.

— Гъарип, аля даа тюзелип оламадымы? — деди пускюль сачлы къыз.

— Биз оны былтыр Ташкент вокзалында корьген эдик.
Къызчыгъы да янында эди.
Заваллынынъ психбольницагъа кеткенини, мий хасталыгъындан чекишкенини о вакъыт бильдик.
Ушюгенимизден ашыкъып эпимиз бир таксиге минген эдик.
Сонъра онынъ бу къолайсыз дерди олгъаныны анълап тюшип къачтыкъ.
О куньден берли, не вакъыт акъылымызгъа тюшсе, гъарипке аджынамыз...

— Самедин, эшитесинъмы мынавы къызлар не дейлер? — деди Айрие акъайынынъ козьлерине бакъып.
Самедин кулюмсиреди де:

— Келинъиз энди таныш олайыкъ,— деп къызларгъа къолуны узатты.

Къызлар онынъ козюне шубели-шубели бакъып, арткъа тартылдылар, сонъра сакъына-сакъына къолларыны бердилер.
Эски ёлджулар ниает, таныш олдулар.
Эр экиси де Ташкентте гъиябий окъугъанларыны ве йылда эки кере имтианларгъа къатнагъанларыны, бу йыл диплом алгъан сонъ, Алма-Ата областыидаки тютюнджилик совхозына ишке ёлланыладжакъларыны анттылар.

— О-о, сиз бизим ичюн азырланаяткъан кадрлардан экеисиз де,— деди Арсланов къуванып.
— Ойле олса бизге даа берабер олмагъа, корюшмеге ве давалашмагъа сыра келеджек экен.
Мен о совхозда бригадир чалышам.
Башымыз устюнде еримнз бар, буюрынъыз.
Бойле теэсадкир танышлыкътан сонъ, эм мытлакъ келинъиз.
Бизде яшлар чокъ, комсомол тешкилятымыз кучьлю, шенъленмеге де ер бар, пешман этмезсиз.

Къызлар къуванып кульдилер.
Диплом алсалар, мытлакъ келеджеклерини айттылар.

— Демек, сиз мени Ташкентте корьгенинъизден берли хаста беллеп юрдинъизми? — деп пармагъынен башыны тюртип кульди Арсланов.
— Мен де сизни о вакъыт аджып таксиге отурткъан эдим.
%
Урбаларынъыз да шимдики киби дегиль эди.
Энди бираз акъылынъыз ерине кельгенге ошай.

— Коресизми дюньяда адамлар насыл янълыша билелер! — деди дигер къыз.
— Биз сизни акъылы еринден тайгъандыр белледик, сиз исе, бизим урбамызгъа бакъып яман фикирде къалгъансыз.
Онынъ ичюн яхшы бильмеген эдамынъ акъкъында бир корьгенде фикир айтмакъ къыйын шей.
Эр вакъыт янъыла билесинъ.

— Сиз кене Ташкентке ёл тутасызмы? — деди Арсланов.

— Ташкентке.
Лякин самолётымыз кечикти.
Я сиз?

— Биз мусафир беклеймиз.
Анавы психбольницадан,— деп кульди Арсланов.

Къызлар кене Арслановкъа шубенен тикилип бакътылар, лякин бу кереси эписи бирликте шакъылдап кульдилер.
Олар энди бири-бирлерини яхшы анълай эдилер.
Эписи берабер сорав бюросынынъ алдына кельдилер.
Айрие кичкене пенджеречик артында тургъан яш къазах къызына телеграмманы узатты.
Къыз самолётнынъ учь саат кечикип келеджегини айтты.
Айрие себебини бильмек истеди, башыны пенджеречикке якъын кетирип:

— Ничюн? — деди.
Невбетте тургъанларнынъ зыкъысындан Айрие кенаргъа тартылмагъа меджбур олды ве къызнынъ «Ава, ава» дегенинден башкъа ич бир сёз анълап оламады.

Адамлар арасындаи кечип, бираз тынчланмакъ ичюн тышарыгъа чыкътылар.
Ава ачыкъ, кунеш къыздыра, кокте бир булут ёкъ эди.

— Бир шей анъламайым,— деди Айрие.
— Бойле авада самолёт учмаса, не вакъыт учаджакъ?

— Сен кунешнинъ йылтырагъанына не бакъасынъ?
Ташкентнен Алма-Ата арасында къарлы, думанлы дагълар бар.
Къайдап билесинъ аиавы къаялар артында бельки яшын яшынлап ягъмур ягъадыр.
Сеиинъ лялелерииъ солып кетеятыр Айрие, юрь оларны сувгъа къояйыкъ.

Олар аэропорткъа якъын ердеки ешиль къарагъачлыкъкъа таба кеттилер.
Самолётнынъ кельмесине учь саат даа бар.
Вакъыт кечирмек ичюн тюкянгъа кирдилер, эки шнше къызылчыкъ ситросы ве къазы эти алып кягъыткъа сардылар.
Айрие сокъакъта бирден токъталып:
— Баре сенинъ эски достларынъны да чагъырайыкъ,— деди.
Арсланов разы олмады.
— Оларны чагъырсакъ башкъа бир шей даа алмакъ керек оладжакъ, къызышып кеткен сонъ самолётнынъ кельгенини дегиль, кеткенини де дуймай къалырмыз,— деди.

Къарагъачлыкъта махсус кезинмеге чыкъкъан шеэрлилер арасында Айриенен Самедин де къошулып кеттилер.
Бир тарафындан демирёл ве асфальт ёл кечкек бу ешиль орман шеэр дживарыны гуль-багъча киби яраштырып турмакъта.
Алма-Аталылар бу орманны озь къолларынен яраткъанлар.
Онынъ узунлыгъы беш километрден зияде олса керек.
Мында раатланмагъа кельгенлер озьлерини гуя буюк орман ичинде сезелер.
Къушларныиь чивильтиси, тереклернинъ шувултысы адамларнынъ гонъюлини охшай, табиатнынъ муляйим джошкъун эзгилерини юрегинъе синъдире.
Орманнынъ кенарындан шувулдап арыкъ акъа.
Бу арыкъ озюнинъ буллюр сувларыны шеэрнинъ устюнден бакъып тургъан къарлы дагълардан ала.
Айрие лялелернинъ сапларыны къампа япрагьына сарып сувгъа саркъытты.
Самедин арыкъ боюндаки къарагъачларнынъ астына ерлешип къазы этини чакъынен тилип ашамагъа башладылар.
Артындан къызылчыкъ ситросы ичип, къарагъач тереклерине таянды ве бир тыныш индемей турдылар.
Олар саба эрте турып ёлгъа чыкъкъан эдилер Айриенинъ кирпиклери ашагъы саркъты...

Чешмеджиеванынъ келеджеги акъкьында хабер алгъан сонъ, Айрие бир къач геджелер эв ишинен огърашты.
Чамашыр ювды, утюледи, эвни сылады, орталыкъны джыйыштырды.

— Бу мусафир меним ичюн пек къыйметли, оны кереги киби кутип алмакъ борджлумыз,— деди Айрие.
Тюневин Самедин экиси кечке къадар юкъламадылар.
Мусафирни яхшы къаршылап алмакъ ичюн азырландылар, чешит планлар къурдылар.
Чешмеджиеваныпъ келеджегини дост-эшлерге, къомшуларгъа бильдирдилер.
Фидане де онъа тиль берген бу экимни экинджи анасы ерине корип беклемекте.
Иште бугунь, сагъ-селямет келип чыкъса, чокътан берли арз этильген мусафирни буюк къуванчле къаршылайджакълар.
Амма, коресинъми къарсамбаны.
Ничюндир, самолёт кечикти.
Эгер учь сааттен кельмесе, ярын байрам куню самолётларнынъ янына барылмаз, билет де тапылмаз.
Не япмалы экен?

Самедин Айриенинъ кирпиклери саркъып башлагъаныны корьген сонъ, бир къач дакъикъа индемей отурды.
«Барсын бир чырымчыкъ алсын», деди ичинде.
Лякин озю эп раатсызлана, тосат-тосат саатына бакъып ала.
Къайдандыр къарагъачнынъ тёпесине бир сюрю къарылгъач келип къонды.
Оларнынъ къанат пытырдысындан ве чивильтисинден Айриенинъ козьлери ачылып кетти.

— Юкъу татлы шей, Айрие,— деди Арсланов.
—Санъа бакъам да, кене шу вокзалдаки ёлджуларны ве озюмнинъ башымдан келип кечкен ёлджулыкъ эзиетлерини хайырлайым.
Мен о вакъыт яш эдим.
Коюмизде бир Нимет акъай бар эди.
Революциядан эвель бутюн яшлыкъ чагъыны чобанлыкъ этип кечирген.
Топлагъан парасына эки огюз сатып алгъан.
Огюзи ве арабасы олгъан сонъ, дагъдан агъач ташып, таш ташып, эв ясагьан.
Бир кунь бабасына: — Мен эвленмек истейим, манъа разылыкъ беринъиз, баба,— деген.
Бабасы Абибулла къарт о вакъыт докъсан докъуз яшында экен.
— Аферин огълум,— дей онъа.
Эвленмеге вакъыт кельди.
Бар, кет, кез огълум, озюнънинъ бегенген къызынъны манъа келип айт.
Мен нышан бермекни озь устюме алам.
Бир той япайыкъ огълум, бутюн койге намынъ кетсин.
Мен де сенинъ тоюнъда бир ойнап тояйым.

Нимет акъай бабасынынъ дегени киби япкъан.
Он еди яшында бир къызгъа эвленген.
Къазан-къазан аш пиширткен, бутюн койнинъ халкъына аш дагъыткъан.
Келин хайырлап эвине баргъанлар айта экенлер ки, Нимет акъайгъа джэзли бир келин тюшкен.
Рафларында къыркъ дане саан тизип къойгъан.
Гугюми, къуманы джезден экен.
Учь дане синиси, къыйма тахтасы, сатыры ве келин сипирткисине баргъандже алып кельген экен.

Заваллы бабасы торун корьмей, тойдан сонъ чокъкъа бармадан ольген.
Кель-келелим, койде Совет акимиети къурулды.
Нимет акъайнынъ ыргъатлыкъ эткен байлары койден къувулды.
Колхоз къурулып башлады.
Койлюлер ариза бирип колхозгъа кирдилер.
Къапысында олгъан атыны, арабасыны колхозгъа теслим этип, коллектив хызметке башладылар.
Нимет акъай исе эп шу огюзлернинъ аргындан юре.
Дагъдан одун кетирип сата, дегирменге бара, базар куньлери къолум-къомшунынъ одыр-будырыны юклеп шеэрге кира ташый.
Бир кере бизге де сыра кельди, бир араба махсул юклеп, саба базарына шеэрге етиштирмек ёлгъа чыкъкъан эдик.
Мен о вакъыт бала олсам да, ярдым этерсинъ деп арабагъа мени де минсетти.
Акъшам ерге къаранлыкъ чёкер-чёкмез ялла бисмилля деп Нимет акъай огюзлерининъ башындан тутып, арабасыны кочюрген эди.
Бутюн гедже «кя-чу, кя-чу» деп огюзлернинъ де алдындан, де янашасындан кеткенини билем.
Арабанынъ чешит макъам чыкъарып гъыйчылдагъаны аля даа къулакъларымдан кетмей.
Сабагъа якъын бу заваллы болдурса керек арабаны токътатты да, мени уятып бираз огюзлериинъ башындан тутып кетмемни риджа этти.
Юкъудан бонъайгъан Нимет акъай чувалларгъа башыны къояр-къоймаз хырылдап башлады Менде юкъусырайым амма, огюзлернинъ баш сильтевинден абдырап, абынып-сюрюнип кетем.

— Айды, икяенъни сонъ девам этерсинъ,— деди Айрие.
— Кечке къалырма, аэропорткъа барып отурайыкъ самолёт келип къалмасын.

— Ашыкъма, даа эрте.
Анавы къарыкъ сеснинъ зырылтысыны динълеп безмединъми? — дедн Самедин.

— Айса, не япаджакъсынъ, истер-истемез динълейджексинъ.
%
Динълемесенъ мынавы къарагъачнынъ тюбюнде отурыр да къалырсынъ.
Елджу ёлуна ярашыр, дегенлер.

— Токъта, лафымны битирейим де, сонъ кетермиз.
Дейджегим, мен ойле бир юкъугъа далгъаным ки, юрегим байылып кеткенинден хаберим ёкъ.
Энди мен огюзлерни дегиль де, огюзлер мени алып кетелер.
Мен къолума кечирильген ипни тутып огюзлернинъ янашасындан юкъусырап тыпыр-тыпыр кетем.
О заваллы огюзлер яваш-яваш топракъ ёлгъа чыкъкъанлар, сонъра арабаны чёльге бургъанлар.
Копчеклернинъ сарсынтысындан абдырап уянгъан Нимет акъай, меним къолумдан ипни тартып алды да, зар-зорнен юклю арабаны ёлгъа чыкъарды.
Не къадар ачувланса да, заваллы огюзлерге бир таякъ биле урмады.

— Огюзлернинъ не къабааты бар? — деди Айрие кулюмсиреп.

— Э, догъру айтасынъ, меним башыма бир чомач яплаштыргъан олса да акълы эди.
Лякин, къарт манъа да бир сёз айтмады.
Не исе, саба базырына барып еттпк.
Малларны насылдыр бир тюкянджыгъа теслим этип къайткъан эдик.
Лафымнынъ къыскъасы шу ки, коюмизде Нимет акъайдан башкъа колхозгъа кирмеген бир адам къалмады.
Онъа чокъ айттылар, чокъ ялвардылар, кирмеди.
Лякин колхоз идареси онъа зорламады.
— Барсын коюмизде эски аятны хатырлаткъан бир аиле къалсын.
Онъа бакъып бабаларымызнынъ кечирген эски девирини, агъыр куньлерни хатырлап янармыз, бугунькн омюримизге исе къуваныр ве шадланырмыз,— дедилер.
Яваш-яваш койде трактор, комбайн, автомашиналар пейда олды.
Топракъны трактор сюрди.
Шеэрге автобуслар къатнап башлады.
Нимет акъайнынъ огюзлерине ич бир тюрлю иш къалмады.
Колхозджылар аллы-такъатлы олып яшайлар, къанда узанса къоллары ете, сёзлери кече.
Лякин Нимет акъайнынъ эвинде не саан къалды, не гугюм.
Эписини базаргъа ташыды.
Бу девир ичинде эки огълу осюп етишти.
Нимет акъай исе, башыны ястыкъкъа къойды.
Буюк огълу мектепни битиргенинен колхозгъа кирди.
Огюзлернинъ башындан тутып идаренинъ алдына кетирди.
Колхоз огюзлерни алмады.
— Сенинъ бабанъ бутюн омюрини шу эки огюзге багъышлагъан, эвинъизге алып къайт ве бабанъа айт: истесе сойып ашасын, истесе сатсын, колхозымызнынъ бунъа ихтияджы ёкътыр,— дедилер.
Огълу идаренинъ бу къарарыны бабасына айтты.
Нимет акъай бир даа башыны ястыкътан котерип туралмады.
Ольди.
Иште, эскиликнинъ бешарет адетлеринден бири шунынънен битти.
Эски аят, эски омюр къалымтысы халкънынъ козю огюнден бир сагъын киби гъайып олып кетти.
Шимди о куньлер ве ойле адамлар халкъ тилинде эфсанеге айландылар.
Айды, турайыкъ Айрие.
Акъикъатен, айткъанынъ догъру, шимди Нимет акъайнынъ огюзлери екъ, самолётнынъ келин-кеткенини дуймай къалырмыз.
Ташкентнен Алма-Атанынъ арасы бир саатлыкъ ёл.

Айрие лялелерини къолуна алды ве ярым саат кечеркечмез экиси де аэропортнынъ буюк залында эдилер.
Сабаки къалабалыкътан бир шей къалмагъан.
Ёлджулар бир къач саат ичинде о къадар эксильгенлер ки, санарсынъ эписини топлап, бир самолёткъа отуртып йибергенлер.
Скемлелер, креслолар бошап къалгъан.
Истесенъ отур, раатлан.
Кедер этеджек кимсе ёкъ.
Экиси де отурмакъ ичюн онъаитланып турар экен, радио илян этип башлады:
«Дикъкъат, Ташкент—Алма-Ата самолёты кельди...»

Айрие ве Самедин тез-тез мердивенлерден тюшип азбаргьа джувурып чыкътылар.
Мейданда самолёт даа корюнмей эди.
Ёлджуларны къаршылап чыкъкъанлар балабан къапыларнынъ этрафына тизилип отурдылар.
Гурюльтиси къулакъларны тындырып ИЛ—18 озюне косьтерильген мейдангъа келип янашты.
Резина копчекли арабачыкъ аркъасындаки мердивенни самолётнынъ къапысына догъру кетирип таяндырды.
Къапы ачылгъанынен стюардесса корюнди.
О башындаки дюльбер такъиесини тюзетип, кенаргъа чекильди.
Ёлджулар тюшип башладылар.
Арсланов козьлерини керип бакъса да, мердивенден тюшеяткъанлар ичинде озь мусафирини корип оламай.
Айрие де сабырсызланып онынъ янында тарсыкъып тура.

Самолётнынъ къапысында къадын киши пейда олса:
— Бу дегильми? — деп пармакъ уджларына котерилип бакъа.

Айрие Чешмеджиеваны танымай.
Онынъле бирннджи кере корюшеджек.
Шунынъ ичюн, сабыры тюкенгенинден Арслановнынъ омузына япышып, кимерде бир адамларнмнъ артындан башыны юкъарыгъа узатып секириклей ала.
Лякин мердивенде Арслановны эеджанландыраджакъ киби ич бир кимсе пейда олмады.
Эр кес тюшип битти.
Стюардесса еринден къыбырдамай тура.
Мердивен де алынмай.
Аджеба не олды экен?
Демесе, Чешмеджиева...

Арслановнынъ чырайы тюрленди, юреги дюкюльдеп башлады.
Айрие адамларнынъ арасына сокъулып, демир пармакълы къапылардан кечти.
Лякин, самолёт тургъан мейдангъа чыкъкъанынен оны кери къайтардылар.
Мейдангъа «Аджеле ярдым» машинасы келип токътады.
Къолуна ящичигини алып, эким мердивенлерден юкъары котерильди.
Къапыда тургъан стюардесса да самолётнынъ ичине кирип кетти.
Арсланов даянамады.
О Чешмеджиевагъа бир шей олгъандыр, сагъ-селямет экенми? — деп джан аляметинен демир пармакълыкъ устюнден атлап самолёткъа тараф джувурды.
Айрие де невбетчиге нелердир айтып къапыдан кечти.
Экиси де мердивеннинъ янына келип токътадылар.
Экисининъ де чырайы къоркъу ве къайгъы тесиринден нурсузланды, дерсинъ вуджутларында къан арекети токътап къалгъан.
Арадан чокъ кечмеден къапы ачылды.
Самолёттан эссизленген бир эсли-башлы къадыннынъ къолтугъындан тутып, эки ёлджу даа чыкъты.
Буларнынъ бириси Чешмеджиева, экинджиси Сусанна эди.
