### VI

Макъпуле конторанынъ агъач мердивенчиклеринден хаста бир алда тюшти.
Чырайы солукъ.
Сабадан берли аш ашамай, рухуны эзиетлеп юре.
Бир умют эткен ери контора эди.
Мында да оны кимсе тынчландырамады.
Демирёлда, Отузынджы километрде дрезинанынъ къапакълангъаныны ве ичиндеки адамларнынъ чокъусы агъыр яралангъаныны анълады.

О башыны асып кетмекте эди.
Кимсени эслемей къулагъына ич бир шей кирмей.
Онынъ козьлерине къаранлыкъ чёкти.
Аякълары къалтырап башлады.
Адымларыны сийреклештирди.
Ерге баскъанда аягъы тюбюнден дюнья авдарылып кеткен киби олды.
Салланды, йыкъылаязды.
Сагъ къолунен башына япышты.
Ёл кенарында къаланып тургъан агъачлар устюне отурды.
Козьлерини юмды.
Бираз вакъыттан сонъ, бир юткъунып алды, къулакълары ачылды.
Дюньяда аят девам эткенини, сеслерни, шаматаларны эшитип къуванды.
Къаршыдан атлы адам корюнди.
Бу Мефодий Пантелеевич эди.
Макъпуле котерилип тураджакъ олды, кене аякълары тюбюнден ер къуртылып кеткен киби олды.
Отурды, кене къолунен козьлерини къапатты.
Мефодий Пантелеевич атындан тюшти.
Макъпуленинъ къолуны котерип, юзюне бакъты.
Онынъ козьлери нурсыз эдилер.

— Не олды санъа?

— Башым айланды.

— Ачтырсынъ.

Макъпуле индемеди.
Мефодий Пантелеевич:

— Тур, еринъден,— деп онынъ къолундан тартты.
Макъпуле турды, зорнен кулюмсиреп Мефодий Пантелеевичнинъ бетине бакъты.

— Эписи кечти, сагъ олунъ, дюн гедже ярамай юкълагъан эдим,—деди о.

— Ёкъ, кечкени ёкъ.
Ма, ал мынавы талонларны да, догъру ашханеге бар.
Аша ве ятып раатлан.

— Ёкъ, ёкъ, Мефодий Пантелеевич, менде талон бар.

— Ёкътыр сенде талон, баш кутьме.
Сен эвге къайтам деп уйлелик талонынъны Мурадасылгъа бердинъ.
Билем мен сенинъ табиатынъны.

— Асыл сиз мени не вакъыт оледжегимни де билесиз гъалиба?—деп кулюмсиреди Макъпуле.
Сонъра озюне келип, Мефодий Пантелеевичке дрезина ве Айрие меселесини айтып анълатты.

— Манъа мытлакъа Отузынджыгъа барып кельмек керек, Мефодий Пантелеевич,— деди Макъпуле.

— Транспорт ёкъ, ёлда тюневинден берли арекет токътады.

— Джаяв кетерим.

— Кеч олды, озюнъ де алсызсынъ.

— Зарар ёкъ.

— Ойле олса, ма, ал мынавы атны, дагъда къоркъунчлы!

— Айса сиз рухсет этинъиз арандан бир ат даа берсинлер, яныма Юнусны, анавы электрикчи баланы алырым.

— Яхшы.
Лякин, башта ашханеге!

Макъпуленинъ къуванчындан козьлерине ярыкъ кирди.
Атнынъ джугенинден тутып, догъру Себиля аптенинъ эвине кельди.
Юнус ер къазып отура эди.
Макъпуле онъа къолуны саллады.
Юнус курегини ерге санчты ве Макъпулеге тараф адымлады.

— Юнус, бар, арандан бир ат эгерлеп ал, Мефодий Пантелеевич айтты.
Экимиз бир ерге барып келеджекмиз.

Юнус бир шей сорамады, джувурып арангъа тараф кетти.
Бираздан эгерленген атнынъ аркъасына минип кельди.

— Аферин, йигитлер бойле олмакъ кереклер,— деди Макъпуле ве экиси де атларнынъ джугенлеринден тутып ашхане янына кельдилер.
Атларны электрик дирегине багълап, ашханеге кирдилер.
Макъпуле портманети ичинден демичик Мефодий Пантелеевич берген талонларны чыкъарып, ашчыгъа узатты.
Бирер чанакъ къартоп шорбасынен бирер тепси къартоп пюреси ашадылар.
Артындан бирер стакан татлы чай ичтилер.
Юнус агъзыны, бурнуны фуфайкасынынъ енъине сюртти, сагъ олунъыз Макъпуле татам деген киби джылмайды.
Ашыкъып турдылар, атларына миндилер ве демирёлны кечип Отузынджыгъа тараф бурулдылар.
Акъшам якъын эди.
Ормангъа киргенлери киби кунешнинъ зиясы гъайып олып кетти.
Макъпуле Юнуснен ян-янаша келип:

— Эй, йигит, къайда кеткенимизни не сорамайсынъ?— деди.

— Макъпуле татам, менимчюн къайда олса олсун, ич фаркъы ёкъ.
Сиз янымдасыз, не якъкъа бур десенъиз, азырым.
Мени хырсызлыкъкъа алып кетменджегинъизни билем.

— Къайдан билесинъ, бельки...

— Мен сизни догъгъанымдан берли билем.
Анам мени афталарнен сизге ташлап дегирменге кеткенини де билем.
Аювчыкъ, оксюз Эльмазчыкъ масалларынъызны да билем.

— Унутмадынъмы?

— Ольгендже унутмам.
Балалыкътаки шейлер унутулмай экен.

— Йигит, мени динъле.
Биз сенинъ татанъны къыдырмагъа кетемиз.

Шай дегенде, Юнус бирден атнынъ джугенини тартты.
 Чырайы джиддийлешти.

— Сиз не айтасыз шу, анъламайым?—деди о шубели козьлерини Макъпулеге чевирип.
— Татарджа айтынъ.

— Айса мен сеннен къазахча лаф этемми?

— Анълашылмай.
Бу дагъ ичинде татанъны къыдырамыз дегенинъиз не я?

— Динъле.
Айриени эки кунь эвельси, баласынен берабер Чамлыкъта корьгенлер.
О сизге тюневин келип чыкъмакъ борджлы эди.
Ёлда дрезина къапакълангъан...

Юнус атыны токътатты.
Чырайы тюрленген алды къулагъыны Макъпулеге тикти.

— Айтып битиринъ, сонъ кетермиз,— деди о.

— Сонъу, ана шу.
Бунынъ санъа йигит олгъанынъ ичюн айтам.
Гъарип ананъа сакъын бильдирме.
Меним анълагъаныма коре къазалангъанлар.
Отузынджыда олса кереклер.
Тек олюм олмагъайды...

— Эшитмедим, эм акъылыма да кетирмедим,— деди Юнус атыны кочюрип.

— Сен электрик диреклери тёпесинде оласынъ, амма мен ердем.
% 

— Асыл бир тувгъан аптем бар, бизимле берабер олгъан олса, бенъзи солмаз эди.

— Эй, кадям, къыз баланынъ такъдири башкъаджа ола.
Тевекель онъа эвнинъ мусафири демегенлер.
Вакъты кельдими, къуш киби уча да кете.

— Учмакъ-учмакъ амма, къонаджакъ еринъни де бильмек керексинъ.

— «Йыкъыладжакъ еримни бильсем, тобан тёшер эдим»— деген къартлар.
Къыйын шей, севгинен шакъа олмай.
Мына сен де чагъынъа кельдинъ, не эвленмейсинъ?

% 

— Э-э...
Сен ойле тюшюнсенъ янъылырсынъ.
Учып кельген союндан сакът ол.
Энъсенъе къонар да омюрлик мийинъни чокъчылар.
% 
Яхшы ки, козюмизни ачтыкъ.

— Кимни айтасыз шу?

— Озюнъ пек яхшы билесинъ.
О сени хамутлап отура эди, амма...

— Макъпуле татам, сиз мени электрик диреклери устюнде юре деп, ердеки шейлерни бильмей беллейсизми.
Бизге тёпеден эр шей корюне.

— Корюне амма, аз къалдынъ Зеранынъ къапкъанына тюшмеге.

% 

— Сен де къуру къалмадынъ, ярамаз?!

— Онынъ энди лафы арам.
Яшлыкъ белясы.
Баарьде къар ирип кеткени киби, о да яшлыкъ арарети эди, сёнди кетти.

— Айды не олса да, ойле къушчыкълардан сакът ол кадям.
Онынъ энди яхшы ходжасы бар.
Бу лафлар, мына бу сагъыр дагънынъ ичинде къалсын.
Яшасын, бахтлы олсун.
Бахт эр кеске керек.

Юнуснынъ аты конделен яткъан агъачкъа сюрюнди.
Озю де абынып атнынъ джалынларына япышты.
Белини догъурткъанынен арткъа айланып, Макъпулени тенбиеледи.
Макъпуленинъ аты сюрюнмеди.
% 

— Огде къар ийинтиси бар!—деп къычырды Макъпуле.
— Мукъайт ол, батакъ олмасын.

— Отузынджынынъ тавларында батакъ олмагъан ер бармы?

— Бизги расткельмегенди дейим.

— Шунынъчюн мында къаза чокъ ола.
Бу демирёл батакълыкъ устюнде къурулды.
Агъач юклю вагонлар кечкен санын ёл чёке.
Дрезина вызлы юрген шей...
Хайырлысы олгъайды баре.

— Эгер аптем бу къазадан къуртулгъан олса, мен оны энди бир якъкъа йибермем.
Акъайы дегиль, истесе султаны кельсин.
Анам меним ичюн йигирми султандан къийметли.
Гъарип асретликтен, яныкътан къуруп къалды.
Сиз де айтынъ, Макъпуле татам, кетмесин, эп бир анам ынджыныр.

— Энди сагъ-селямет юзюни корьгейдик.
О якъыны келиштирир эдик.
Ичимде бир сувукълыкъ бар, къоркъам Юнус.

Юнус индемеди.
Юткъунып алды.
Тюшюнджеге далып кетти.
«Бир аптем бар, демесе ондан да айрылдым, деди о озь-озюне.
Тувгъансыз яшамакъ агъыр шей.
Аптеме бир шей олгъан олса, анам да онынъ артындан о бир дюньягъа ёлджу.
Анамнынъ бахтына, баре зарар-зевал корьмегейди.
Бабам ольген сонъ, меним аскъымны чеккен аптем олды.
Колхозда чалышты, бизге ачлыкъ чектирмеди.
Анам хаста эди.
Аптем, эм анамны, эм мени бакъты.
Унутмадым аптечигим мен сени, эм унутмам.
Ашаткъанынъ, ичиргенинъ, кийдиргенинъ ичюн омюр билля алдынъда озюмни борджлы саям.
Экимизни бир ана догъурды, бир ананынъ сютюни эмдик.
Бизни айырмагъа кимсенинъ акъкъы ёкътыр.
Ёкъ, ёкъ, татачыгъым сагъдыр...»

— Не сусып къалдынъ Юнус, демирёл корюнеми?.
Линиядан чокъ узакълашмайыкъ.
Акъшам вакъыты джоюлмакъ мумкюн,— деди Макъпуле Юнуснынъ хаялыны даркъатмакъ истеп.

— Мен бу ерлерни беш пармагъым киби билем.

— Пек кьопайма.
Бойле орман къопайларнынъ джелькесини тез сындыра.

— Орманнынъ да озь къануны бар.
Оны билъсенъ, бир вакъыт джоюлмазсынъ.

— Эбет шашмаларсынъ, лякин ёлунъны тапа билирсинъ.

— Кунешке бакъып эм вакъытны, эм сыртны, эм къыбланы бильмек мумкюн.
Буны бизге хавфсызлыкъ техникасыны огренгенде айттылар.

— Я кунеш олмаса?
Мына, шимдики киби.
Энди кунеш къонса керек?—деди Макъпуле чевреге бакъынып.

— Кунеш олмаса, тереклернинъ пытакъларына бакъ.
Мына сырт тарафтаки пытакълар, мына къыбла тараф.
Коресинъми, пытакълар анги тарафта зияде оськенлер?
Тереклер де инсанлар киби сыджакъны ве тынчлыкъны севелер.

— Сени, эгер Мефодий Пантелеевич бильмесин, шу ан озь болюгине алыр.
Башлы яшсыкъ, амма...
Эр алда мукъайт ол.

— Сиз къоркъуп башладынъызмы шу, Макъпуле апте?

— Къаранлыкъ чёккенинен акъылыма анавы тётя Маланья кельди.
Былтыр кузьде гъайып олгъан эди де?

— Озю къабаатлы.

— Коресинъми, сен кене янълыш лаф этесинъ.
Олян, сенинъ ананъны бугунь чыкъар йибер бойле орманнынъ ичине, о сенинъ пытагъынъны анги тарафкъа оськенини къайдан бильсин?
О дёрт дивар ичинде зар-зорнен къыбласыны тапа, худжур адамсынъ.

— Тётя Маланья озю къабаатлы, кене айтам, эм айтырым.

— Вазгеч шуны.
Къопай адамны динълемеге истемейим.

— Динълемесенъиз, динълеменъиз.
Лякин, тётя Маланья шашмалагъанынен бир терекнинъ тюбюне чёкип, сабаны беклемек керек эди.

— Оляп, бир къарт къадын орман ичинде сабагъа къадар даянырмы?
Онынъ къыркъ отю олса, эписи бир кереден патлар.

— Чыдамакъ керек эди.
О заваллы...
Эджель иште, не япаджакъсынъ.
Лякин, аюв ашагъандыр дегенлерине мен инанмайым.
Чюнки аюв ашаса изи я да кемиклери къалмакъ керек эди.
Халкъ не десе-десин, о гъарипнинъ баласыны бирде-бир сазлыкъ ютты.
Аювлар кузьде пек ачкозь олмайлар.
Мына шимди расткельсенъ, о-о-о, ишинъ битти.

Макъпуле атынынъ джугенини къакъып алды, Юнусен кене ян-янаша кетмеге тырышты.
Тырышты амма, тереклер кедер этелер.
Ян-янаша эки ат девамлы кетип оламай.
Де бири ,де дегери артта къала.
Аюв лафы Макъпулени текмиль къалтыратты.

— Сен дагъ шейтаны экенсинъ, шимди аювгъа расткелъсек не япармыз Юнус?

— Астымызда ат,— деди Юнус.
— Ялынъыз къачып къуртулмакъ мумкюн.
Сен огден къачарсынъ, мен къамчымнынъ уджуна майлы фуфайкамны кечирип бир серник беририм.
Атешни корьгенинен аюв токътар.

— Вай, ярамаз.
Мен сенинъ ойле джамбазлыкъларынъны бильмей эдим.
Тереклер арасындан ярыкь корюнип башладымы шу?

— Энди кельдик демеге мумкюн.
Къаршыдан корюнген ярыкъ — Отар чёлю.
Демек, ормандан чыкъаятырмыз.

Олар тюм-тюз мейдангъа чыкътылар.
Санки саба ачылгъан киби олды.
Отар чёлюнинъ о бир четинде Отузынуджынынъ эвлери корюнди.
Бир къач эв ве узун бараклар.
Бу кичкене койчикте бир орман болюгининъ ишчилери ве демирёлджылар яшайлар.
Чамлыкъ станциясы оларгъа якъын олгъанындан бутюн керек ве ихтияджларыны шу станциядан барып алалар.

— Къазалангъанлар медпунктта олса керек,— деди Макъпуле атынынъ джугенини тартып.
— Догъру анда барайыкъ.
Кимсе олмаса невбетчи эмшире бардыр, о бизге меселенинъ асылыны айтып берир.

Юнус, ёл ичинде ойнап тургъан дрезинаджы Василийнинъ огълуны корип таныды.

— Бабанъ эвдеми?—деди о эеджаннен.

— Милиция алып кетти.

— Корьдинъми?—деди Макъпуле сабырсызланып.
— Хайырлы къаза олса, онъа милиция тиймез эди.

Юнус индемеди.
Онынъ юреги сыкъ-сыкъ урып башлады.
Тувгъаны дегильми санъа, ичтен чеке.
Макъпулеге дуйдырмайджакъ ола.
Экиси де индемей медпунктнынь янына кельдилер.
Орталыкъта кимсе ёкъ.
Тамам акъшамлыкъ аш вакъыты.
Эр кес эвине кирсе керек.
Макъпуле медпунктнынъ пенджересинден бакъты.
Перде артындан кимсени корьмеди.
Ичериде адам сеси эшитиле.
Аятнынъ къапысыны ачты, кимсе ёкъ.
Одагъа киреджек олды, къаршысына эмшире чыкъты.

— Къайда, къайда?
Олмай кирмеге!—деди о сертейип.

— Манъа Айрие керек!— деди Макъпуле нефесине тыйылып.

— Фамилиясы, ады?—деп эмшире ахрет суаллерини берип башлагъан эди, къапыны ачып Айрие чыкьты.

— Вай, тувгъанчыгъым, джаным-джигерим!..
Айрие Макъпуленинъ бойнуна асылып къалды.

— Баланы уятаджакъсыз, ашыкълар!— деди эмшире.
Айрие ве Макъпуле къуджакълашкъан алда софагъа чыкътылар.
Эмшире лампочканы якъты.
Софанынъ ичи ярыкъ ланды.
Аякъ устюнде къатып кьалгъан Юнуснынъ бетинде козьяш тамчылары йылтырадылар.
