### III

Язнынъ чилле вакъты.
Едисай вадисининъ къумлыкъ чёллеринде кунеш тёпенъден ура, табанынъдан чыкъа.
Эр шей янгъан, къавурылгъан.
Алдынъда патта-сатта расткельген къыйыш-къонгъыр саксаулларнынъ базы бирлеринде азгъана ешиллик сакъланып къалгъан.
Баарь ташкъынлары вакътында мейдангъа кельген ирили-уфакълы голлерде сув ерине джам киби бем-беяз туз къатып къалгъан.
Этрафта ялынъыз чилле къуртларынынъ чырылтысы эшитиле.
Олар чырылдай-чырылдай да, сонъ токътайлар.
Гъалиба патлайлар.
Оларнынъ чырылтысы тынса, озюнъни аятсыз бир дюньягъа тюшкен киби ис этесинъ.
Мында аят барлыгъыны ялынъыз эки шей хатырлата.
Бириси — чилле къуртларынынъ чырылтысы, экинджиси — саксауллар.
Саксаул не къадар чыдамлы осюмлик экен.
О, язнынъ атешли кунешине, къышнынъ аджджы сувугъына, къум боранына, къар боранына — табиатнынъ не къадар къышымы олса, эписине даяна.
О атештен башкъа ич бир шейден къоркъмай.
Саксаул къум чёллерининъ джаны ве ярашыгъы экен.
Бу манзараны сейир этип, газикнинъ пенджересинден бакъып кельмекте олгъан адамнынъ козюне насылдыр бир талдалар корюнди.

— Эслеп оламайсызмы?— деди руль башында отургъан дабла бегли, къымпый козьлю къазах йигити.
— Биз, ана, шу ерге бараджакъмыз.
Шу корюнгенлер тал тереклеридир.
— Балтабай урувы сачып къалдыргъан.

— Я озьлери къайдалар?

— Зувгъанлар.
Та революция вакъты.
Озьлерининъ шу талларгъа асыладжакъларыны дуйып сыптырылгъанлар.

— Этмишлери олса керек?

— Етерлик экен.
Бабамны да къамчылагъан ит огълу.
Он учь яшында къызыны бермегени ичюн.
О меним энъ буюк аптем экен.
Энди анама ярдымы тийип башлагъанда, бу ит огълу итнинъ онъа козю тюшкен.
Ким бильсин къачынджы апайы япмакъ истеген.
Озю джаиль олса да, бу ерлерде алла кесильген.
Бир-эки бинъ къою олгъанынен адамларны айван ерине корьген.
Гъарип аптем онынъ излевинден къоркъып озь-озюни якъып ольдюрген.
Анам да ондан сонъ чокъ кунь корьмеген.
Ээ, языкъ, Будённыйнынъ къолуна тюшмеген.
Алыр эди пайыны амма...

— Я Амангельдиге расткельген олса?

— О-го!..
Амангельдининъ адыны эшиткенде оларгъа сычан делиги бинъ алтын эди.
Сиз оны къайдан билесиз?

— Амангельди Имановнымы?
Къазахстан топрагъында яшай да, онынъ киби халкъ къараманларыны бильмемек айып дегильми?
Джангильдиннинъ интернациональ отрядыны айтмайсынъмы?
О, та он секиз сенеси Владимир Ильичнинъ косьтеришинен Актюбинск фронтуна силя етиштирген.
Онынъ отряды агъыр шараитке бакъмадан Волга бою ялдап Астараханьгъа келе.
Каспийни агъач шхуналарнен кечип, Бузачи деген ярым адачыкъкъа чыкъа.
О ерден девелернен ве атларнен, ашсыз-сувсыз бир алда къумлыкълардан кечип, Челкар станциясында Москвадан кетирген силя ве патронны Актюбинск фронтынынъ командасына теслим эте.
Бу къараманлыкъ дегильми?
Сизде ойле къараманлар ве къызыл командирлер даа пек чокъ.
Гусман Азербаев он еди яшында экенде беяз казакларнынъ тачанкасыны бир озю къувалап ете де, дёрт пулемётчыны кесип ташлай.
Тачанканы, учь атны, пулемётны ве дигер силяларны тутып алып келе.
О вакъыт «Къызыл Байракъ» орденинен мукяфатлангъан ильк къазахлардан бири Азербаевдир.
Бу джесюр адам Улу Ватан дженкинде де къараманджа курешти.
Кене орден ве медаллернен мукяфатланды.
Лякин, дженкнинъ сонъуны корип оламады.
Уруш мейданында къараманджа эляк олды.
Бу ерлерде Совет акимиети ичюн къан тёкип, къатты куреш алып баргъанлардан бири даа Джексенбаевдир.

— Билем, Шакир Джексенбаев сонъундан генерал олды,— деди шофер гъурурланып.

— Генерал-майор эди.
Беязлар бойле командирлерден аман тапмай эдилер.
Лякин къолларына фурсат тюшсе,— хатир бакъмай, озь джанаварлыкъларындан къачынмай эдилер.

— Догъру айтасыз.
О копеклер Амангельдини де ойле къыйнап ольдюргенлер.
Ах оларны шимди тапсанъ да...

— Олар озь пайларыны алдылар.
Амангельди Иманов Тургай уездинде Совет акимиети ичюн къараманджа куреш алып барды.
Халкъ ичинден осип чыкъкъан бу къараман уезд арбий комиссары олды.
Онынъ ёлбашчылыгъынен тешкиль этильген къызыл аскер отрядлары Актюбинск фронтунда буюк джесюрликлер косьтердилер.

— Сиз пек образованный адам экенсиз.
Сизинъ киби ёлджу меним машинамда эр вакъыт олсун.
Амангельдини менден яхшы билесиз,— деди шофер кулюмсиреп.

— Бильмемек мумкюнми?
Ойле къараманларны тарих несильден-несильге етиштире.
Амангельди озюнинъ макъсадына иришеджегине, къазахнынъ азатлыкъкъа чыкъаджагъына иманы къавий бир адам эди.
О солдатларгъа шойле дей:
«Къазах халкъынынъ такъдири большевиклернинъ енъишине багълыдыр.
Эгер большевиклер енъильселер, демек биз де енъильдик.
Шунынъ ичюн биз бутюн кучь-къуветимизни ортагъа къойып большевиклерге ярдым этмеге борджлумыз».

Алаш-орду бандитлери бойле къараманнынъ башына еттилер.
Эр алда, озю корьмесе де, онынъ алып баргъан куреши зая кетмеди.
Асырларнен эзилип кельген къазах халкъынынъ Амангельдиге ошагъан бир сыра джесюр эвлядлары Анненков, Дутов киби беяз айдутларны озь топрагъындан сипирип аттылар.

Шофер машинаны къум ёлунынъ ортасында токътатты.

— Бир тюшип аваланмайсызмы?— деди янындаки адамгъа.
Экиси де енгиль ишнен бирер саксаул тереги янына бардылар.

— Энди якъын къалды гъалиба?—деди янындаки адам машинагъа мингенинен.

— Бир сааттан барырмыз.

— О-о.
Талларны корьгенимиз къайда къалды?

— Чёльде ойле ола, эмдже, козюнънен корьген еринъе барып еткендже кимерде, джанынъ чыкъа.

— Джанымыз чыкъмасын, даа япыладжакъ ишлер чокъ.

— Иш къачмаз.
Мына мен он бир йылдан берли мынавы баранканы айландырам.
Бир кунь токътасам, башыма келип къоналар.
— Парланды десем,— налева кеткенде парланмай да!— деп зытыма басалар.
Мында налеваны къайдан аласынъ?
Бостандан барып бир чувал къарпыз кетирсенъ, бу ерде онъа да «налева» дейлер.

— Озюнъеми, базаргъамы?

— Къазахнынъ базарнен алып береджеги ёкъ.
Къазахкъа, анавы сизинъ «чёп» кечмей, къазахкъа эт керек, браток, эт!

— Чёп, дегенинъ не я?

— Капуста-мапуста, петрушка-метрушка дейсиз де, ана шу.
Дженк йыллары ашагъан чёпим манъа ольгендже етер.

— Дженк эттинъми?

— Етиштирамадым.
Армиядада копчек устюнден тюшмедим.
Биринджи «класс» олып кельдим.
О-о, мен машинаны ойле огрендим, чах-чах этип башладымы, не дерди олгъаныны айтыр къоярым.
Армияда сютлю агъызлар эписи меним этрафымда доланып юре эдилер.

— Ким дединъ, анъламадым?

— Новичоклар даа.
Рале башында отурып «права» алгъанлар.
Баранканы къолларына туттыргъан сонъ, эписи танърысыны къаргъап башлайлар.
Аджыйсынъ заваллыларны.
Аджемилик дегильми санъа.
Даянамайсынъ, барасынъ янына, машинасынынъ къулагъыны бурып бересинъ, коче кете.
Тек мында, мынавы бизим «Алсаба»да меним къадиримни бильмейлер...

Газик «Алсаба» колхозынынъ эски эвлери арасындан кечип, кене тюм-тюз чёльге чыкъты.
Бу ерде чёльнинъ бир тарафы юксек дагъларгъа барып янтая.
Дагъларнынъ тёпеси бем-беяз къар.
Худжур шей.
Ашагъыда сыджакътан тенинъ пишеджек, тёпеде, къол узатсанъ етеджек киби ерде къар.
Козюнъни къамаштыргъан бу къар ёлагъындан бираз ашагъы, тим-тик тёпелер ве сарф къаялар къаршысында чешит сой тереклер оськен.
Орман шеклини алгъан бу тереклик ёлагъындан бираз даа ашагъыда энъишли-ёкъушлы къырлар узанып кеткен.
Къырларнынъ этегинде исе, уджсуз-буджакъсыз бош топракълар ерлешкен.

Машина, ниает узакътан корюнген шу тал тереклернинъ салкъынында келип токътады.
Шофернинъ янында отургъан адам еринден турмады.
Бир къач дакъикъа индемеди.
Сонъра шофернинъ бетине бакъты да:

— Яхшы йигит экенсинъ, кель таныш олайыкъ,— деп къолуны узатты.

— Молдабай!—деди шофер алдын алып.

— Андрей Андреевич Каштанов.
Янъы совхознынъ директоры.

Шай дегенде, шофер онъа ойле тикилип бакъты ки, козьлери дабла бетининъ ичине къысылып кеттилер.
Кенардан бакъкъанда анъламакъ къыйын.
О, эм кульгенге, эм агълагъангъа бенъзей эди.

Директор машинадан тюшти.

— Тааджипли шей,— деди Молдабан онынъ артындан -бакъып.
— Совхозы ёкъ, директоры бар...

Къаршыда тёпеси къамышнен орьтюльген алчакъ эвчик тура.
Эвчикнинъ алдында бир къач адам нелердир лаф этип эгленмектелер.
Директор догъру оларнынъ янына барды.
Бу адамлар къуруджылар ве механизаторлар эдилер.

— Киринъиз,— деди директор оларгъа эвчикни косьтерип.
Оданынъ ортасында эренделенмеген тахтадан ясалгъан узун стол тура.
Столнынъ эки тарафында аякълары ичери къыйышып кеткен, мыхларынынъ уджлары тюртип чыкъкъан эки узун скемле.

— Ерлешип отурынъыз,— деди директор озюне кичкене табуретканы алып.
Сонъра кепкасыны чыкъарып столнынъ устюне къойды.
Онынъ зильфлери агъарып башлагъан.
Тёпе сачлары сийреклешкен.
Лякин огден бакъкъанда сачларынынъ сийреклиги чокъ белли олмай.

— Меселе шундан ибарет достлар,— деди о къашларыны тююклендирип.
— Эпинъизге малюм ки, партия ве укюметимизнинъ къарарына бинаэн бу ерде янъы совхоз мейдангъа кетиреджекмиз.
СССР Министрлер Совети, —деди о ве портфелини ачып бир топ кягъыт чыкъарды.
— Бу ишке буюк эмиет берди.
Смета айырылды.
Кадрлар яваш-яваш кельмекте.
Етишмесе, озюмизге азырламакъ керек оладжакъ.
Шимди вакъыт агъыр.
Мемлекетимиз куль-виран ичинде къалды.
Дженкнинъ акъибети бизге алты юз етмиш докъуз миллиард кумюшке отурды.
Бу не къадар буюк зарар!
Янъы бешйыллыкъта эсас вазифе харабе алгъа кетирильген халкъ хозяйствосыны къайта баштан аякъкъа турсатмакътыр.
Мен беллесем,— девлет кетирип берсе, биз япармыз,— деп эль къавушып отурмагъа кельмедик мында.
Эр шей озюмизнинъ къолумызда.
Олмаса, етишмесе, къыдырып тапмакъ керекмиз.
Анълашылдымы?
Сиз, гараж мудири ве баш инженер, базар эртеси кунюне къадар он машина азырламакъ борджлусыз.
Машиналарны керек алетлернен темин этинъиз!
Адамларны мен озюм тапарым.
Дагъгъа, агъач кесмеге кетеджекмиз.
Прораб аркъадаш, сенде тола меселеси насыл тура?

— Тола шимдилик етерлик, цемент ёкъ.

— Цемент бугунь кетириледжек.
Къабул этип алмагъа азыр турынъыз!

Баш инженер бир шей сорайджакъ олып ниетленди, лякин,— Андрей Андреевич,— деп етиштиралмады, агъзы ачыкъ къалды.

— Мен битирмедим, - деди директор оны токътатып.
Сонъра, кене прорабгъа бакъты.
— Ташчылар бригадасы текмиллендими?— деди о яваштан.

— Экинджи бригадагъа секиз адам етишмей.

— Шимдилик тютюнджилерден алып къошынъыз.
Цемент ятмасын!
Бояджылыкъ, акълавджылыкъ ишлери насыл?

— Кеченлерде сиз корьген эки эвин битирдик, къабул этмек мумкюн.

% — Машалла къадынларгъа!..
Сен не демек истей эдинъ, Матвей Петрович?—деди директор инженерге бакъып.

— Он машина азырлап оламамыз, Андрей Андреевич, экисининъ радиаторы, экисининъ карбюраторы...

— Етер!— деди Андрей Андреевич.
Директор айттымы, битти!

Инженер агъзына сув алгъан киби сусты.
Стол башында индемей отургъан учь адам даа бар эди.
Оларны директор танымай.
Андрей Андреевич лафыны битиргенинен оларгъа козь ташлады.
Кенарда отургъан арыкь черели, узунджа бойлу адамнынъ коксюнде орден ве медаль колодкалары бар эди.
Директорнынъ козю онъа тюшти.
Индемей тургъан бу адам бирден джесаретленип, директоргъа мураджаат этти:

— Директор аркъадаш,— деди о кирпиклерини къыбырдатып.
— Биз Озьбекстандан кельдик.
Тек биз дегильмиз.
Тышта даа барлар.
Къоранталарымызнен кельдик.
Къайда ерлешеджегимизни бильмей юремиз...

Директор къою къара къашларыны котерди.
Манълайынынъ ортасында терен бир чызыкъ пейда олды.
Орденли адамнынъ суали директорны тааджиплендирмеди.
Чюнки, бойле суальни о биринджи кере эшитмеди.
Андрей Андреевич баш инженерге, гараж мудирине, прорабгъа чыкъып кетмеге рухсет этти.
Олар ерлеринден турмакъта эдилер, ичери партия тешкилятынынъ секретары Къурбанбеков кирип кельди.

— Мен сени беклеп тура эдим,— деди директор онъа къолуны узатып.
Сонъ кене къаршысында лаф этип тургъан кишиге бакъып:

— Тыштаки адамларынъызны чагъырынъ кирсинлер,— деди.
Орденли адам къапыдан чыкъар-чыкъмаз ичери бири-бири артындан ёргъун чырайлы, гъамлы, кедерли бир къач киши кирди.

— Тютюнджисизми?—деди директор оларгъа отурмагъа ер корьсетип.

— Къолумыздан келе тургъан,— деди янъы киргенлерден бириси мыйыкъ астындан кулюмсиреп.

— Билем, билем...
Дженктен эвель олгъан эдим о якъларда.
Мында тютюннинъ башкъа сортуны етштиреджекмиз.
Бу ернинъ топрагъы, бу ернинъ икълими, шарапты мында тютюннинъ энъ яхшысыны етиштирмеге ве номай берекет алмагъа умют догъура.
Бу умютни омюрде корьмек ичюн бизге яхшы кадрлар, тютюнджи мутехассыслар керек.
Шунынъ ичюн биз сизлерни бу якъкъа давет эттик.
Кельдинъиз чокъ яхшы, эм даа келеджеклер.
Лякин, достлар, шимдилик къолумыздаки имкянгъа, бу шараитке даянаджакъсыз.
Кельген ишчилерни ерлештирюв ишинен, мына, партия тешкилятынынъ секретары Къурбанбеков аркъадаш огъраша.
Ишчилер вакътынджа «Алсаба»да яшайджакълар.
Тютюн сачмаздан эвель, яшамагъа юва керек.
Шунынъ ичюн эпинъиз белли бир вакъыт къуруджылыкъта чалышаджакъсыз.
Анълаштыкъмы?

Сонъра директор Къурбанбековкъа бакъып:

— Бу адамлар бизим келеджегимиз, оларны бугунь ерлештирмек керекмиз,— деди.

Къурбанбеков аякъкъа тургъанынен адамлар зий-чув олып, онынъ артындан кеттилер.
