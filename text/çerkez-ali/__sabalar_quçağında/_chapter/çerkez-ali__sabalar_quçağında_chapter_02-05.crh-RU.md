### V

Тютюнлер кемалына кельдилер.
Арслановнынъ бригадасы янъы кельген адамлар эсабына эп текмилленмекте.
Тютюн къырмагъа башлагъан сонъ, аранда иш чокълашаджакъ.
Тютюнни теменлерге тизмек, йиплерге бошатмакъ, къурутмакъ киби бир сыра къол туткъан ишлерде даима чалышып турмакъ ичюн, мытлакъа, къолу ярашыкъ сабырлы, чыдамлы адамлар керек.
Бойле адамларны Арсланов озю тапа ве тютюн бригадасына чагъыра.
Адетиндже, къадынлар тютюнни пек тез къыралар ве пек уста тизелер.
Лякин, эр эки иште де, илле акъай къолу олмакъ керек.
Тарлада къырылгъан тютюнни ташымагъа, юклемеге, аранда бошатмагъа, къурутмагъа, араннынъ тёпесине чыкъарып ильмеге ве саире ишлернинъ эписине акъай къолу керек.
Арсланов буларны ольчеди, бичти ве эр кеснинъ япа биледжек иши башына ерлештирди.

— Мен бойле тюшюнем,— деди Арсланов директорнынъ кабинетинде,
— тютюннинъ кейфиетини сакъламакъ ичюн, япракъларыны солмаздан эвель къырып, сепетлерге толдурмакъ керекмиз.
Шунынъ ичюн тютюн къырыджылар тарлагъа танъда чыкъып, къушлыкъ маали кунь къыздырып башлагъан сонъ, эвге къайтып раатлансынлар.
Акъшам устю арангъа келип, япкъан ишлерининъ нетиджесини корьген сонъ, салкъын тюшкенинен кене тарлагъа чыкъсынлар.
Бойлеликле, къырыджынынъ ишчи куню экиге болюне: акъшам ве сабагъа.
Аранда чалышкъанлар исе, бутюн кунь иш башындалар.

— Не дейсиз, Еремеев аркъадаш?
—Деди директор баш агрономгъа.

— Шимди бутюн ишлер къолнен аль олуна.
Адамларгъа тютюн сепетлерини котермек, юклемек меселелери агъырлыкъ догъурмамасы ичюн менимдже экишер-учер адамлыкъ кичкене звенолар тешкиль этсек яхшы олур,— деди Еремеев.

— Звеноджылыкъкъа мен къаршы дегилим,
— деди Арсланов.
— Лякин адамлар биринджи куньлери озьлеринииъ къуветини ольчеп бакъмакъ истейлер.
— Ким не къадар къырар?
Ким не къадар тизер?
—деген къызгъын лакъырдылар кете.
Шунынъ ичюн, меним фикримдже биринджи куньлери оларнынъ шахсий ынтылышларына тиймейик.
Бири-бирлеринен истегенлери киби ярышлашсынлар.

— Мен къаршы дегилим.
Шимдилнк шу усулнен башланъыз.
Илериде корермиз,— деди Каштанов.
Сонъра къолуны коксюне къойды.
Ничюндир, бир кереден чырайы сытылды.
Яры гедже якъын эди.
Кабинетининъ диварында «тютюн ичильмесин» деген илян язылы турса да, кирген адамнынъ агъзындан папиросыны насыл тартып аладжакъсынъ?
Каштановгъа тютюн ичмеге олмай.
Лякин, кабинет ичинде савурылгъан думанны бутюн кунь къокълап отурсанъ, тютюн ичкенден бетер олып къаласынъ.
Буны кимге айтып анълатаджакъсынъ?
Каштанов ойле киббарлардан дегиль.
О еринден тураджакъ олды.
Салланды ве кене скемлеге отурды.
Къолуны коксюнден алмай.
Ынъранып башлады.
Еремеев якъын келип, къолтугъына кирди.
Еринден котерильгенде такъатсызлангъан бойну устюнде башыны туталмады.
О якъ, бу якъ салланмагъа ве зияде ынъранмагъа башлады.
Еремеев ве Арсланов ярдымлашып, оны дивангъа ерлештирдилер.
Яталмай.
Озюни анда-мында ташлай, юварлана, бармагъа ер тапмай.
Арсланов идаренинъ алдына чапып чыкъты.
Молдабай руль башында юкъусырап турмакъта эди.
Аман онынъ омузындан къакъытты.

— Етиш медпункткъа!
Андрей Андреевич ярамай!

Молдабай, даа якъында чалышып башлагъан совхоз медпупктынынъ къапысыны къаба-къаба тыкъырдатып ичери сокъулды.
Стол башында ялынъыз невбетчи къадын отура.
Эким ёкъ.
О район меркезинде яшай.

— Ярдым керек!
Аджеле ярдым!
Директор агъыр алда.

Невбетчи къадын пенджере ичинде къайнап тургъан шприц къутучыгъына япышты, сонъра къолуна кичкене ящикни алып, машинагъа чапты.

Директорнынъ кабинетине кирер-кирмез:— Форточкамны ачынъыз!— деди къадын ве Каштановнынъ къолуны алып набызыны динъледи.

— Не еринъиз агъыра?—деген манада хастагъа бакъты.

Каштанов къолуны коксю устюне къойды.

—Озюнъизни сербест тутынъ.
Агърынъызны токътатырым, 
— деди о ящигини къарыштырып.
Сонъра эки ампула чыкъарып, адамларнынъ козю огюнде укол япты.
Скемлени диван янына тартып, Каштановнынъ бетине бакъып отурды.
Бираз вакъыт кечер-кечмез Андрей Андреевичнинъ ынъранувы сакинлеп башлады.
Терледи.
Къадын, къолундаки памукъ парчасынен онынъ манълайыны сюртти.
Приступнынъ зорундан вуджуды зайыфласа керек, аякълары, къоллары йиберильди, ынъранувы токътады.
Яваштан козюни ачты.
Башы уджунда отургъан беяз халатлы яш къадынны эследи.

— Танымайым сизни,— деди директор такъатсыз дудакъларыны зорнен къыбырдатып.

— Лаф этменъиз, раатланынъыз,— деди къадын.
— Даа якъында кельдик.
Биз чокъмыз, сиз бир данесиз, эр кесни танымакъ къыйын.

— Сизни бир корьген, бир даа унутмаз.
Адыньыз не?—деди директор текрар.

— Айрие.

— Ай-ри-е?!
Эшитмеген эдим.
Чокъ гузель адлар бар сизде,
— деп аякъ устюнде турмакъта олгъан Арслановгъа сёнюк козьлерини тикти.

— Саат бирни кече,— деди Айрие аякъкъа турып.
— Багъышланъыз, меним хасталарым бар.
Сизни эвге алып кетсинлер, ятынъ, раатланынъ.
Саба мытлакъа экимге корюнмек керексиз.

Бу гедже Катерина Мануйловнанынъ эвде олмагъаны Каштановгъа зияде тесир этти.
Сонъки эки ай ичинде Катеринанынъ ишлери эп терсине кетти.

Валерий имтианларда йыкъылып, институткъа киралмагъан сонъ, козь алдындан гъайып олды.
Онынъ шеэрде олмагъаны белли.
Табиаты тутарлы бала, атта, анасына бир мектюп язмай.
Анасы хастаджан бир къадын.
Къасеветлене.
Шунынъ ичюн Катерина шеэрге кеткен эди.

Андрей Андреевич дердининъ не экенини яхшы биле.
Нефес тарлыгъы оны госпитальден чыкъкъанындан берли къыйнай.
Катерина онъа керек иляджларны эвден эксик этмей.
Озюнинъ аптечкасында не керек олса эписи тапыла.
Медпункт даа якъында ачылды.
Медицина персоналынен темин этильмеди.
Райздрав тарафындан тайин этильген эким район меркезинде яшай.
Айриенинъ эмшире оларакъ чалышып башлагъаны бир къач кунь олды.
Андрей Андреевич онынь биринджи пациэнти эди.

Каштанов Валерийнинъ шеэрден кеткенини анълагъан сонъ, Катерина акъкъында тюшюнджелерини бир тамам денъиштирди.
О, Катерина Мануйловнанынъ шеэрден узюлип оламагъаныны Валериктен коре эди.
«Мен янъыла экеним, деди Каштанов яткъан еринден.
Акъсыз ерде озь-озюмни эзиетлегеним.
Катеринанынъ Валерикке косьтерген мунасибетине гъалиба догъру къыймет кесамадым.
Онынъ бу ернинъ шараитине бисинмегенининъ эсас себеби Валерик дегиль де, меним сонъки вакъытта косьтерген сувукълыгъым олса керек?
Коресинъми, шеэрде Валерик ёкъ, амма о кене къатнавыны токътатмай.
Къабаат озюмде экен...»

Каштанов гедже девамында бир къач таблетка юткъан сонъ, къатты юкъугъа кетти.

Танъ маалинде къапы къакъылды. 
Каштанов бир кереден алдырамады.
Динъленип ятты.
Къапы кене къакъылды.
Турды, лампочканы якъты.
Къапыда Катеринанынъ сеси эшитильди.
Каштанов тааджипленди.
«Бу насыл шей я?» деди о ичинден.
Къапыны ачты.
Бакъса, софада Молдабай ве Катерина туралар.
Ичери кирдилер.
Катерина энди озюнинъ алышып къалгъан «акърет соравларындан» башлады.
«Не вакъыт тутты, къач саат девам этти, не юттынъ, не ичтинъ..»
Каштановнынъ эки козю Молдабайда.
Онынъ гедже демей япкъан буюк инсаниетлигине не дейджегени бильмеди.

— Молдабай озь башына шеэрге барып, гедженинъ бир маалинде, сени кетирир, деген шей ич бир вакъыт акълыма кельмеген эди..
Яхшы япмагъансынъ ,
— деди Каштанов енгильден тишлерини сырытып.
— Катерина апанъны геджелернен къыйпамакъ керекмей эдинъ.

— Багъышланъыз, Андрей Андреевич.
Сиз де бир даа геджелернен хасталанманъ,— деди Молдабай кулюмсиреп.

Андрей Андреевич бир шейлер даа айтып башлагъан эди, Катерина Мануйловна онынъ сёзюни болюп:

— Андрей, санъа лаф этмеге олмай!
—деди яваштан оны тынчландырмакъ истеп.

— Молдабай, тешеккюр санъа!
Бар, ят, раатлан,—деди Каштанов текрар.

— Андрей!
Сен сусып оладжакъсынъмы, ёкъса?..

Молдабай сагълыкълашып чыкъып кетти.

Бир ай девамында медпункт янында ачылгъан хастаханенинъ иши ёлуна къоюлды.
Керек кадрларнен ве медикаментлернен темин этильдн.
Айриеден башкъа анда эки эмшире даа хызмет этип башлады.

Каштановнынъ сагълыгъы тюзелип кетти.
Катерина Мануйловна РайОНО тарафындан, янъы ачылгъан «Балалар багъчасына» мудир тайин этильди.
Хызмет онынъ эль-аягъыны багълап къойды.
Керекли-керексиз вакъытта шеэрге къатнавыны вазгечти.
Иштен чыкъкъан сонъ, эв ишлеринен огъраша, кимерде бир Молдабайнен районгъа барып келе.
Катерина аз бир вакъыт ичинде балаларгъа, ана-бабаларгъа озюни севдирди.
Балалар багъчасында низам ве тербие ишлери биринджи куньден башлап ёлуна къоюлды.
Балалар темиз-пак раатлана, эглене ве тербие корелер.
Ильк вакъытларда баласыны багъчагъа бермеге сакъынгъан ана-бабалар, шимди Катерина Мануйловнаны алгъышлап юрелер.
Булар эписи Каштановнынъ гонълюни котере, севинчине-севинч къошалар.

Раатлыкъ куню эди.
Молдабай Катеринна Мануйловнаны къырларгъа алып кетти.
Баягъы вакъыт кезинди ве бирер къучакъ чечек джыйдылар.
Катерина Мануйловна ешиль къадифе киби къыртышкъа отурып шу чечеклерден топ-топ гульдестелер ясамагъа башлады.

— Буларны ярын багъчагъа алып барырым, балалар корип къуванырлар,
— деди Катерина къолундаки чечеклерни къокълап.

Молдабай онынъ яш бала киби эркеленип, чечеклерни дестелегенине бакъып турды ве ичинде чокътан берли сыгъмагъан бир шейни айтмакъ истеди.
Бельки айтмаз эди, лякин Андрей Андреевичнинъ сонъки кере хасталанувы Молдабайнынъ сабырыны тюкендирди.

— Сиз, Андрей Андреевични ольдюре яздынъыз,— деди Молдабай Катеринанынъ янашасына кечип.

Шай дегенде Катерина бир шей анъламагъан киби.
Молдабайгъа тикилип бакъты.

— Эбет, эбет,— деди Молдабай текрар.
— Валерик деген бала Андрей Андреевичнинъ чырт эттирип кесип ташлагъан тырнагъы, Катерина апа, амма сиз...

— Сен не демек истейсинъ шу?
— деди Катерина алдындаки чечеклерни чёплеп.

— Сиз оны аякъ тюбюне алдынъыз!

— Молдабай, дамсыз лафларынъны кес!
Андрей Андреевич мени пек яхшы биле.

— Яхшы бильгени ичюн, пек севгени ичюн индемей юре.
Амма, юрек деген шей бир кунь палт этип патлай да токътап къала.
Сиз педагог-тербиеджисиз, буны тюшюнмединъизми?

— Мен сени анъламайым, Молдабай?

— Меним козюм алдында Валерикни опьтинъизми?

Катернна шакъылдап кульди.
Сонъра озюни зорнен токътатып:

— Опьсем не ола, Валерик меним огълум еринде бир бала,— деди ве кене шакъылдап йиберди.

— Бала...
Мен онынъ яшында олгъанда эвленген эдим.
Шимди алты балам бар.
Меним Баянсулувымнынъ тенине озюмден башкъа бир инсан баласы пармакънен тиймеди.
Мен онынъ ят адамнен опюшкенини корьсем...
Мынавы машинанен басып кечерим.

— Сизде бу меселеге башкъаджа бакъыла, Молдабай,— деди Катерина тынчланып.
— Опьмек ве опюшмек бам-башкъа шейдир.
Биз Андрей Андреевичнен дженк атешлери ичинден чыкъып кельдик.
Бир шинель тюбюнде къучакълашып яткъан вакъытларымыз да олды.
Джан аляметинен чекишип тургъан солдатнынъ манълайындан, козьлеринден опип, гонълюни алмакънынъ къийметини билесинъми сен?
— Дженк башкъа.
Шимди барышыкъ заманда яшаймыз.
Эр кес озь эвинде, озь оджагъында севимли яресинен аят зевкъы сюре.
Намус ичюн сизде, бизде деген шей ёкъ.
Намус эр кес ичюн бир.
Лякин, сиз, эр алда ярамай яптынъыз.
Андрей Андреевични ялынъыз сиз хасталандырдынъыз.
Мени насыл анъласанъыз-анъланъыз,
— деп ериндеп турды Молдабай.

Катерина чечеклерни яваш-яваш дестелеп, тюшюнджеге далды.
«Молдабай пек акъыллы ве пек айнеджи адам.
Озь башына бу лафларны чыкъарып айтмаз эди.
Мында бир шей бар.
Демесе, Андрей Андреевич мени Валериктен куньлей?
Ёкъ,ич олмакъ мумкюн дегиль.
Андрей Андреевич мени нидже тюрлю адамлар арасында корьди.
Шимди шу баладан куньлейджекми?..
Ким биле, аятта эр шей денъише.
Омюр кече, адам къартая, табиатында чешит худжурлыкълар пейда ола.
Ёкъса, Молдабай мени пляжда корьдими?
Молдабай гъалиба эписини биле.
Андрей Андрсевичке де айтса керек.
Олар экиси де Валерикнинъ анасыны танымайлар.
Янымда Флора олгъаныны бильмейлер.
Бу меселенинъ алдыны алмасам олмаз.
Андрюшам нафиле ерде озь-озюни къыйнап юрмесин».

Каштановгъа бир къач кунь къыбырдамай тёшекте ятмакъ керек эди амма, оны тёшекте багълап къойсанъ да тутып оламазсынъ.
Катерина Мануйловна онынъ изинсиз турып кеткенине тарсыкъып юре.

Бир кунь акъшам устю эди.
Каштанов тюкянгъа кирди.
Парфюмерня болюгинден устюнде «Бахшыш» деп язылгъан бир къуту алды.
Аз корюнди.
Бир чифт чорап алып, къутунынъ ичине къойды.
Сонъра машинагъа минип, медпунктнынъ алдына келип токътадылар.
Каштанов кягъыткъа сарувлы къутуны Молдабайнынъ къолуна туттырды,

— Буны Айриеге бер де, кель!— деди.

Айрие Молдабайнынъ къолундан бахшышны алмайджакъ олды, утанды.
Лякин, Молдабай зорлап берди.

— Сиз, Андрей Андреевичнинъ джаныны къуртардынъыз.
Буны сизге сагъ ол ерине кетирди,— деди.

Катерина Мануйловна чалышып башлагъанындан берли Айриенен якъындан таныш олды.
Гедженинъ бир маалинде Андрей Андреевичнинъ хасталанмасы, Айриенинъ онъа аджеле ярдым косьтермеси — Катерннанынъ юрегинде Айрие ичюн самимий дуйгъулар уяндырды.
Кой еринде бойле хабер тез джайрап кете.
Анги бригадада, не ерде бу акъта лаф ачылса, эписи келип Катерина Мануйловнагъа етише.
Катерина исе, бош вакъыт таптымы, Айриеге келе, онынъ козьлерине бакъып, узун сия сачларына сукъланып, чешит тюрлю лакъырдылар ача, бинъ-бир дереден сув кетирип, онынъле юректен сырдашмакъ истей.
Катерина онынъ бутюн аятыны, кечмишини сорай.
Фиданенинъ бабасынен меракълана.
Айрие индемей.
Ялынъыз иш акъкъында, Фиданенинъ такъдири акъкъында лаф эте.

— Асыл сенинъ янынъдан кетеджегим кельмей, — дей Катерина онъа эр корюшкенде.
— Ишинъни де къальбинъ киби темиз япасынъ.
Санъа сукъланмамакъ мумкюн дегиль.
Яхшы тербие корьгенсинъ.
Кельгенимден берли Андрей Андреевич сени агъзындан ташламай...

Бу сёзлер Айриенинъ рухыны котерсе де, гоньлюни чезмей.
О тюшюнджелер дерьясына далып кете.
«Янъы ерге кочип кельмек къолаймы?
Янъы шараит, янъы адамлар.
Эписине алышмакъ керек», деп тюшюне о.
Сонъ озь-озюнинъ гонълюни ала.
«Асыл манъа ятсырамагъа, сыкъылмагъа не бар я?
Санки мында хырсызлыкъ этип кельгеним?
Чешит халкълардан олсакъ да, эпимиз совет адамларымыз.
Мында кимсени энъсесинден айдап кетирмедилер.
Эпимиз озь истегимиз, озь авеслигимиз иле кельдик.
Макъсадымыз да бир.
Бизлер инсанмыз, бири-биримизге тез алышырмыз.
Эмек ве макъсад инсанларны тез тувгъанлаштыра.
Мына, даа якъында кельсек де, энди танышларымыз, достларымыз бар...»

Лякин, Айриени къыйнагъан башкъа шейлер де чокъ.
Себиля аптенинъ сагълыгъы кеттикче зайыфлаша.
Энди къаве пиширмеге биле къыйнала.
Къарт адам.
Аванынъ тесири олса керек, нефеске тоймай.
«Балам, шу орманда озюмни яхшы дуя эдим» дей

Я Фидане?
Айриени эр шейден зияде къыйнагъан о.
Энди баягъы къызчыкъ олды.
Къапы алдында озю ойнап-чапкъалап юре.
Балалар багъчасында оны севелер.
Хусусан Катерина Мануйловна оны озь эвляды киби коре.
Инсанлар чешит-чешит олалар.
Биревлер севе, биревлер аджыналар.
Айрие баласынынъ севгенлерине къувана, аджыгъанларына окюне.
Шу огъурсыз дрезина къапакълангъанындан берли Фидане лаф этип оламай.
Сёзлерни тутукъланып айта.
Дигер тарафтан Алиман меселеси.
Ондан якъында мектюп кельди.
«Тезден къуртуладжагъым, манъа бир къат урба йибер» деп яза.
Айлыкъ алсалар Юнуснен экиси къошулып онъа урба йибереджек олдылар.
Бутюн бу къасеветлер онынъ гонъюльсиз юрмесине себеп олалар.
Катерина Мануйловна, медпункт ве хастахане хадимлери онъа яхшы мунасебетте олсалар да.
Айрие мында чалышмагъа истемей.
Эр кес тарлаларда, тютюн аранларында, къуруджылыкъ мейданларында чалыша.
Мен устюме халат кийип отурайыммы?
Асыл манъа келишкен шей дегиль.
Мен койде догъдым.
Кой яшайышы яшлыкътан меним къаныма синъип къалды.
Тютюн къырмакъны, тизмекни яхшы билем.
Ёкъ, ёкъ, халатымны ташлай да, эр кеснен берабер мен де — тарлагъа чыкъам» деп тюшюне о.

Бугунь Айриенинъ невбетчи куню эди.
Акъшам стол башында чешит фикирлер мийини ёруп тургъан вакъытта Еремеевнен, Арсланов кирип кельдилер.
Олар, маначыкъ этип, Катерина Мануйловнаны сорадылар.

— Куньдюз кирип чыкъкъан эди.
Эвине къайткъандыр,— деди Айрие отургъан еринден.

— Джанынъыз сыкъылмаймы?
— деп ташлады Арсланов.

— Джан сыкъылмагъа вакъыт къалмай.
Телефон сыкъ-сыкъ чынъылдап тура.
Де эвге чагъыралар, де яра байлатмагъа келелер...
Чокъ халкъ ишлеген ерде эр чешити ола.

— Сиз кеченде директоргъа чокъ яхшы ярдым эттинъиз,— деди Еремеев.
— Катерина Мануйловна о геджеси эвде ёкъ эди.
Райондан эким беклеген олсакъ, гъалиба директорсыз къалыр эдик.

— Къолунъыз енгиль экен.
Бир уколнен адамны тирильттинъиз,— деди Арсланов сол къашыны юкъары котерип.

— Меним къолум дегиль, медицинанынъ къолу, Самедин агъа,— деди Айрие кулюмсиреп.

— Эр алда, оны керек еринде къулланмагъа бильгенинъизге чокъ машалла!
Насыл дерт эди шу?

— Экимнинъ айткъанына коре, мен шу геджеси янъылмагъан экеним.
Уколны да догъру япкъаным.
Онъа бизде нефес тарлыгъы дейлер, гъалиба.
Андрей Андреевичте бронхиаль астма эди.
Сиз де мукъайт олунъыз, инсан озь-озюни тутмагъа бильмек керек,— деди Айрие кирпиклерини къыбырдатып.
— Сонъ сизге де «адреналин», «эфедрин», «теофедрин», киби шейлер къыдырмакъ керек олмасын.

— Башынъа тюшсе, не чаре?
Айтам да, яшасын медицина!—деди Арсланов.

— Медицина дей бересинъ, медицина хадимлерини унутасынъ,— деп Айриеге бакъты Еремеев.

— Унутсакъ, бу ерде олмаз эдик даа,
— деп кульди Арсланов.

— Сиз о геджеси пек догъру япкъансыз,— деди Айрие оларнынъ шакъасына эмиет бермейип.
— Приступ туткъан кишини тез-тез урбаларыны бошап, онъайтлы бир ерге ясландыраджакъсынъ.
Пенджерени ачып, оданы аваландыргъанда, хастанынъ устюни орьтмек керек.
Сонъ биринджи ярдым чарелерини коресинъ.
Катерина Мануйловна сабагъа къадар бутюн процедураларны япкъан.

— О эвде ёкъ эди де?

— Сиз беллейсинъиз мен хастанынъ бир озюни ташладым кеттим я?
Ойле шей олмай.
Молдабай Катерина Мануйловнаны барып кетиргендже мен Андрей Андреевичке козь-къулакъ олып турдым.
Саба ярыкълангъандже медпунктнен оларнынъ эви арасында юрип чыкътым.
Я буларны кимге ташлайджакъсынъ,— деп башыны хасталар яткъан одагъа тараф бурды.

— Догъру айтасынъ Айрие, медицина дюньяда энъ алидженап илимлерден биридир.
Эвельси бизим баба-деделеримиз шай яшап, олюп кеткенлер.
Шу геджеси меним козюм алдына бабамнынъ сонъки дакъикъалары кельди.
О да тыпкъы Андрей Андреевич киби коксюне япышып вайвалагъан эди.
Джемаат чапты-чапкъалады, къартлар джыйылып кельдилер.
Эллеринден кельген бутюн ырымларыны яптылар, амма, файдасыз.
Гедже эманетини берди.
Сонъ кой ичинде айтып юрдилер, эмиш Арслан акъай эвель замандан къалгъан бир къабристан устюнде ятып юкълагъан экен.
Юкъу арасында чешит шей ола билир...
Оны азиз бабай къабул этмеген.
Коксю шейтан толгъан.
Олар бабамны къыйнап, эзгелеп, нефесини токътатып, джаныны алгъанлар.
Анам заваллы бу шейлерни эшитип, аз къалды озю де джынлы олмагъа.
Гедже-куньдюз дудакъларыны къыбырдатып окъуп юрер эди.
Сен де дува эт балам, эвимизге шейтан кирмесин,—дей эди.

Айрие лакъырдынынъ узап бараджагъыны анълагъан сонъ, кирип къабулханеден эки отургъыч кетирди.
Еремеев ве Арсланов отурдылар.
Телефон чынъылдады.
Айрие трубканы алды.
Кимдир, директорны сорады.
Айрие, мында олмагъаныны айтты ве трубканы ерине къойды.

— Дейджегим,— деп башлады кене Арсланов озюнинъ фельсефесини.
— Бабам айта эди, койнинъ этрафында «Шейтан дере», «Авдарыл къая», «Къыркъ огюз» деген бир чокъ джынлы ерлер бар экен.
Акъшамдан сонъ, о ерлерден кечмеге эр кес къоркъар экен.
Эмиш, гунясы олгъангъа илле джын расткеле.
Шейтан дереде чокъусы адамлар чипчели тавукъ корелер эмиш.
Бу шейлерни эшите-эшите мен де шу чипчели тавукъны корьмеге авес эттим.
Бир кунь чайырдан къайтаяткъанда айды, дедим шу дере тарафтан айланайым.
Копюрге беш-он адым къалгъанда элим-аягъым къалтырап башлады.
Козюме къаранлыкъ чёкти.
О вакъыт олса-олса он экилердедирим даа.
Омузымда лескерим бар.
Тарс токътадым.
Копюрден кечмеге де къоркъам, артыма айланып къачмагъа да.
Бакъсам, копюр тюбюнден бир къара тавукъ чыкъты.
Артында бир сюрю чипче.
Аначыгъым!
деп бир пертав къопардым амма, эвге келип киргенде талагъым къаткъан эди.
Анам, меним къалтырагъанымны корип:

— Не олды балам?— деди.

— Джын копюрде чипчели тавукъ корьдим!— деп агълап йибердим.

Бу анама етти.
Мени гедже-куньдюз къартанайчыкълар окъуп, ырымлап отурдылар.

— Сонъ не эди о корьгенинъиз?
— деди Айрие меракъланып.

Арсланов омузларыны къысты.

— О шей къоркъудан корюнген онъа,— деди Еремеев кулюмсиреп.
— Сен акъшамдан сонъ, сокъакъта тавукъ юрмейджегини биле турып, о ерден йырлап кечкен олсанъ, козюнъе бир шей корюнмез эди.

— Шимди мен де ойле тюшюнем.
О вакъыт джын-шейтан деп юргенлер.
Мезарлыкъ янындан кечкенлер де бинъ тюрлю шей корьгенлерини айтып, адамларнынъ ичине къоркъу синъире экенлер.
Бабамны бир азиз къабристан устюнде яткъан да, шунынъ ичюн хасталанып ольдю деп чыкъкъан эдилер.
Йыллар кечти.
Инсаннынъ анъы инкишаф эткен сайын ойле шейлернинъ уйдурма олгъаныны анълай экен.
Шимди инсанларнынъ къолунен, илим ве техниканынъ кучюнен о «джынлы» ерлер де, адамлар да бир тамам тюрленип кеттилер.

Еремеев кульди.

— Айды, кесинъ шу джын лафыны,— деди Айрие.
— Сиз шиди турар кетерсиз, манъа сабагъа къадар мында отурмакъ керек оладжакъ.

— Шимди къайда ойле шей?
—деди Арсланов Айриеге козюни тикип.
— Акълынъызгъа биле кельмесин.

Атта биринджи сыныф баласы энди о шейлерге инанмай.
Меним Эскендерим къайдандыр, фантазия демеге огренген.
Не айтсам, «Фантазня» деп ташлай.
Бойле шейлер баланынь анъыны токъалландыра.
Ана шай, руханийлер, бизим баба-деделеримизнинъ анъыны асырларнен токъалландырып, сокъурлап кельгенлер.
Илимден узакълаштыргъанлар.
Бугуньки дюньянынъ анахтары — илим.
Оны къолуна кереги киби алалмагъан адам, олар киби джын-шейтан лафы этер де юрер.
Афу этинъиз, Айрие.
Башынъызны баягъы куттик.
Багъышланъыз.
Айды Панфил Данилович къайтмагъа вакъыт,—деп Еремеевге бакъты.

— Сагъ олынъ, Самедин агъа.
Баягъы эглендирдннънз.
Къорантанъызны алып эвге келинъ,
— деди Айрие Арсланов чыкъаджакъта.
Айрие онынъ аиле вазиетини бильмесе де эвге давет этти.
Адет ойле.

Катерина Мануйловна 6у гедже Андрей Андреевичнен джиддий лаф этмеге къач кере ниетленсе де, неден башлайджагъыны, неде токътайджагъыны тапыштырып оламады.
Башынынъ ичинде бинъ-бир тюрлю фикирлер доланып юре.
Оларны бир сырасына къойып оламай.
«Бутюн къальбимни ачып къойсам, баламыз олмагъаны меним къабаатым экенини бильдирсем Андрей Андреевич насыл къабул этеджек?
Бельки, нефрети даа зияде артаджакъ.
Бельки, менден бир тамам ред этеджек?
Екъ, тюшюнип-ташынмакъ керек.
Къаш якъаджакъ олып козь чыкъармайым.
Ах, Андрюшам, къийметли шаиним!
Меним санъа олгъан севгимни озюнъ яхшы билесинъ.
Лякин бир меселени анълап оламайсынъ.
Мен къадыным.
Ана олмакъ истейим.
Озь эвлядым олгъаныны истейим.
Шубесиз, сен де баба олмакъ истейдирсинъ.
Козьлери, къашлары сим-сия, сачлары къувурчыкъ...
Ах, не олыр эди ойле бир эвлядымыз олса?
Багърыма басар да, сачларыны сыйпап-сыйпап юкълатыр эдим.
Козьлерини ачкъанда, «Ана» деп уянса, артымдан «Ана» деп джувурса...
Къадын ичюн ана олмакътан буюк бахт бармы экен?
Айриенинъ гуль киби къызчыгъыны корьгенде эсимни джоя яздым.
Эвленгенимизге баягъы вакъыт олды.
Баламыз ёкъ .
Эм олмайджакъ.
Бу меним къабаатым.
Андрюша буны аля даа бильмей.
Озюни къабаатлай, гъалиба.
Лякин янъыла...
Госпитальден чыкъкъанда манъа бу меселени айткъан эдилер.
Лякин, онынъ аля бугунь хабери ёкъ.
Эм олмасын.
Сакъын, сакъын...
Эгер дуйса, сонъ меннм бу дюньяда яшамагъа акъкъым ёкъ.
Андрей Андреевич буны бильмемек керек.
О шимди бус-бутюн ишке берильди.
Бойле шейлернен онынъ юрегини яраламакъ олмаз.
Эм сагълыгъына, эм ишине зарар келир.
Манъа деваланмакъ керек.
Эвляд саиби олып озюмни де, оны да къувандырмакъ кереким.
Мен шай тюшюнем, амма бильмейим, о бельки башкъа фикирдедир.
Мен оны эм севем, эм аджыйым.
Эгер манъа сонъ вакъытларда косьтерген сувукълыгъы девам этеджек олса, мен оны чокъ чекиштирип отурмам, айтырым.
Эписини айтырым...»

Каштанов машинасындан къапы алдында тюшти.
Молдабайнен экиси аякъ устюнде баягъы лаф этип турдылар.
Сонъра, машина кочип кетти.
Каштанов ичери кирди.
Къолундаки бурумны Катеринагъа узатты.
Бир шей айтмады.
Къол-бетини ювуп, урбасыны денъиштирди.
Залгъа кирди.
Стол устюндеки газеталарны алып, дивангъа ясланды.
Катерина ашханеден:

— Къаве берейимми, чаймы?—деп къычырды.

— Эписи бир,— деди Каштанов яткъан ерннден.
Катерина чай кетирди.

— Ташла шу газетаны къолунъдан, ич олмагъанда козьлеринъни аджы.

— Догъру айтасынъ, озь-озюнъни аджымакъ керек.
Чюнки, инсан озь-озюни бильгени киби, четтен кимсе билип оламаз.
Эр кеснинъ озь юрегн, озь къаны, озь джигери бар.
Ангисининъ кнопкасы бозулса, башта озюнъ дуясынъ.
Джефасыны да озюнъ чекесинъ, сефасыны да.
Атта энъ якъын достынъ бу иште ярдымджы оламай экен.
Хусусан юрек меселесинде...

Каштанов чайыны къарыштырып тургъан Катеринагъа бакъты.
Катерина онъа эр вакъыт дюльбер, назик, муляйим бир апай олып корюне.
Хусусан устюне эв урбасыны кийсе.
Арыкъ черели, тюз беденли бу къадын онынъ козю алдында яш спортчы къызгъа бенъзеп тура.
Лякин, сонъ вакъытта онынъ юрегини анълап оламай.
Катеринанынъ атешли севгиси, мунаснбети Каштановны эр вакъыт зиядесинен къанаатландыра.
Лякин, шу пляж меселеси онынъ фикирини шашмалатып юре.
Озь козюнен Катеринаны корьген сонъ, Каштанов бунагъан киби олды.
Бойле меселеде фикирлешмеге де аркъадаш тапылмай.
Атта, Молдабаннен лаф этмей.
Шу куньден берли пляж лафы унутылып кетти.
Молдабай исе, тилини агъызы ичинде тутмагъа бильген адамлардан.
Катеринанен лаф эткенини де кимсеге айтмады.
Олар эр экиси бири-бирини сёзсиз анълайлар ве бу мевзуда бир вакъыт лаф ачмайлар.
Эр алда шу куньден сонъ, Каштанов аиле меселесинен зияде меракъланып башлады.
Катеринагъа нисбетен ичинде буз парчасы турса да, къадын-ходжа арасында келип чыкъмасы мумкюн олгъан къолайсызлыкънынъ себеблернни къыдырды...
Катеринагъа бу себеблер белли.
Каштанов бир шей бильмей.
Онынъ ичюн юреги зияде эзиле.
Озь эвине аягъы тартмай.
Оны шимди бу джезадан ялынъыз иш къуртара.
Саба чыкъып кете, яры геджеде къайтып келе.
Иште исе, бойле месслелер хусусында тюшюнмеге сыра къалмай.

— Андрей, ярын иштен сонъ Молдабайнен къыргъа чыкъып кельмейикми?
—деди Катерина онынъ тюшюнджесини болюп.

— Сен истесенъ бар.
Меним вакъытым ёкъ.

Каштанов агъызыны сюртип столдан чекильди.

— Меним акъайым ёкъмы, ёкъса?
Шу къыр тёпесинде бир озюм эчки киби юрейимми?
Сен янымда олсанъ, гонълюм башкъаджа ола.
Бутюн чегерликлер, чечеклер манъа кулип бакъалар.
Сен олмасанъ эписи башларыны эгильтип сусып туралар.
Анда эр шейни хатырлайсынъ.
Романтика далгъалары ичинде ялдап кетесннъ.
Саньа чокъ шейлер айтырым Андрей, кетейик, риджа этем.

«Чокъ шейлер».
Каштанов бу сёзни эшиткенинен кулюмсиреди ве Катеринагъа инамсыз назар ташлады.

— «Чокъ шейлер» акъкъында лаф этмек ичюн къыргъа кетмек шартмы?
Меним эвим бар.
Дуэльге чагъырылгъаным ёкъ,— деди о сувукълыкънен.

Катеринанынъ эти-тени чимирдеди, санки устюнден къырмыскъалар джувурып кечтилер.
О джиддийлешти.
Бутюн такъатыны ичине джыйды.
«Бу адамны къыйнамагъа не керек?
Айтам, эписини айтам» деди о ичинден.
«Барсын озю чезсин, озюнинъ истегени киби арекет этсин.
Юрегининъ эмирине разым.
Мен де инсаным.
О мени анъламакъ борджлы.
Экимиз де азапланып юремиз.
Не ичюн?
Бу меселеге нокъта къоймакъ керек».

Катерина диванда созулып ятмакъта олгъан Каштановнынъ янына бу фикирлернен кельди.

— Чекиль, Аидрей, янынъа отурайым, санъа дейджегим бар.

Катерина онъайтланып онынъ янында ерлешмекте эди, телефон чынъылдады.
Каштанов турды.
Трубканы алды, динълсди.
Диварда чыкъылдамакъта олгъан балабан пуллу сааткъа бакъты.
Сонъра трубканы ташлады.

— Кольмегимни алып берчи, тез ол, идареге бармакъ керек,— деди.

Катерина халатыны омузлары устюне ташлап, онынъле берабер софагъа чыкъты.
Каштанов гедженннъ къаранлыгъына къарышып, Катеринанынъ козю огюнден джойылып кетти.
