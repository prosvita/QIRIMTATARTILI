### VII

Катерина Алма-Атагъа келип тюшкенде кунеш Ала-Тау дагъынынъ устюнден бир сырыкъ къадар котерильген эди.
О Флорияны ишке кетмезден эвель эвинде барып корьмек истеди.
Бахтындан Флориянынъ чалышмагъан кунюне расткельди.
Лякин Флория озюнинъ эски достуны пек сувукъ къаршылады.
Атта чай биле къоймады.
Катерина лафкъа башлагъанынен Флория онынъ сёзюни болюп:

— Мен сенинъ ничюн кельгенинъни пек яхшы билем.
Айтмасанъ да олыр.
Валерийни сен совхозгъа тарткъанынъдан берли мен буны беклей эдим.
Сиз адамны пек къолай балалы этеджек олып тырышасыз, амма, ойле ягъма, ёкъ.
Йигирми яшына кетирген сонъ, мен оны анасы тирилип кельсе де бермем.
Анъладынъмы?! — деп ачувындан меселенинъ устюни озю ачын башлады.

— Сенден бала истеген адам бармы, Флора?
Матюв олма.
Биз ялынъыз акъикъатны бильмек истеймиз.
Буны бутюн джемиетимиз, бутюн халкъ истей.
Эгер сен бойле бнр алидженаплыкъ япкъан экенсинъ, неге сычан киби пысып, сакъланып юресинъ?
Аксине, кокрегинъни керип, гъурурланмайсынъмы?

— Бойле гъурур манъа керекмей.
Меним бир ышанчым олса о да Валерий эди.
Лякин сен бутюн ишни къарыштырып ташладынъ.
Баре етишмегейдим сеннен таныш олмагъа.
Тевеккель ерде айтмагъан экенлер:
«Аллам сен мени достларымдан сакъла, душманларымдан озюм къуртулырым» деп.
Бизим достлукънынъ сонъу да бойле олып чыкъты.

— Эгер мен санъа яманлыкъ истеген олсам, Флора, алдынъа кельмез эдим.
Сенинъ балалар эвинден о агъыр йылларда бала алып осьтюргенинъе мемлекетимизде къуванмагъан бир адам тапылмаз.
Лякин сен озь шахсий менфаатынъны джемиетнинъ алгъышындан устюн коресинъ.
Япкъан яхшылыгъынъны тек озюнъ билесинъ.
Сенинъ киби нидже адамлар, нидже тюрлю алидженаплыкълар яптылар.
Лякин буны кимседен гизлемедилер.
Гизлемек баланынъ бахтсызлыгъыны истемек, демектир.
Сен атта буны биле тюшюнип бакъмагъансынъ.
Ташкентли Шаахмад Шамахмудовнынъ аилеси он бир бала бакъып осьтюрди.
О да сенинъ киби япа билир эди.
Лякин онынъ виджданы буны къабул этмеди.
О мубарек къартларнынъ адыны урьметнен анъмагъан, алгъышламагъан аилеге расткельмезсинъ.

— Мени джемиетнинъ алгъышы бакъмайджакъ, бутюн ишанчым Валерий!

— Инсан ялынъыз къарын токълугъынен яшамай, рухин емеклер де керек!
Эр алда нафиле тирелесинъ.
Дженк вакътында гъайып олгъанларны араштырув ишлеринен огърашкъан махсус тешкилятлар бар.
Биз совхоз джемаатчылыгъы адындан бу тешкиляткъа мураджаат этермиз.
Эгер Валерийнинъ бабасы сагъ-селямет олса оны еди дерья артындан тапарлар!

Катерина еринден турды ве къапыгъа тараф адымлады.
Флория да къашларыны сытып, башына чечекли къара шалыны ташлап онынъ артындан къапыны килитлеп чыкъты.

— Мен догъру Къурбанбековкъа кетем, эм бу ишке кимсенинъ аралашкъаныны истемейим.
Эгер Валерикнинъ къальби бозулып, менден тартылса, джеседимни «Джанашарнынъ» сувларындан тапарсыз!— деди Флория мердивенден тюшкенде.

— Пек яхшы, Флора.
Шимди «Джанашарнынъ» къутургъан вакъты.
Алдына расткельгенни алып кете.
Озю де быланчыкъ, буз киби къарлы сув насыл чыдарсынъ? — деди Катерина мыскъылнен.
Сонъра экиси де кулюмсиреп, такси токътагъан ерге кеттилер.

Айрие, келип токътагъан автобусларны медпунктнынъ пенджересинден козь этип тура.
О Катеринаны сабырсызлыкънен беклей.
Валерий ве Матвей Петрович меселесинден энди Къурбанбековнынъ хабери бар эди.
Лякин кимсе меселенинъ асылыны билип оламай.
Эльбет де, бойле хабер ерде ятып къалырмы?
Озю де кой еринде.
Къурбанбеков тарладан къайтып кельгенинен Матвей Петровични чагъырды.
Ярын, майыснынъ секизинде ёлгъа чыкъаджагъы, командировка, билет ве дигер меселелер акъкъында субетлештилер.
Лакъырдынынъ сонъу Валерик меселесинен багъланды.

— Ташкенттен кельген психиатр снзнн баба ве бала этеджек оламы шу? —деди Къурбанбеков.

— Шашмалады о къадын.
Неге эсасланып айтты бильмем.
Манъа, шахсен онынъ айткъанлары бир тюш киби олып корюне.
Бу якъта огълунъ ве къадынынънынъ хатиресине мерасимге кель, деп чагъыралар.
О исе...
Акъыл етеджек шей дегиль.
Козюнъиз ошай, тишинъиз ошай, даа бильмем нелердир айтып, анавы яшнынъ да гонълюни чийлендирди.
Инсан инсангъа эр вакъыт бенъзер ойле дегильми?

— Эльбет де бенъзей.
Мен кеченлерде «Кайратнынъ» оюнына бардым.
Стадион адам толу.
Янымда бир къазах отура.
О манъа къулакъ асмай, мен исе ондан козюмни алмайым.
Биринджи таймдан сонъ, козюне бакътым да:

— Пек тез унуттынъ, Досмамбет! — дедим.

— Мен сизни танымайым,— деди бу адам.

— Институтнынъ биринджи курсында ян-янаша отурып окъугъанымызны унуттынъмы? — дедим.

— Мен ннститут корьмедим, адым да Досмамбет дегиль,— деп кетти.
Артындан бакътым да къалдым.
О къадар адамлар бири-бирине бенъзей экенлер даа.
Албу исе, якъында сорап бильдим, меним студент аркъадашым шимди Акъмолла областында агроном олып чалыша экен.

Къапыдан Катерина ве Флория келип кирдилер.
Къурбанбековнынъ дикъкъаты бир кереден бу танымагъан, бильмеген къадынгъа тюшти.

— Таныш олунъыз, Валерийнинъ анасы,— деди Катерина.

Къурбанбеков селямлашты ве отурмагъа ер косьтерди.

— Мен сизге шахсий бир ишнен кельдим,— деди Флория

Онынъ сесинде баягъы йымшакълыкъ сезильди.
Елда Катерина даа чокъ тырышса керек.

— Мен Валерийнинъ анасы олам,— деп сёзюни девам этти Флория.
— Мында баламнынъ аятына, омюрине тесир этеджек киби бир чокъ лакъырдылар юре экен, мен бу меселени ерли-ерине къоймагъа кельдим.
Риджа этем, манъа Матвей Петрович деген адамны чагъыртынъыз.
Валерийни мен шимди озюм тапып келирим.

— Мына, Матвей Петрович, таныш олунъыз.

Флора козьлерини Матвей Петровичнинъ бетине тикти.
Экиси де ерлеринден турмадылар.
Сонъра Флория чыраныны чиркинлетип кене Къурбанбековкъа мураджаат этти:

— Мен аселет сизинъ алдынъызгъа кельдим.
Сиз партия реберисинъиз, бизим джан меселемизге ярдым этинъиз.

— Бир шей анъламайым, сизни биревлер ынджытамы? — деди Къурбанбеков.

— Ынджыта, пек ынджыталар.
Токътанъыз мен шимди Валерийни алып келейим де эписини озь къулагъынен эшитсин.

— Сиз отурынъ, мен оны шимди чагъыртырым.

- Ёкъ, озюм барып келейим,— деп чыкъып кетти.

Матвей Петрович эеджанлангъанындан еринде отуралмай турып чыкъмакъ истеди, Къурбанбеков йибермеди.

Катерина ве Флориянынъ Алма-Атадан кельгенини корьген сонъ тышта беклеп тургъан Айрие даянамады.
Кабинетнинъ къапысыны ачып Катеринаны бир дакъкъагъа чыкъмасыны риджа этти.
Къурбанбеков Айриени корьгени киби:

— Киринъиз ичери, керек эдинъиз,— деп кабинетке давет этти ве креслодан ер косьтерди.

Валерий ятакъханеде велосипед тамирлеп тура эди.
Анасыны ачувлы бир алда корьгенинен къолларыны чулгъа сюртип, тез-тез Къурбанбековнынъ кабинетине келип кирдилер.

— Мына бу меним огълум, Валерий! — деди Флория къапыдаи киргенинен.
— Мен оны он еди йылдан берли бакъып, тербиелеп кельдим.
Шимди бабасы тапылгъам эмиш.
Я сен он еди йылдан берли къайда эдинъ, Матвей?
Инженер олып, Матвей Пет-ро-вич олып юрьдинъ э?
Догъру айткъан анавы сизинъ психиатр.
Валерик сенинъ огълунъ!
Эбет, эбет огълум, бу адам сенинъ бабанъ!..деп Валерийке бакъты.

Катерина ве Айриенннъ козьлеринден дане-дане яшлар сычрап чыкътылар.
Валерий былашыкъ къолларынен Матвей Петровичнинъ бойнуна атылды.
Баба ве бала бири-бирине япышып къалдылар.
Къурбанбеков бойле алгъа омюринде расткельмеген эди.
Козьлери яшланып башлагъанынен еринден турып, софагъа чыкъты.
Джебинден бир сигар чыкъарып якъты, бираз озюни тынчландыргъан сонъ, келип ерине отурды.

— Девам этинъиз, сизинъ де ичинъизде дерт къалмасын,— деди Къурбанбеков Флориягъа.

— Ёкъ,ёкъ, айтманъ ана!
Ялварам, ич бир сёз айтманъ.
Мен энди бала дегилим.
Эр шейни анълайым, сизинъ башынъыздан келип-кечкенлерни де пек яхшы билем.
Сиз меним джанымны къуртардынъыз, адам эттинъиз, мен сизге омюрнмнннъ сонъуна къадар борджлым, анам!

Валерийнинъ бу сёзлеринден сонъ, Флория такъмакълап йиберди.

— Коресинъми, Флора, энди сенинъ гонълюнъ де ачыкъ,— деди Катерина оны тынчландырмакъ истеп.

— Бинъ-бир кере тешеккюрь сизге Флория.
Мен энди тюшюнип таптым, сиз «Урожайкалы» Никифирнинъ къызы дегильсизми? — деди Матвей Петрович дудакъларыны къалтыратып.

— Эбет, онынъ къызы олам.
Ксенья эляк олгъан сонъ, мен Валерийнинъ сагъ къалгъаныны бабамдан анъладым.
Олар ормандан чыкъып, эшелонны дарма-дагын этип бу балаларны къуртаралар.
Буюк топракъкъа юклеп йибергенлеринен бабам манъа хабер этти.
— Балаларны Орта Асиягъа алып кеттилер,— деди.
Мен биринджи эвакуация эшелонынен Ташкентке келип тюштим.
Етим балаларны Самаркъанд шеэрине ёллагъанларыны анъладым.
Андан Къатта-Къургъангъа бардым.
Насылдыр бир себебтен огълан балаларны айырып башкъа тарафкъа ёллагъанлар.

Бир афтадан сонъ анъладым кн, бу балалар Къазахстангъа барып тюшкенлер.
Догъру Алма-Атагъа кеттим.
Мында керек тешкилятларнен багъландым ве Валерийны тапып алдым.
Шу куньден берли биз Къазахстанлы олып къалдыкъ.
Бабам ольген сонъ, къайда къайтып бараджакъмыз?
Къалдыкъ АлмаАтада.
Шукюр, ич бир тюрлю шикяетим ёкъ.
Бутюн бахтым ве аятымны бу балагъа багъышладым.

— Тешеккюр, сизге Флория апа!
Лякин Матвей Петровичтен къачынмамакъ керек эдинъиз.
Оларнынъ тувгъанлыгъыны бильдирмек ичюн мытлакъ Ташкенттен кельген эким-психиатрны беклемек керек эдими?
Бу тесадюфий бир шей олып чыкъты.
Бир кунь, бир афта эвель къувандыргъан олсанъыз даа яхшы олмазмы эди?— деди Къурбанбеков.

— Догърусыны айтсам, Матвей Петровичнинъ къанда яшагъанындан ич хаберим ёкъ эди.
Кеченлерде Катеринагъа эвляд хайырлап кельгенде онынъ ким экенини эшитип бильдим.
Ондан сонъ ичиме атеш тюшкен киби олды.
Мен насылдыр бир къоркъу къаплап алды.
Бабасыны тапкъан сонъ балам менден кетер, деп къоркътым.

— Нафиле озюнъизни къыйнагъансыз, ана.
Мен сизни ташлап, къайда кетеджегим?
Бабамнынъ озь къорантасы бар,— деди Валерий.

— Не олса да сонъу пек тесирли ве къуванчлы олып чыкъты.
Мен бу меселени район партия комитетине бильдиририм.
Бир даа джумленъизге тешеккюр!
Сагъ олунъыз!
Совет адамлары анджакъ бойле олмакъ кереклер.
Бири-биримизнинъ бахты ичюн къайгъырмагъа ве къуванмагъа бильмелимиз.
Сизге айрыджа тешеккюр, Айрие!
Мусафиринъизге меним адымдан сыджакъ селям бильдиринъиз.
Матвей Петрович, мен бугунь райкомнен багьланырым.
Менимдже, эйкельнинъ ачылыш мерасиминде — баба ве огъул бирликте иштирак этмек борджлылар.
Умют этем ки, ярын ёлгъа Валерикнен берабер чыкъарсыз!

Къурбанбеков сёзюни битиргенинен Матвей Петрович де Валерийнинъ бетине бакъты.
Оларнынъ козьлеринде къуванч нурлары янмакъта эди.
