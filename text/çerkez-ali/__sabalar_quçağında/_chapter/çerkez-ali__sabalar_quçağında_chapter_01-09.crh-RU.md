### IX

Орман болюгинде иш къайнай.
Бригадалардан юкъары складгъа токътамадан агъач келип турмакъта.
Къабулджы яш складнынъ бир башындан дигер башына джувура.

Кельген агъачларны къабул этип эстакадаларгъа бошатып етиштирамайлар.
Орманда пычкъыджыларнынъ «Бойся!» сеслери кесильмей.
Олар бугуньки агъачны энди вагонеткаларгъа толдурып йиберселер де, ишни эп девам этелер.
Ярынгъа азырланалар.
Эр бир звенода адет шай.
Норманы толдурдынъмы, ярынгъа иш еринъни азырла.
Яхшы, теджрибели орманкесерлер, бу шартны бир вакъыт бозмайлар.
Шунынъ ичюн олар эр кунь график боюнджа озь вазифелерини эда эткенден сонъ, бираз раатланмагъа да вакъыт тапалар.

Мефодий Паителеевич бутюн бригадаларгъа хабер йиберди:

— Бугунь ишни бир саат эвель токътатып, складгъа топлансынлар.— деди.
Ишини битиргенлер яваш-яваш складгъа тараф ёнейлер.
Тамам айтылгъан вакъытта складгъа газик келип токътады.
Машинадан Леспромхоз директоры, болюк башы ве бухгалтер тюштилер.
Мефодий Пантелеевнч оларгъа куньделик график арткъачынен толгъаныны айтты.

— Айлыкъ меселесинден отьрю башсызлыкъ, низамсызлыкъ косьтерген ёкъмы?
—деди директор.

Мефодий Пантелеевич эр кеснинъ озь иши башында олгъаныны, къызгъын чалышкъанларыны, базы звеноларнынъ ярынки кунь ичюн азырлыкъ корьгенлерини айтты.
Болюк ёлбашчылары эстакадаларны козьден кечирдилер.
Директор складда пек чокъ агъач йыгъылып къалгъаныны корьген сонъ, «Леспромхоз»дан къошма вагон ёллайджагъыны «бильдирди.

Орманда шувулты токътады.
«Бойся!» сеслери ве пычкъыларнынъ инъильтиси тынды.
Ишчилер складгъа топландылар.
Эр кеснинъ дикъкъаты директорда.

Мефодий Пантелеевич топлашувны илян этип, онъа сёз берди:

— Кечкен айнынъ екюнлери нетиджесинде «Леспромхоз» боюнджа кочюджи Къызыл байракъ сизинъ болюкке такъдим этиле.
Мефодий Пантелеевич, байракъны даима мында, болюгинъизде тутынъыз!

Аркъадашлар!
Биз партия тешкилятынен бирликте шойле къараргъа кельдик,— деди директор сёзюни девам эттирип.
— Бугуньден сонъ ичкиджиликке урунып, низамсызлыкъкъа ёл берген адамларны къатты джезалайджакъмыз.
Умют этемиз ки, сизнинъ аранъыздан ойлелери чыкъмаз.
Малюм ки, ичкиджилик акъибетинде болюгимизнинъ кассири озь ишине сувукъ ве джинаетчесине янашкъанындан себеб, эки кунь айлыгъынъызны кечиктирип бермеге меджбур олдыкъ.
Бу меселеде косьтерген чыдамлыкъ ве инсанперверлигинъиз ичюн дирекция сизге буюк тешеккюр бильдире.

Директор бухгалтернинъ папкасындан чыкъарып шу къарарны окъуй:
«Иште косьтерген унери, темиз ахлякъы ве девлет хазнасынынъ файдасына гражданлыкъ борджуны намуснен эда эткен Эмирвелиев Мурадасылгъа бинь кумюш мукяфат берильсин.
Бу къарар бутюн болюклерде ве Мурадасылны бизге ёллагъан «Алсаба» совхозынынъ ишчилери арасында да даркъатылсын».

Ишчилер гурюльдешип кеттилер, эль чырптылар.
Лякин меселенинъ асылыны даа эр кес бильмей эди.
Шамата токътагъанынен Мефодий Пантелеевич ишчилерни айлыкъ алмагъа давет этти.
Складны гъаля-гъуля басты.
Кимсенинъ айткъаны анълашылмай.
Эльбет де, лакъырдынынъ чокъусы Мурадасыл акъкъында кете эди.
Адамларнынъ бир къысмы пара алмакъта, базылары исе Мурадасылнынъ этрафына топландылар.
Мурадасыл кимнинъ суалине джевап береджегини бильмей.
Эр кесни ялынъыз бир шей меракъландыра:
«Аджеба къайдан тапкъан экен Мурадасыл о торбачыкъны?»

— Динъленъ, айтайым,— деди о къалпагъыны манълайынынъ тёпесине котерип.

— Анавы колхоз бар да, не шунынъ ады?..

— Эбет, э-хе билемиз, адыны напасынъ я, айтса шуны.

— Анда урлукълыкъ къартоп къыдырып баргъан эдим.
Акъшам кунь къонайым деген мааль эди.
Таубасынынъ ёлуна чыкъаяткъанда, бакъсам, ёл кенарында ешиль торбачыкъ ята.
Алдым.
Агъзыны ачамадым.
Кеседжек олдым.
Лянет шейтангъа, дедим, кесмедим.
Къолумнен о якъ, бу якъ айландырып бакъсам, пачка-пачка пара.

Тыкътым отьмек чантама да юре бердим.
Ёлгъа чыкъкъанымнен машина таптым.
Догъру келип болюк башынынъ столы устюне къойдым.
Весселям.

Ишчилер даркъаштылар.
Суаллернинъ арды кесильди.
Лякин, бир шейлер айтаджакъ олып юткъунып юргенлер даа чокъ.
Ничюндир, эр кес озь фикрини ачыкъ айтмакъ истемей.
Ёлда кене Зера лафны башлады:

— Айтмадыммы мен сизге, Мурадасылда акъыл бутюн олмагъаныны энди бильдинъизми?— деди о.

— Акъылсыз адамгъа дирекция мукяфат берирми, акъыз?

— Мукяфат?!
Мукяфат онынъ бир айлыкъ къазанчы, амма торбачыкъ беш йылгъа етер эди...

Макъпуле олып кечкен бутюн вакъианы кунь эвель бильгенинден сабадан берли индемей юре эди.
Мурадасылгъа мукяфат берильгенине о да джан-юректен севинип къайтмакъта.
Шимди кене къулагъына Зеранынъ дамсыз лафлары чалынды.

— Беш бинъ, беш йылгъа етер амма, намус инсангъа омюрлюк керек,— деди о Зерагъа бакъып.

— Айды, сиз озь намусынъызнен къарт олунъыз.
Адамнынъ беджериксиз сою ойле олур.
Мен олгъан олсам о торбачыкънынъ ерини тез тапар эдим, амма...

Зера Макъпуленинъ индемей адымлагъаныны корип, онынъ зытына тиймек истеди.

— Омюрлик акъайсыз къалсам ойле матювге чыкъмам,— деди о.

Макъпуленинъ юреги оке толып-ташса да, индемеди, четке бурулды.

Акъайлар Мурадасылнынъ янындан къызгъын лакъырдыларнен адымламакъта эдилер.
Бугунь эр кеснинъ рухы котерильди.
Эписининъ джебинде манълай тери тёкип къазанылгъан эмек акъкъы.
Олар эвлерине, бала-чагъаларына ашыкъалар.
Мурадасылнынъ джеби эр кеснинъ джебинден къалын.
Лякин о бир якъкъа ашыкъмай.

Оны эвде кимсе беклемен.
Янъгъызлыкъ да бахтсызлыкънынъ бир чешитидир.
Мурадасыл буны пек яхшы биле.

Макъпуленинъ башына бир къасевет даа тюшти.
Айриенинъ келюви ве онынъ аиле вазиети эр кестен зияде Макъпулеге тесир быракъты.
Себиля апте исе янъыдан дюньягъа кельген киби олды.
Къартлыкъта адамгъа не керек?
Эвинъ-баркъынъ джыйыштырылса, ашынъ-сувунъ пиширильсе, урбанъ темиз-пак тутулса олды кетти.
Пишир къавенъни сюз де отур.
Лякин Себиля апте къаве сюзип отурмагъа алышмагъан.
Бутюн омрю бою бир куньчик тынчлыкъ корьмеген.
Иштен, эв хызметинден, къаарь-къасеветтен эти-тени къатып къалгъан.
О кене де тынч туралмай.
Омрю боюнджа эль къавушып отурмагъа алышмагъан.
Айриесининъ козьлерине бираз бакъып тура да, дюньясыны унута.
Сонъра бирден абдырап:

— Вай, балам, эчкини унуткъаным да я,— деп къопкъасыны илиндирип ала да азбаргъа джувура.
Сют сагъып кельген сонъ, собаны къарыштырып башлай.
Къазан, чанакъ-чёльмек шатырдата.
Бир шей тапмаса къаве дерменини алып айландыра.
Дерменини айландырмагъа башладымы, биль ки, бу Себиля къартийнинъ раатлыкъкъа чёккен вакътыдыр.
Бу дакъикъаларда бутюн дикъкъатынен кене Айриесининъ козьлерине тикилип къала.
Бу дюльбер, муляйим козьлер онъа яшлыгъыны хатырлаталар.
Къызынынъ кельгенине къувангъанындан кимерде бала киби шашмалай.
Айткъан лафларынынъ фаркъына бармай.
Баягъы вакъытлар бойле девам этти.

Айрие раатланды, ёргъунлыгъыны савуштырды.
Хошкельдиге келювлернинъ арды кесильди.

Бир кунь Айрие оглюгини багълап анасынынъ янына кельди.
Къолундан къопкъасыны алды,  соба якътырмады,  савут-саба ювдырмады.

— Вай, балам,
— деди Себиля апте,
— Мен санъа бакъып къол къавушып отурайыммы айса?

— Меним мусафир олып отургъаным етер энди,— деди Айрие.
% — Бу ишлернинъ эписини мен япмакъ кереким.
Сиз къаве дерменинъизни бакъынъыз, Фиданеге мукъайт олунъыз.
Эв ишлери эндиден сонъ меним бойнума къалсын.

— Айды, балам озюнъ билирсинъ.
Хызмет бир вакъыт битмей.
Санъа да етер, манъа да...

Шенъ бир алда, кулюмсиреп къапыдан Макъпуле кирди.

— Кель, къызым, бир къавечик къояйым,
— деди Себиля апте онъа.
Сонъра дудакъларыны къалтыратып лафыны девам этти.
— Бу Айрие деген зат манъа адым аттырмай, акъыз,—деди о къуванчлы козьлерини сюзип.
— Элим-аягъым тыршавланды къалды.
Бутюн ишимни тутты да алды къолумдан.

— Айса, дерменни де бу якъкъа беринъиз, сизге къаве чекмеге де олмай,
— деди Макъпуле шакъанен.

— Ёкъ, феляннынъ маразы...
Деф олуынъ янымдан.
Сиз мени темиз ольдюрип къояджакъсызмы шу?
—деди Себиля апте яшлыгъындаки киби эркеленип.

Макъпуле миндерчик усьтюне ясланды.
Себиля апте еринден турды, нелердир сомурданып, онъа ястыкъ узатты

— Раатлан бир парча, ёрулгъангъа бенъзейсинъ.

Макъпуле ястыгъыны сагъ омузынынъ астына ерлештирди, янбашлап ятты.
Себиля апте, ашханеге, Айриенинъ янына чыкъты.
Макъпуле козьлерини юмды.
Бир чырым алмакъ истеди.
Лякин чешит фикирлер ве хаяллар онынъ юкъусыны къачырдылар.

«Айриени кельгенинден берли динълейим, деп тюшюнди о,— лякин анъламасы къыйын.
Энди о якъкъа къайтмайджагъы анълашылды.
Алиманнынъ эткенлери белли.
О къадар ашалангъан сонъ...
Кене онынъ акъкъында яман фикир айтмагъанына шашам.
Мен Айриенинъ ерине олсам, бинъ йыл акъай тюсю корьмесем де шу алчакъкъа бир даа къайтып бармаз эдим!
Онъа, даа, беш ай аш ташыгъан.
Языкълар олсун чеккен заметине.
Устюнде бир джарты антери къалгъандже онъа ташып ашаткъан.
Амма, о юзсиз аладжагъыны алгъан сонъ биле корюшкенде афу истемеген.
Йип богъазына видждансызнынъ!
Хорлагъан гъарипчикни, чокъ хорлагъан.
Ёкъ, ёкъ, онынъ кибилерине мерамет этмейджексинъ, юз бермейджексинъ.
Чаресини тапсанъ эсабыны кеседжексинъ.
Акъылынъа тюшкенде яныкъламакъ дегиль де якъанъны къакъаджакъсынъ, весселям!..
Мен буларны Айриеге айтмам.
Не къадар достым, сырдашым олса биле айтмам.
Аиле бозгъунлыгъы чыкъкъанда четтен къарышсанъ, кимерде ахмакъ ола да къаласынъ.
Яшайыш озю косьтерир онъа...»

Бугунь акъшамлыкъ ашны Айрие пиширди.
О кулер юзнен:

— Юнус гедже сменасында, софрагъа буюрынъ,
— деди алюмин чанакъларгъа шорба бошатып.

Макъпуле софрагъа джылышты.
Айрие де онынъ янына ерлешти.

— Тизлеринъни къапат,— деди Себиля апте онынъ балдырларыны корип.
Айрие юзбезни тизлери устюне ташлады.

— Мында санки эр киши бар,— деди Макъпуле Себиля аптенинъ сертийгенини эслеп.

— Эр киши олмаса, мелеклер корерлер, олар да бизимнен берабер софра башында отуралар.
Эй ярабби...
гуняларымызны афу эйле.

— Леззетли аш пиширгенсинъ, Айрие,
— деди Макпуле агъач къашыгъыны текрар чанакъкъа далдырып.

— Бойле шейлерге онынъ къолу балалыкътан яраша эди, санки бнльмейсинъ?—деди Себиля апте къопайсырап.

— Билем, билем,—деди Макъпуле къартийнинъ гонълюни котерип.

— Амма бу ернинъ къартопындан къач тюрлю емек пиширильгенини билеми экен, сорачынъ озюнден?

Айрие кулюмсиреди ве индемеди.

— Зор оюнны бозар,— дегенлер.
Башынъа тюшсе бильмей де корь кунюнъни,
— деди Себиля апте тизлери устюне тюшкен отьмек уфакъларыны чёплеп.

— Мурадым шакъа, Себиля апте.
Санки мен Айриени бильмейим.

Аш ашалып, софра джыйылгъан сонъ, яры гедже авгъандже лаф этип отурдылар.
Баягъы дертлер сёкюльди, баягъы адамларнынъ къулакълары чынълатылды.
Къыркъ дереден сув кетирильди, чокъ планлар бичильди.
Хаяллар узакъларгъа — дагълар, дерьялар артына толкъунланып кеттилер.
Айрие — Макъпулени, Макъпуле — Айриени айтты.
Чокъ шейлер хатырлап кулюштилер.
Чокъ шейлер хатырлап ынджындылар.
Себиля апте янашдаки кичкене одачыкъкъа кирип юкълап къалды.
Айрие Макъпулени бу гедже де эвине къайтармады.
— Берабер ятаныкъ,— деп зорлады.
Яттылар.
Экиси бир ёргъан тюбюне кирдилер.
Яшлыкъ вакъытларындаки киби къуджакълашты, шакъылдаштылар.

— Машшалланъ бар, акъыз, кокюслеринъ таш киби,
— деди Макъпуле чалкъа тюшип.

— Баланы кестирген сонъ, шукюр, бир джорукъ олдым.
Кене озь алыма келип башладым.

Айрие терен нефес алды.
Бир ан индемеди.
Сонъра Макъпулеге тараф айланды ве лафыны девам этти:

— Таш киби....
Анавы джинабет бу сёзни бир кере хатиримчюн биле айтмады.
Шу тар антерчигимни устюме кийип юрмеге зарым, акъыз, тюрте чыкъалар тюбден.
Эркеклернинъ козю исе, алла сакъласын...
Сюзюле къалалар артынъдан...

«Джинабет» деген сёз Алимангъа аит эди.
Бу сёз Макъпуленинъ юрегине ярашты.
Лякин, индемеди.
Эндиден сонъ Алимандан Айриеге яр олмайджагъыны Макъпуле къарарлаштыра эди.
Лякин, къарышмагъа истемей.

— Акъыз, сен «джинабет» дегенде бакъса акълыма не кельди.
Динъле, санъа бир шей айтайым,
— деди Макъпуле ястыкътан башыны котерип.
— Кеченлерде, акъшам устю эвде чамашыр юва эдим.
Бир даа бакъсам сюрди кельди анавы Мурадасыл деген шей.

— Ким о?

— Токътаса, лафымны больмесе.
Бир дызман йигит.
Сонъ не япайым, аякъ устюнде къаттым къалдым.
Этим-теним чимирдеп кетти.
Юр, отур, демейим даа, акъыз.
Бакъса сен меним матювлигиме.
О заваллы да, кирмеге кирди амма, бир шейлер айтса экен...
Омузларымдан ашагъы дегенге саркъып тургъан сачларыма бакъты да къалды.
Бир даа артыма айлансам, не корейим, бу къаршымда тургъан сырыкъ киби эриф, кес балтагъа бир сап, дегенлери киби алмадан-бермеден:

— Мынавы чантаны коресинъми?
—деп бойнундаки отьмек чантасыны чыкъарды да, чамашырларым устюне ташлады.

— Корем, сонъ не олгъан экен?
— дедим мен сувукълыкънен.

«Ичи пара толу, ёлдан таптым, демесинми акъыз!
Мен абдырадым ве бир кереден:
— Я оны манъа не алып кельдинъ?— дедим.

— Не япаджагъымны бильмейим, сенден акъыл танышмагъа кельдим Макъпуле,— деди.
Албу исе, онынъ бир шейден хабери ёкъ экен.
Настя меселесини айтып анълаттым да,
— догъру барып директорнынъ столы устюне къой!— дедим.
— О къапыдан чыкъмакъта эди, анавы Зера деген арсыз корип къалды даа.

— Сонъ, корьсе не олгъан?

— Ах, тувгъанчыгъым, янъгъыз къадыннынъ алы белли.
Кимсе сенинъ догърулыгъынъа инанмай.
Кеченлерде иштен къайткъанда Зера манъа бизини санчып алды.
— Омюрлик акъайсыз къалсам, шу матювге бармам, — деди.

Айрие шу арада эснеп алды.
Озюнинъ эснегенинден озю абдырап утанды.
Сонъра Макъпуленинъ юкъусыз козьлерини корип сорады:

— Мурадасыл ден бересинъ, насыл адам шу?

— Адам пашасы, Айрие, инанасынъмы?

Айриенинъ эсневи токътады, юкъусы къачып кетти.
Макъпуленинъ гонъюли Мурадасылда олгъаныны сезди.

— Бала-чагъасы ёкъмы?
— деди Айрие меракънен.

— Кимсечиги ёкътыр.
Берлингедже дженк эткен.
Балатон деген бир голь янында агъыр яралангъан.
Насылдыр бир маджар къызы джаныны къуртаргъан.
Госпиталлерде яткъан.
Анасы, бабасы эрте ольгенлер.
Дженкке кеткенде бекяр экен.
Енъиштен сонъ бир йыл къадар шахтада чалышкъан, сонъ Казахстангъа кельген.
Арслан киби бир адам.
Узун бойлу.
Ташны сыкъса, сувуны чыкъараджакъ.
Кенардан бакъкъанда асла дженк коръген кишиге бенъземей.
Ювашнынъ ювашы.
Алладан къоркъмасанъ гедже дагъда къалдырып сабагъа къадар ишлетмеге мумкюн.

— Къызгъанч адам олса керек?—деди Айрие козьлерини уфкъалап.

— Ёкъ, джаным.
Паранен асыл иши ёкъ.
Не къадар язсанъ оны барып ала.
Манъа аз язгъансынъ деген лаф ондан эшитмедим.
Къызгъанч адам элли беш бинъ кумюш параны меним эвиме алып келирми, акъыз?

— Макъпуле, бельки о сени сепедир?
Ойле эркек кишилер ола ки, севгиснни бильдирмеге джесарети етмей, ичинден чекип юре.

— Севмей, къозучыгъым, севмей!
Амма мени урьмет эте.

— Урьмет?
Звено башлыгъы олгъанынъ ичюнми?

— Гъалиба башкъа шей ичюн...
О адам догърулыкъны севе.
Сен меним догърулыкъчюн къаядан атмагъа азыр олгъанымны билесинъ.

— Догърусыны айткъан, бабасына ярамагъан,— демек истейсинъми?
Адамны урьмет этмек баш меселе.
Урьметнинъ артындан севги келе билир, амма, севгининъ артындан урьмет эр вакъыт келе бильмез.
Мен кене озь аятымдан мисаль кетирем.
Алиман мени къадын оларакъ бегенген, амма, адам оларакъ урьмет этмеген.
Коресинъми, урьметсиз севги олмай экен.
О темельсиз бинагъа ошай экен...
Сен, не айтсанъ айт.
О сени севедир.

— Севмек ичюн адамны бегенмек керек, Айрие.
Меним къусурым бар.
Анам манъа локъса къалгъанда къара чёюн корьсе керек.
Боям къара.
Ондан да башкъа, озюнъ билесинъ, акъайымнен учь ай яшагъан эдим...

— Янълышасынъ, Макъпуле.
Эсмери къадынларнынъ озюндже дюльберлиги ола.
Якъында мен бир журнал окъудым.
Авропалы зенгиннинъ бириси Занзибардан келип къадын алгъан.
Шу къадын онъа бильмем къач миллионгъа отургъан.
— Бу къадын сизни не джеэттен озюне джельп этти, эфендим?—деп сорагъанлар ондан.
Бу эфенди бир сёзнен джевап берген:—Эсмерилиги джеэтинден,— деген.
Эсмерилик къусур сайылмай.
Эсмерилер ичюн халкъымыз нидже тюркюлер чыкъаргъан.
Анавы «Отелло» деген театрни корьген эдинъми?
Боясы къара, деп ойле союна айтсанъ ярашыр барем...
Акъайымнен учь ай яшадым, дейсинъ.
Учь ай...
Ёкъса меним киби айрылдынъмы?
Гъарнпнннъ баласы джаныны Ватан ичюн гъайып этти.
Сен бу лафны бир айттынъ, бир даа айтма.
Башынъны котер де, гъурурланып юрь, анъладынъмы?

— Сагъ ол, Айрне.
Эр кес сенинъ киби тюшюнсенди...

— Эр кес ойле тюшюне бильмез.
Анавы Зера кибилерини эр кеснинъ сырасына къошма.
Инсаннынъ къысмети догърулса, Макъпуле, не къарагъа, не де беязгъа бакъар.
Анълашылгъанына коре Мурадасыл сенинъ къысметинъ.
Къолдан къачырма .
Озюнъ бу къадар атик къадынсынъ..

Макъпуле бир сескенип алды.
Айриени къуджакълады.
Экиси де бала киби баягъы мыдырдашып, сонъра юкълап хъалдылар.
