### V

Байрамнынъ экинджи куню олгьанына бакъмадан тарла ишлери даа буюк джошкъунлыкънен алынып барылды.
Майыс айында бир йыллыкъ ишнинъ негизи къойыла.
Фидени йигирми кунь ичинде отуртмакъ керек.
Эрте башласанъ сувукъ ура, кеч башласанъ осюп етишмей.
Шунынъ ичюн тютюнджилер тарла ишининъ устасы олып къалдылар.
Майыснынъ он бешине къадар бутюн бригадалар фиде отуртув ишини юксек кейфиетте аль этмек борджлылар.
Бу ишлерге олар ойле алышып къалгъанлар ки, кимсенинъ тешвикъатыны я да биревнинъ келип чагъыраджагъыны беклеп турмайлар.
Эр кес озь вазифесини биле.
Джемаат иши бу коллективде шахсий иштен устюн тура.
Чюнки олар шахсий къыйынлыкъларыны да, коллективнен бирликте аль этелер.
Партия тешкиляты, дирекция эр ань озь хозяйствосында чалышкъан бойле намуслы эекчилерге юксек къыймет кесе, оларнынъ сагълыгъы-селяметлиги ве бахты ичюн къайгъырып турмакъталар.

Мына, шунынъ ичюн олса керек ки, тюневинки байрам тантанасындан сонъ, бугунь тарлагъа чыкъмагъан бир адам олмады.
Кимсенинъ башы агъырмады, кимсе эвинде ятып къалмады.
Арслановнынъ бригадасында бугунь янъы фиде отуртув машинасы сыналаджакъ эди.
Онынъ саба еринден турып кеткенини эвде кимсе дуймады.
Не къадар эрте кетсе де, о тарлагъа кельгенде Каштанов, Еремеев, Къурбанбеков ве Молдабай энди фиде машинасынынъ этрафында доланып юре эдилер.

— Башынъ, агъырмаймы, Арсланов?—деди Каштанов селямлашкъан сонъ.

— Екъ, Андрей Андреевич.
Биз ишлемеге бильгенимиз киби, ичмеге де билемиз.
Башынъ агъыраджакъ олса, оны ичкенинъден не файда?

— Яхшы,яхшы,мен шакъа эттем.
Шимди кене башларсынъ озь фельсефенъни.

— Эгер бу машинаны кереги киби чалыштырып олсакъ, он куньде фиде отуртувны битирирмиз,— деди Еремеев.

— Девлет оны бизим ичюн чыкъаргъан, чалыштырмагъа бильмек борджлымыз.

Къурбанбеков бу сёзлерни озюне базанып айтты.
Чюнки о механизаторлар курсында озю дерс бере.
Кой хозяйствосы ииститутында гъиябий окъуй.

— Биринджи ёлакъкъа башта озюм тюшеджегим — деди о текрар.

Танъ къаранлыгъы дагълар артына чекилип кетти.
Сини киби тёгерек кунеш уфукъны къызартып гуя ер багърындан чыкъкъан киби догъды.
Башта ярысы корюнди, сонъра яваш-яваш тёгерекленип авагъа асылып къалды.
Кунеш догъувынынъ ялынъыз денъизде дегиль, чёльде де озюне хас дюльберлиги ола экен.
Машина-машина адамлар тарлаларгъа келип тюштилер.
Оларнынъ шенълиги, шераметлиги, бири-бирлерине эткен шакъалары ве кулькюлеринден беллейсинъ ки, санки олар тюневннки байрамны мында девам эттирмеге кельгенлер.
Тал тереклерининъ астына кечип, усть урбаларыны ве аякъкъапларыны авуштырдылар.
Къадынлар ве къызлар фырланталарыны чезип, тарлада махсус къуллангъан явлукъларынен сачларыны топлап, манълайларына къадар сыкътырып багъладылар.
Огъланлар енълерини чермеп, фуражкаларынынъ козырёкларыны энъселерине айландырдылар.
Дерсинъ, эписи цехке ишке тюшеджеклер.
%
Олар буны яхшы билелер.
Арадан беш-он дакъикъа кечер-кечмез фиде алакълары арасына даркъалып кеттилер.
Ишчи куню башлады.
Механизаторлар исе, озьлерине айрылгъан махсус тарлада буюк эшкь ве къуванч иле янъы машинанынъ унеринден файдаланмакъталар...

Вакъытнынъ кечип-кеткени дуюлмагъан къалды.
Ергё акъшам къаранлыгъы чёкти.
Макъпуле столларны яхшы донатты.
Эр кес ерли-еринде отура, чай сюзе ве джошкъун-джошкъун лаф этмектелер.
Ялынъыз, Арсланов ёкъ.
Айрие тарсыкъып башлады.
Къапы ачылып-япылгъан сайын, тельмирип бакъса да, ничюндир, Арсланов корюнмей.
«Бу маальгедже къалмамакъ борджлы эди, эвде мусафнр олгъаныны, Макъпуленинъ эвине чагъыртылгъаныны яхшы биле.
Не олгъан экен аджеба?
«Бу тюшюнджелер Айриенинъ юрегини раатсызлап башлады.
Сусанна пластинка чалдыра.
Юнус онынъ янында козьлерини фырландырып отура.
Приёмник эски олса да, яхшы чала.
Бу Юнуснынъ юрегине ярашмай.
О приёмникнинъ бозулып къалгъаныны истей.
«Чалып тургъан еринде хырылдап, токътап къалса да, Сусаннанынъ кейфи бозулса.
Сонъра элине алетлерини алып, приёмникни дарма-дагъын этип, тамирлеп, къайта баштан, даа яхшы чалдырса, ниает Сусанна къуванса ве онынъ усталыгъыны, чеберлигини макътаса...» Юнуснынъ бу анде тек бойле арзугм бар.
Лякин, аятта базан ойле расткелине ки, бир шейни зиядесиле истеп башладынъмы, эр вакъыт аксине олып чыкъа.
Мына, шимди де ойле.
Бир къач кунь эвельси бу приёмникнинъ янына бармакънынъ чареси ёкъ эди.
Не сёзю анълашыла эди, не музыкасы.
Шимди, бакъ сен онъа, бульбуль киби сёйлене.

Баягъы вакъыт кечти.
Айрие даянамады.
— Эвге барып бакъайым, Самедин бу вакъыткъа къадар кельмек керек эди,— деп къапыдан чыкъты.

Койни акъшам къаранлыгъы къаплагъан.
Тёпелери бири-бирине къошулгъан акъ тереклернинъ астындаки къалдырым бою адымлагъан адамнынъ козюне чёп тюртссиъ корюльмейджек.

Тёгёрек ташлардан япылгъан бу къалдырым устюнден куньдюз биле юрьмеси къыйын эди.
Айрие ашыкъа.
Тез-тез эвге барып, Самединнинъ кельгенини, кельмегенини бильмек истей.
Сакъынгъан козьге чёп тюшсе,— дегенлери киби онынъ подворы негедир и_ишти.
Айрие абынды лякин йыкъылмады.
Чорапынынъ ильмиги къуртулды.
Этрафта кимсе ёкъ, токътап илиштиреджек олды, токътамады.
— Эвде бакъарым,— деп адымларыны даа зияде тезлештирди.
Азбаргъа киргенинен пенджереден лампочка ярыгъыны корип севинди.
— Не исе, шукюр, Самедин эвде экен,— деп кьуванды.
Къапыны ачып бакъса, Самедин миндер устюне таянгъан, нефис алмагъан адам киби ята.
Онынъ къолунда конверт ве балабан бир табакъ кягъыт.
Козьлери къызаргъан.
Айрие эгилип онынъ бетине бакъты ве абдырап:

— Самедин, тувгъаным,санъа не олды, сен не ичюн агълайсынъ! ?— деп къычырды.

— Мен агъламайым,— деди Самедин яваштан.

— Екъ, агълайсынъ, козьлеринъ яшлы.

— Ма, ал, мынавы мектюпни де, къычырып окъу.
Сонъ агъламайып не япарсынъ?
Бу мектюп манъа чокъ шейлерни хатырлатты.
Окъуп башлагъанымнен элимаягъым къалтырады, башым устюнде бомбалар патлады, козюм алдында серс окоплар, ачлар, эсирлер, дженкявер достларым джанландылар.
Окъудым ве озюмни ялынъыз агълап енъдим.

— Багъышла манъа Самедин, багъышла, тувгъаным!
Мен бугунь почта къутусыны ачмагъа унуткъаным.
Анда бойле кыйметли мектюп яга эксинде мен оны алып, сеннен бир къач саат эвельси къувандырамадым, бу къусурымны афу эт,— деп эриминъ сачларыны сыйпады.

Арадан ярым саат кечер-кечмеэ олар экиси де Макъпуленинъ эвинде эдилер.
Айрие ичери киргенинен Макъпулеге мектюпни косьтерди:

— Мына, тувгъаным, бакъ Самедин не ичюн кечиккен.
Бу мектюп ичюн.
Эвге барсам, не корейим, яткъан миндер устюнде агълап отура.
Эбет, эбет, меним Арсланым агълай.
Бу сенинъ Москвадан кетирген адресинъе язылгъан мектюпнинъ джевабы.
Сагъ экен.
Самединнинъ дженкчи досты, сагь экен!
Динъленъиз мектюбини окъуйым:
«Къыйметли достым, Семён!
Мен сенинъ язгъан мектюбинъни алгъан сонъ, бир афта башыма эсимни топлап оламадым.
Бу — сенсинъми, сен дегильсинъми?
Асыл инаныладжакъ шейми бу?
Дюньяда муджизе олмай, дейлер.
Я бу муджизе дегильми?
Сен Кенгберг тюбюндеки соньки урушта ольген эдинъ де?
Шимди насыл олды да тирильдинъ?
Мен янъыла экеним.
Албу исе, таби ки ольгенлерни тирильткен кучь де бар экен.
Мен буны бильмей экеним.
Бундан учь йыл эвельси Москвагъа баргъан эдим.
Дюньяда эр шей денъишип тургъаны киби бизим дженк эткен ерлеримиз де денъишип кеткен.
Окоп ве бомба чукъурлары тегизленген, харабе алына келип къалгъан эвлер янъыдан къурулгъан.
Бизим аязлы къышта, къарлы боранда тувгъан Москвамыз ичюн олюмден къоркъмай курешкен ерлеримизде вишне багъчалары пе раатлыкъ аллеялары мейдангъа кетирильген.
Мен сенинъ шу къадынгъа къалдырып кеткен юнь чорапларынъны озь козюмнен корьдим.
Бу пек аджайип бир вакъиа эди.
Озюмни тутып оламадым агълап йибердим.
О вакъыт экскурсовод къыз менимле меракъланды ве адресимни язып алгъан эди.
Коресинъми, къач йылдан сонъ шу адрес сенинъ къолунъа келип тюшкен.
Мына, сагъ олгъан инсанлар бири-бирлерини бойле тапа экенлер»

— Макъпуле сагъ олсун!Макъпуле тапты бу адресни!,— деп къошты Арсланов.

Чешмеджиева козьлерини Арслановтан алмайып дикъкъатнен динълемекте эди.
Мектюп окъулгъан сайын Арслановнынъ юзюнде чешит тюрлю денъишмелер олып кече.
Кедерленгенинден тамагъы кьуруса керек ки, тосат-тосат «Ала-Тау» сувундан юта.

— Окъунъыз, сонъуна къадар динълейик,— деди Чешмеджиева.
Айрие девам этти:
«Энди бир къач сёз озюм акъкъымда.
Мен душманы ювасына къадар къуналои бардым.
Лякин енъиш кунюни сафта дегиль де, ятакъта къаршыламакъ насип олды.
Хорватия дагъларында олып кечкен чарпышманынъ биринде яраландым.
Бу мени учюнджи ве сонъки кере «сынлангъаным» эди.
Госпитальде чокъ яттым.
Аягъымнынъ биринден марум къалдым.
Сагъ аягъым.
Тизимден ашагъысы.
Эвиме ярым къайтмагъа истемедим.
Алып башымны чыкъып кетеджек олдым.
Экимлерим пек яхшы эдилер, манъа рухий къувет берип турдылар».

Бу ерде Айрие кене токъталды.
Стол башында отургъанларнынъ эписи ничюндир, Чешмеджиевагъа бакъып алдылар.

— Куньдюз сизинъ айткъан лафларынъыз, бу мектюпте де язылгъан экен Земине Гъафаровна,— деди Айрие.

Чешмеджиева индемеди.
О мектюпнинъ сонъуны эшитмеге ашыкъа эди.

— Окъу, окъу, Айрне.

«Сонъра экимлер меним адресимни алып, эвге мектюп чизгъанлар.
Бир кунь бакъсам, госпитальнинъ азбарында огълумнен, къадыным келип меним бойнума сарылдылар.
Бир къач куньден сонъ, олар мени эвге алып къайттылар.
Шимди огълум инженер, къадыным уста тикишчи, озюм пенсионерим, кичкене къызым окъуй.
Огълум Генджеде ишлеген сонъ биз де онынъ янына авуштыкъ.
Девлет бизге яхшы эв берди.
Амамы да ичинде, чешмеси де, аякъ ёлу да.
Яшайышымыз пек яхшы.
Энди бири-биримизни тапкъан сонъ, корюшмек, дертлешмек керекмиз.
Чокъ языкъ ки, Москва тюбюндеки шу таныш къадынымыз якъында вефат этти.
Сен манъа бала-чагъанынен истеген вакътынъда мусафирликке буюр.
Эр алда сен эки аякъненсинъ.
Корюшкен сонъ бир шейлер планлаштырырмыз.
Бельки Москвагъа балаларымызнен кетермиз.
Оларгъа бабаларынынъ дженк эткен ерлерини косьтерирмиз.
Айды чокъ сагъ ол!
Аиленъе селям!
Сыджакъ достлыкъ селямынен муаребе аркъадашынъ, Карагёзов Мирселим (Миша).
Къаршылыкъ беклерим.

Айрие мектюпни къатлады, конвертке къойды ве Арслановкъа узатты.
Бир къач сание кимсе нефес алмагъан киби отурды.
Оданынъ ичини сюкюнет къаплады.

— Мына, бу саатте Арсланов догъгъан эди, котеринъиз къаделерни!

Макъпуленинъ юрек джошкъунлыгъынен айткъан бу сезю тынчлыкъны бозды.

— Алынъ, ашлар сувумасын.

— Ташкентте бир ай турып кеттинъиз, озюнъизни дженкчи олгъанынъызны сездирмединъиз,— деди Чешмеджиева вилкасынынъ уджуна тазе чыкъкъан айлыкъ туруптан алып.

— Дженклештик, енъдик, къайттыкъ.
О йылларны хатырлай берсенъ, дердинъе дерт къошасынъ.
Мен элимден кельгендже хатырламамагъа тырышам.
Яшайыш тюзельген сайын, къыйынлыкъ унутула экен.
Эльбет, эр кес бир дегиль.
Меселя, бу мектюп мени бугунь агълатты.
Амма, мен, омюримде козьяш чыкъаргъан адам дегиль эдим.
Дженктен эвель Лугада таикчылар мектебини битирдим.
Фин дженки чыкъкъанынен танкчылар батальонында механик-айдавджы олып Эстонияда хызмет эттим.
Бу фелякетли немсе дженки башлагъанынынъ дёртюнджи куню Кутузов шеэриндеки танкчылар батальонына тюштим.
Кишинев, Киев ве ниает Москва тюбюндеки дёгюшлерде олдым.
Сонъра маршал Марецкийнинъ команданлыгъы алтында единджи Армиянынъ тертибинде олып, Ленинград тюбюнде уруштыкъ.
Мирселим достым мектюбинде бираз сачмалай Мени Кенигсберг ёлунда яраладылар.
Анълашылгъанына коре о мени ольди беллей экен.
Шундан сонъ, биз бири-биримизни корьмедик.
Мен дженюбий фронткъа авуштым.
Сату-Мареде бир даа яраландым.
Москвада госпитальде, яттым.
Сагълыгъым тюзелген сонъ, дженкнинъ битмесине бир бучукъ ай даа къалгъанда мени танкчы-миномётчылар батальонына ёлладылар.
Анда бизни биринджи ве докъузынджы майыста Москвада отькериледжек парадкъа азырладылар.
Омюримдеки энъ бахтлы куньлеримден бириси — Къызыл Мейданда тапкчылар парадында иштирак эткен кунюмдир.
Эльбет де Юкъары команданлыкънынъ тешеккюрини алмакъ меним ичюн буюк бахт эди.
Багъышланъыз, Земине Гафаровна, асыл бу лакъырдынынъ шимди кимсеге кереклиги ёкь.
Тилим чезильди, айта берем.
Энъ яхшысы, келинъ шу Куньлернинъ бир даа къайтмамасы ичюн бирер данечик котерейик!

— Онынъ кереклиги олмаса, бугуньки яшларымыз бойле бахтлы кунню корер эдилерми?
Дженкявер достларымызнынъ сагълыгъына!— деп Чешмеджиева къадесини дудакъларына тийдирип алды.

— Демек, бизге Кавказны корьмек къысмет оладжак экен,— деди Айрие кулюмсиреп.

— Эбет, эбет, мен де сизден артта къалмам.
Озюмнинъ тапкъан адресиме баре сизлерни озюм алып барайым.
Бакуны, Тбилисини корьмеге чокътан авес эте эдим,— деп къошты Макъпуле.

— Кезмекни пек бегене башладынъыз, Макьпуле татам, сонъу хайыр олсун!—деди Юнус шакъанен.

— Къайда баргъаным мен олян?
Корьгеним Самаркъанднен Москва дегильми?

— Биз оны да корьмедик.

— Даа яшсынъ, корерсинъ...

— Мытлакъ барырмыз, эм эпимиз берабер кетермиз,— деди Арсланов Айриеге бакъып.

— Эскендернен Фиданенинъ язлыкъ татилинде кетмек керек олур гъалиба,— деп къошты Айрие.

— Татильде, лякин къышлыкъ татильде,— деди Арсланов.

— Коресинъми, кене къыш лафы чыкъты.
Къышта Кавказда не япаджакъмыз?—деди Макъпуле сертенип.

— Язда тютюни кимге ташлайджакъсынъ?

— Сенден башкъа совхозда тютюнджи ёкъмы?

— Эй, къадынлар, сиз манъа уджюм этменъиз.
Къышта, дедим, къышта.
Мен бир кере янъылып язда Ургутке кеттим де, еди гектар тютюнимни гъайып эттим.
%

Мантар ураджакъ олса сен мында олсанъ да урар.
О кимсенинъ хатирини бакъмай.
Топракъны яхшы ишлеп, яхшы иляджламагъансынъ гъалиба.
Мен сенинъ мантардан къоркъкьанынъны бильмей эдим, бакъ санъа бу йыл бир иш кесейим, корьмелисинъ,— деп эришти Макъпуле.

— Айды онынъ давасыны быракъайыкъ.
Язда олурмы, къышта олурмы, ишнинъ кетишаты корьсетир.

— Не исе, бираз йымшадынъ.
Къана Юнус, сенинъ музыканъ не тынып къалды я?—деди Макъпуле.

Бу лаф Юнуснынъ юрегине пек ярашты.
О кокюсини мусюр киби къабартып, къопайсырап ериндеп турды, санагъа козь ташлап приёмникнинъ янына барды.
Къайдандыр «Ах, Фадимем нечюн, нечюн» деген пластинканы тапып чыкъарды.
Чалдырып башлагъанынен пластинка чаналады ве тарс токътады.
Юнус приёмникни къарыштырмагъа тутунды.
Сокъурнынъ арагъаны эки козь, дегенлери киби, Юнус да арагъаныны булды.
Лякин приёмник бир даа тынкъыны чыкъармады.

— Айдынъ, озюмиз йырлайыкъ,— деди Макъпуле ве эписи бир кереден «Ах Фадимем нечюн, нечюн»— деп алып кочтюлер.
Йыр артындан, йыр айтылды, шакъа ве кулькюлер олды.
Юнус эп приёмникни къарыштырмакъта эди.