### II

Баарь якъынламакъта эди.
Мефодий Пантелеевичнинь болюгинде иш къайнай.
Комплекс иш усулына авушув эр тарафтан эльверишли олып чыкъты.
Болюкте кичкене звенолар къалмады.
Орман кесерлерге ярдымгъа техника кельди.
Болюклерде кочюджи электрик станциялар, электрик пычкъылар, агъачларнынъ уджларындан илиштирип сюйреп алып кетиджи зынджырлы тракторлар пейда олдылар.
Энди ишчилер орманда агъачларны сорт-сорт этип кесюв ишинден, вагонеткаларгъа юклемектен, батакълыкъ-сазлыкъ ичинде агъач рельслерден ёл ясамакътан къуртулдылар.
Адамларнынъ ишине техника ярдымгъа кельгенинен атлар да дагъ ишинден бошадылар.
Орман болюгининъ йигирми аты, йигирми вагонеткасы ве ёл ишлеринен огърашкъан махсус бригадасы бар эди.
Шимди бу ишни бир тракторджы ве онынъ ярдымджысы япалар.
Электрик пычкъылар шимдилик йигирми эки килограммлыкъ агъырлыгъында олгъанына бакъмадан, пычкъыджыларнынъ къол ишини баягъы енгиллештирди.
Мурадасыл башта къол пычкъысынен озь звеносында он-он беш кубометр агъач пычкъан олса, шимди къыркъ кубометр агъачны корьдим демей.
Техниканынъ келюви мунасебетинен болюкте иш процесси бир тамам денъишти.
Буюльтильген бригадаларнынъ башына теджрибели адамлар къоймакъ керек олды.
Макъпулени ве Мурадасылны айры-айры бригадаларгъа ёлбашчы тайин эттилер.
Бир чокъ ишчилерни, хусусан яшларны механизаторлар курсына окъумагъа ёлладылар.
Бригадада чалышкъанларнынъ эмек акъкъы, энди, дагъда япылгъан ишке коре дегиль де, юкъары складгъа теслим этильген агъачнынъ микъдарына коре тёлене.
Мында пычкъыджылар, пытайыджылар, тракторджылар, сортларгъа кесиджилер эписи бир комплекс бригаданы тешкиль этелер ве япкъан ишлерине коре акъ алалар.
Эгер орман болюги планыны арткъачынен толдурса, эр бир ишчи озь къазанчына коре бир де къошма паранен мукяфатлана.
Мукяфат алмакъ ичюн орман болюгинде чалышкъан эр бир адам эм озюнинъ, эм де бу тюн болюкнинъ ишинен меракъланмагъа борджлу.

— Мурадасылнынъ къолуна электрик пычкъы кечкен сонъ онъа терек даянамы? — деп кулюше ишчилер.
Акъикъатен, юкъары складдан агъачны ташып етиштирамайлар.
Эстакадалар оба-тёпе агъач астында къалдылар.
Мефодий Пантелеевич «Леспромхоз» идаресинден токътамай къошма эшелон истеп тура.

Эр алда орман ишинде баарь—баарьлигини япа.
Алты ай девамында токътамай сепелеп тургъан къар бир ай ичинде ирип, ерге синъип кете.
Топракънынъ маддеси балабан.
Онъа не берсенъ къабул эте, озь багърына синъдире.
Тыпкъы инсан юреги киби.
Чокъ шейге къатлана, чокъ шейни синъдире.
Лякин, онынъ да бир быкъкъан дакъикъасы келе, сыгъдыралмай, ярыла ве озю де топракъ олып кете.
 Мында шимди къар ирип башлагъанынен орталыкъ сувгъа гъаркъ олды.
Синъдирип етиштиралмай.
Орман ичинде мейдангъа кельген голлерден, батакълыкътан ишчилер кереги киби чалышып оламайлар.
Трактор да истеген еринден урдырып кечалмай.
Ойле сазлыкъларгъа расткелине ки, адамны тип-тири ютып йибергенинден башкъа, тракторны да тапсанъ ал.
Бутюнлей батып кетмек мумкюн.
Бу вакъыт эр ерде ёлсузлыкъ укюм сюре.
Бунъа бакъмадан Мефодий Пантелеевичнинъ болюги планыны арткъачынен толдурмакъны козьде тута.
Къарнынъ, сувнынъ кедери ишке буюк олса да, бу айнынъ планыны мытлакъ толдурмакъ керек.
Чюнки, бу ай кварталгъа екюн чекеджек.
Макъпуленинъ бригадасы да Мурадасылдан артта къалмай.
Болюкнинъ «Къызыл тахта»сында экисининъ ады ян-янаша языла.
Экиси куньлешелер, лякин аркъадашча, достча.
Керек олгъанда бири-бирлерине ярдым этелер.
Мурадасыл озь бригадасына совхоздан кельген бир къач адамны даа алды.
Оларнынъ арасында Чеврениди, Бельский, Гурченко ве башкъалары бар эдилер.

— Биринджи кварталнынъ екюнини чыкъарайыкъ да,— деди бир кунь Макъпуле Айриеге,— меним эвиме бир къач адам чагъырып догъгъан кунюмни къайд этермиз.
Отузны таптым.
Энди отуз йыл даа яшамам.

— Бельки зияде яшарсынъ, буюк лаф сёйлеме,— деди Айрие.

— Буюги-кучюги белли шей.
Инсан къартал дегиль, терек де дегиль.
Анавы «таш юрекни» де чагъырырмыз.
Бизге джиддий лаф этмек керек.
Бала дегильмиз де я?

Айрие сёзнинь Мурадасыл акъкъында кеткенини анълады ве дикъкъатыны даа зияде арттырып Макъпулени динъледи.

— Онынъ юреги таш олса,— деди Макъпуле текрар сёзюни девам этип,— менимки инсан юреги, къадын юреги.
Даянмакънынъ, сабыр деген шейнинъ асыл сонъу бармы?
Бойле къартайып кетейикми дагъ ичинде, акъыз?
О да тезден къыркъны тападжакъ.

— Эр киши ичюн къыркъ яш,— деди Айрие Макъпуленинъ сёзюни болип,— тамам аятынынъ дер вакъты, омрюнинъ озек деври.
Джемааткъа къошулса да яраша, башы да чалыша.
Мен сенинъ фикринънен разым, Макъпуле.
Мурадасылны чагъырырмыз, бизим Юнус да келир...

Макъпуле онынъ сёзюни болип:

— Мефодий Пантелеевични де чагъырырмыз,— деди.

— Айса, Антонина Алексеевнагъа да айтырмыз,— деп къошты Айрие.

— Мурадасыл истесе озюнинъ достларына да айтсын.

— О якъыны онынъ озюне къалдырамыз.
Истеген адамыны чагъырсын,— деди Айрие.

Баарь кимнинъ юрегини тесирлендирмей.
Табиат узун, девамлы къышлыкъ юкъусындан уяна.
Эр шей джанлана.
Боджеклер биле бири-бирининъ артындан къувалашалар.
Орманда кунь тиймеген ерлерде кичкене-кичкене къар обачыкълары сакъланып къалдылар.
Оларнынъ кимсеге зарары ёкъ.
Аксине, язнынъ ортасына къадар аваны серинлетип, тазертип туралар.
Отуз докъузынджы болюкте — ишчилер яшагъан бу посёлкада къарнынъ эсамеси биле къалмады.
Кой этрафындаки акъкъайын тереклери япракъ ачып башладылар.
Юке чечеклери орталыкъны къокъуттылар.
Ава къызып башлады.
Айриенинъ иши енгиллешти.
Одун парламакъ къааринден къуртулды.
Иши енгиллешти амма, бош вакъты ёкъ.
Антонина Алексеевна сёзюнинъ саиби бир къадын экен.
Дегени киби япты.
Айриени эмширелер курсына кирсетти.
Бутюн дерслерни ве сарф этиледжек вакъытны озь бойнуна алды.
Айриеге адым аттырмай.
Бош вакъыт таптымы, янына отурта ве программа боюнджа суаллер бермеге башлай.
Джевабыны берамаса, анълата, озь ишинден мисаллер кетире.
Китаплардан окъуладжакъ параграфларны, саифелерни косьтере.
Дерсликлерни озю алып келе Айрие айда эки кере Таубасыгъа барып, андаки оджаларнен корюше, суаллерге джевап бере ве дерслерден яхшы ишаретлер алып келе.
Антонина Алексеевна онынъ алгъан ишаретлерине къувана.

— Тезден имтиан береджексинъ, Айрие,— деп ташлай.
— Имтиангъа учь ай даа бар, чокъу кетти, азы къалды.
Эминим ки, сен меним юзюмни къызартмазсынъ.

Антонина Алексеевнанынъ анаджа къайгъырувыны, онынъ япкъан эйликлерини Айрие насыл ерине кетиреджегини бильмей.
Онынъ эр бир сёзюни, риджасыны бир минсиз эда этмеге тырыша.

— Меним бахтыма сиз расткельдинъиз, Антонина Алексеевна,— дей Айрие онъа.
— Энъ агъыр кунюмде манъа къол туттынъыз.
Зенаат огреттинъиз, бильги бердинъиз, айтынъ сизинъ гонълюнъизни насыл тапайым?

— Инсан озь бахтыны озю тапа ве озю таптай, Айрие.
Мен сенинъ кьальбинънинъ темизлигине, намусынъа, инсаниетлигинъе бакъып къыймет кестим.
Акъайымнен отуз йыл омюр эттим.
Экимиз де эким эдик.
Экимиз де башындан сонъуна къадар дженкте олдыкъ.
Бири-биримизни корьмеген вакъытларымыз чокъ эди.
Гонъюллеримизни мектюплернен чездик.
Мен насыл бир муитта олмайым, эр вакъыт онъа садыкъ олып къалдым.
Оны ашшаламагъа юзюм чыдамады.
Эр кеснен аркъадаш олдым, дост олдым, ишиме ве омюр ёлдашыма эр вакъыт садыкъ къалдым.
Мен де сенинъ киби яш эдим, дюльбер эдим.
Шимди сенинъ пенджеренъе бакъкъанлары киби, меним пенджереме де козь тиккенлер тапыла эди.
Экимлигимни, солдатлыгъымны яптым.
Вазифемни намуснен эда эттим.
Дженкни битирип къуванчнен къайткъанда, бизим...

Бу ерде Антонина Алексеевна токъталды, дудакълары къалтырап башлады.
Козьлери яшланды.
Бираз нефес алды ве девам этти:

— Бизим ёлумызда минагъа огърагъан бир санитар машинасы тура эди.
 Машина дарма-дагъын олгъан.
Биз аман ичиндеки олюлерни четке чыкъармагъа башладыкъ.
Башладыкъ амма, бир даа бакъсам меним майорым...
Кечиккенмиз, энди тени сувуп къалгъан...
Мына дженкни мен бойле битирип къайттым.
Дюнья ойле экен.
Башымсачым агъарып къалды, онынъ кибисини бир даа расткетирамадым.
Дженк йыллары манъа язгъан мектюплерини аля даа сакълайым.
Олар дерсинъ бир китап оладжакъ.
Сен де мектюплеринъни сакъла Айрие, керек олур.
Омюрдир, эр шей тюшюнгенинъ киби олып чыкъмай.

Антонина Алексеевна Айриенинъ мектюп алмагъаныны бильмей.
Алиманнынъ кеткенине тезден бир йыл толаджакъ.
О, Айриенинъ ич бир мектюбине джевап язмады.
Энди онъа Айриенинъ ишанчы олмаса да, кене къуртулып чыкъкъандже беклемекни юрегине къойды.
Эгер Алиманнынъ эткенлерини Антонина Алексеевна бильмесин, Айриенинъ шу куню ляйыгъыны тапар.
Антонина Алексеевнанынъ бутюн лакъырдыларындан анълашыла ки, Алиман киби адамларны кореджек козю ёкъ.
Айриенинъ аиле меселеси акъкъында юрген бутюн бу лакъырдылар, адамларнынъ тюрлю фикирлери, атта досту Макъпуленинъ къатты бир сёз айтмагъаны кеттикче онъа тесир этип башлады.
Лякин, Фиданени козю алдына кетирсе, Алиманнынъ япкъанларыны хатырлай, ичине атеш тюшкен киби ола.

Баарь акъшамлары...
Онынъ тазе, серин авасы адамларны истер-истемез тышкъа тарта.
Яшлар киногъа, оюн мейданына топланалар.
Ашханенинъ алдындаки мейданда эр кунь акъшам джанлылыкъ сезиле.
Бириси тюкянгъа кире, дигери ашханеге, бириси агъызыны юмругъынен сюртип ракъы будкачыгъындан чыкъа, дигери исе, ич бир ишсиз вакъыт кечирмеге, эгленмеге келе.
Лякин кезинмек ве тазе баарь авасынен нефес алмакъ ичюн, койнинъ янашасындан кечкен Таубасы ёлуна чыкъаджакъсынъ.
Ёлнынъ эки тарафы акъкъайын тереклерининъ хош манзарасынен ярашкъан.
Кенаргъа чыкъып, тереклер арасына сокъулайым десенъ, тазе ешилликке безенген сонъсыз орман дерьясына комюлип кеткенинъни дуймай къаласынъ.

Айрие чечекли крепдешинден янъы антер тиктирген эди, даа бир ерге кийип чыкъмады.
Бугунь о да кезинмек, аваланмакъ истеди.
Антерини кийди.
Онъа пек ярашкъан киби корюнди.
Сачларыны тарады, омузлары устюне ташлады, бегенмеди.
Сонъра башынынъ артына къаталакълап топлады, уджларына худжурлы инелер кечирип пекитти.
Фиданеге де айни шу крепдешинден тикильген енъсиз антерчигини кийдирди.
Акъшам устю салкъын олур деп, къолуна баланынъ пальточыгъыны ве озюнинъ юнь шалыны алды.
Фидане якъында аякъ устюне татийлеп башлагъан эди.
Айрие онынъ къолундап тута.
Не къадар яваш адымласа да, бала о якъкъа, бу якъкъа абына, озь аякъларына озю сюрюне, лякин йыкъылмай, анасынынъ къолуна асылып къала.
Ана ве бала бойле алда баягъы вакъыт домбаллап кетеджек олдылар, бир шей чыкъмады.
Айрие Фиданени къуджагъына алды.
Ашхане янындаки мейдандан кечип, догъру Таубасы ёлуна чыкъты.
Ёл темиз.
Мында Фидане истегени киби, абынып-сюрюнип юре биле.
Йыкъылса да зарар ёкъ.
Ёлнынъ устюне къызыл къум тёкюльген.

Айриенинъ огюнде, ёл бою бир къач яш ве къыз кезинмектелер.
Яшлар яваш-яваш эп узакълашалар.
Баягъы кетип козьден гъайып олгъан сонъ, къувалашып акъкъайынлар ичине синъип кеттилер.
Ёлда дерсинъ адам къалмады.
Чокъкъа бармай акъкъайынлар арасындан къолларына ешиль япракълы пытачыкълар алып, дигер яшлар чыкътылар.
Олар Айриеге къаршы адымлап кельмектелер.
 Бираз якъынлагъан сонъ токъталдылар.
Бири-бирине нелердир айтып кулюштилер.
Кетеджек олалар, лякин аякълары арткъа тарта, кене токъталып, акъкъайынлар бетке козь этелер.
Къызларнынъ чувултылары, кулькюлери эшитильсе де, акъкъайынлар арасындан чыкъмайлар.
Анълашылгъанына коре, олар огъланларны озьлерине тараф кельгенлерини истейлер.
Эм ойле олып чыкъаджагъына къызлар ич де шубеленмейлер.
Олар озьлерини сыкъмайып тереклер арасындан де корюне, де козьден гъайып олып кетелер.
Ниает сабыры тюкенген огъланлардан бириси къуш киби сесленип акъкъайынлар арасына сокъулды.
Онынъ артындан дигер яшлар сызгъыршып дагъ ичине синъип кеттилер.
Сеслер тынды.
Къызлар къалын кедралар артына сакъландылар.
Огъланларнынъ къыдыргъанларыны корьселер де къызлар ымпыс-тымпыс туралар, сеслерини чыкъармайлар.
Къайдандыр, огъланларнынъ алдына пуф къуйрукълы бир сансарчыкъ пейда олды.
Сансар уркип къачты ве догъру кедра терегине тараф джувурды.
Огъланлар онынъ артындан тюштилер.
Сансар терекнинъ тюбюнде отургъан къызларнынъ аякълары арасындан кечип, кедрагъа тырмашмагъа башлагъанда къызлар санки аювдан къоркъкъан киби шаматалап башладылар.
Чокъкъа бармадан олар зий-чув олып бири-бири артындан ёлгъа джувурышып чыкътылар.

Айрие оларны корьгенинен: 

— Биз янъгъыз дегильмиз, къызым, бакъчы къаршыдан татанълар, агъанълар келелер,— деди Фиданени охшап.
Фидане анасынынъ лафларыны динълей, къаршыдан ойнашып кельмекте олгъан яшларгъа тикленип бакъа, сонъ бир шейлер айта.
Не айткъаны анълашылмай.
Айрие кене лаф къоша, оны сёйлендирмек истей кене анълашылмай.
Бала тутукълана ве къулакъкъа терс кельген тюрлю давушлар чыкъара.
Айриенинъ гонъюлю къырыла, кейфи бозула.
Бу аньде бир адым биле атлайджагъы кельмей.
«Балам зайыфланды» дей о ичинден.
«Пельтекленип сёйленеджек.
Не япайым экен?
Озю де къыз бала.
Къыз баланынъ къусуры онынъ бахтсызлыгъы демектир.
Айды, сабыр этейим.
Экимлерге инанам.
Оськен сайыц тили ачылып кетер дегенлерине ишанам.
Шайлы къызым, бульбуль киби тильчигинъ сёйленедежекми, къызым?»

Кьаршыдаки яшлар келип чыкътылар.
Фиданени къолларына алып севдилер.
Ешиль акъкъайын пытачыкъларындан гульчембер ясап, онынъ башына кийдирдилер.

Охшадылар, кене севдилер ве шенъ-шерамет олып озь ёлларына ёнедилер.

Къаршыдан машина корюнди.
Айрие къолундан тутып Фиданени кенаргъа чекти.
Машина оларнынъ янындан кечер-кечмез ёл четине бурулып токътады.
Кабинанынъ къапысыны ачып Мурадасыл тюшти.
О, шофернинъ къолуна ёл парасыны туттырды, машина кочип кетти.
Мурадасыл Айриеге тараф адымлады.
Къолунда кягъыткъам сарувлы бир шей тута.

— Сен манъа пек керек эдинъ, Айрие,— деди о къуванчлы тарзда.

— Керек олсам, медпунктнынъ не ерде экенини зар бильмейсинъ,— деди Айрие онъа джиддий бакъып.

— Мынавы шейни бегенесинъми, Айрие?
Ачып корьчи, Макъпулеге алдым.
Тезден онынъ догъгъан куню экен.
Бир къадын бригадиримиз бар.
Бош къолнен бармакъ айып.

— Вай, Мурадасыл, ярамазчыкъ!
Къайдан таптынъ бу парчаны?

— Парча дегиль о, бир бутюн антерлик,— деди Мурадасыл Айриени анъламайып.

— Антерлик олгъаныны корем.
Бойле материалны куньдюз фенер якъып къыдырсанъ да тапмазсынъ.

— Къыдырсанъ не тапылмаз?— деди Мурадасыл кулюмсиреп.
Яхшы шей дейсинъ э, Айрие?
Ойле олса, Макъпулеге айтмай тур.
Эглендже акъшамына бир къач кунь къалгъанда хайырлап озь къолумнен береджегим.

Айрие къуванчындан не дейджегини бильмеди.
Мурадасылны башындан аягъына къадар козьлеринен сюзип чыкъты.
Сонъра кулюмсиреп:

— Йигит экенсинъ!— деп ташлады.

— Йигит эдик...
Йигитлигимиз фронт ёлларында къалды.

— Ничюн я?
Мында косьтерген унерлеринъ азмы?
Эр кеснинъ агъызында сенсинъ.
Макъпуле сенинъ адынъны анъмагъандже бир гедже юкъламагъа ятмай...

Фидане ёл кенарындаки къыртышкъа чыкъты.
Мурадасыл Айриенинъ балагъа тараф козь эте бергенини эследи.

— Юрь, биз де о якъкъа чыкъайыкъ,—деп Айриенинъ тирсегинден тутты.

— Къайтмакъ керек, кеч олды,— деди Айрие къолуны тартып.

— Къайтырсынъ.
Санъа дейджек лафым бар.
Юрь, Фиданенинъ янына, мынавы къыртышкъа чёкейик азачыкъ.

Айрие Фиданеге тараф бурулды.
Эрте баарьнинъ тазе отчыкъларынен безенген, йымшакъ къадифе килимни анъдыргъан къыртышнынъ устюнде чубар акъкъайын тереклерининъ пытакълары саркъып турмакъта.
Айрие башыны ешиль пытакъларнынъ арасына сокъты.
Кичкене япрачыкъларны янакъларына, козьлерине тийдирип алды, сонъра бир пытачыкъ къопарып ерге отураджакъ олды, отурмады.
«Антерим былашыр» деп тюшюнди.
Балабан акъкъайыннынъ янына кельди.
Онынъ сют киби беяз къабугъыны элинен сыйпады.
Къуджакълады ве аркъасыны айланып терекке таянды.
Кенардан бакъкъанда пытакълар арасында Айриенинъ тек аякълары ве антерсининъ эгек уджу корюле эди.
Устюнде йылтыравукъ антер ярашып тургъан, бу дюльбер къадыннынъ тегиз эндамлы мучесини акъкъайыннынъ даллары сакълап туралар.
Мурадасыл бир топ пытакъ къопарып астына тёшеди ве Айриенинъ эеджанланып тургъан шенъ козьлерине бакъып, шойле деди:

— Айрие, сен манъа йигитсинъ,— дединъ.
Мусааде эт, санъа йигитче бир лаф айтмакъ истейим.
Сенсиз бир кунь даа яшап оламайджагъым, Айрие!
Сачынъдан тырнагъыгъадже санъа севдам, Айрие!
Къурбанынъ олайым, мени ред этме!

Айриенинъ къолундаки пытачыкъ аякъларынынъ устюне тайып тюшти.
Тишлеп тургъан япрачыгъы агъызында къалды.
Козьлери яшланды, лякин Мурадасылгъа сездирмеди.

— Санъа бир риджам бар,— деди Айрие эфкярыны ичине сакълап.
— Къолунъдаки антерликни бугунь барып Макъпулеге бер.
Догъгъан кунюни сенинъ берген бахшышынънен къаршыласын.
Онынъ севгисини, онынъ юрек аизарыны тутып алмагъа кимсенинъ акъкъы ёкътыр.
Онынъ бахты, онынъ келеджеги тек сенсинъ, Мурадасыл!

Айрие пытакъларнынъ арасындан башыны эгильтип чыкъты.
Фиданени къуджагъына алып, тез адымларнен койге догъру къайтты.
Тёпеден бир сюрю къуш акъкъайыннынъ далларына келип къонды.
Мурадасыл еринден къыбырдамай отура эди.
Къушлар онынъ башы устюнде чивильдешип къалдылар.
