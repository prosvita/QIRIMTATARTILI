### VII

Он кунь эвель башлагъан фиде отуртув кампаниясы муддетинден он кунь эвель битти.
Адамлар, не исе бираз тынчландылар.
Тарла иши бир кунь токътамайып девам этсе де фиде отуртув биткен сонъ, тютюнджилер белли бир вакъыт раат нефес алалар.
Чюнки, ёлакъ арасы ишлев, чапалав киби бир сыра агъыр къол ишлерини йыл-йылдан механизация енгиллештире.

Бугунь раатлыкъ куню.
Арсланов, Айрие, Макъпуле шеэрге барып кельмек ичюн ёлгъа чыкътылар.
Оларгъа Валерий де къошулды.

— Анама барып келеджегим,— деди о.
Автобуста адам аз эди.
Арслановнен Валерий ян-янаша отурдылар.
Оларнынъ алдьшдаки бош ерге Айриенен Макъпуле ерлешти.
Елда къызгъын лаф ачылды.
Валерий Матвей Петровичнинъ кене ичип башлагъаныны, онынъле чеккелешкенини айтты:

— Мен дженкте олдым, фашистлер аилемни якътылар,— деп къычырыкълай.
Тартыша-тартыша, не исе мен оны эвине кетирип теслим эттим.
Къолумдан къуртулса даа барып ичеджек.
Сонъ оны тапсанъ ал,— деди Валерий.

Арсланов индемей Валерийни динълеп тура.
Онынъ лакъырдыларыны бегене.
Кимерде бир онъа бакъып башыны саллап ала.

— Санки дженк тек онынъ башындан келип кечкен,— деди Валерий лафыны девам эттирип.
— Мен яш эдим, дженкте олмадым амма, баягъы шейлер корьдим.
Меним де анам козюмнинъ огюнде янды, айса мен де ичейимми?

— Инсаннынъ психологиясы пек муреккеп, оны эр кес анълап оламай, къардашым,— деди Арсланов.
— Эр кеснинъ мийи озюндже ишлей.
Бир адам мен озюмни асаджагъым, деп башладымы, бир кунь илле о боюна ип кечире.
Яшагъанда бизлер онынъ айткъаныны эшитемиз, лякин эмиет бермеймиз, кулип кечиремиз.
Эгер шу адамны этрафлыджа огренсенъ, акъикъатен онда бир хасталыкъ олгъаныны, мийи янълыш ишлеп башлагъаныны анъларсынъ.


— Ола билир, шу Матвей Петрович де ойле хасталардандыр,— деди сёзге къошулып Айрие.
— Акъылынъдамы Макъпуле, биз Отуз докъузынджыда ишлегенде, ойле бир адам анда да бар эди.
Ичкиден козюни ачмай эди.
Къайдандыр, къорантасы тапылды.
Апайы, эки баласы келип чыкъты.
Шу куньден, сонъ агъызына ракъы алмады, эм ударник олып чалышты...
Бу заваллы Матвей Петровичте де ойле бир шей бар.
Ола билир шу адам къорантасынынъ талийи ичюн яныкълап ичедир.

— Ольгенлер тирильмей, Айрие,— деди Макъпуле.
Афатлы дженк чокъ адамларнынъ башына етти.
Шу къурбанлары яхшы сёзлернен хатырлайджагъымыз ерине базыларымыз ичкиге урунамыз.
Эр шей адамнынъ озюне багълы.
Менимдже, ичмегеннинъ агъызына кимсе зорлап ракъы тёкмей.
Мына, Валерий догъру айта.
О яш олса да, бу меселеге акъыллы янаша экен.
Кимерде бир яшларнынъ арасында да чыкъып къала ойле сойлары.
Олар эм савлукъларыны кёрлайлар, эм ишке зарар кетирелер.
Эр шейнинъ бир сырасы, къарары олур даа, акъыз.
Оны иче берсенъ, эльбет де акъылынъны зарарлагъанынъдан башкъа инсанлыкътан да чыкъарсынъ.

— Макъпуле, сенинъ не демек истегенинъ яхшы анълайым,— деди Арсланов къолларыны Айриенинъ отургъычына таяндырып.
— Мында психология меселеси бар.
Дженктен сонъ бунынъ чокълашып кетмесининъ де себеби ана шунда...
Биз дженк корьген уйкен несиль шубесиз бунъа ёл бермемек керекмиз.
Яшларымыз бизим корип кечирген фелякетимизни бильмейлер.
Лякин, олар бинъде бир бойле тертипсиз ичип юрьгенлерни корелер.
Олар терен тюшюнип отурмайлар.
О дженк фелякети себебинден ичеми, ёкъса себебли-себепсиз ичеми, яшлар буны анализ этип отурмайлар.
Адам бу алны бир кере коре, эки кере коре, йыллар кечип кете, кене коре, башкъа ерге авушса анда да оны коре, сонъ озю де бунъа мейиль этип башлай.
Ким къабаатлы?
Менимдже, уйкен несиль ичюн — дженк къабаатлы, яшлар ичюн — биз къабаатлымыз.
Бу джиддий меселе.
Тербие меселеси де бунъа багълы.
Бойле ишни бир, я да эки адам аль этип оламай Бу джемаат иши, джемиет алдында ичтимаий эмиети олгъан муим иштир.
Ташкенттен къайткъанда бизим купеде бир къадын ходжасынен давалашып башлады.
Къадын дей: — Меним къолумда олса, ракъы заводларыны бир тамам къапатыр эдим.
Эри кулип онъа шойле джевап къайтара: — Мен аксине япар эдим,— дей.
— Ракъыны ойле уджузлатырым ки, онъа кимсе эмиет бермез эди.
Эвинъе мусафир кельсе, ракъы ерине энъ яхшы лимонадлардан чыкъарып къояр эдинъ.
Чюнки лимонад ракъыдан мот олур эди, ойлеми? — дей.
Апайы куле, лякин акъайынынъ фикиринен разы олмаз.
Онынъ ичмейджегине ишанмай.
Эльбет де, бойле шейлер бир кереден олмай.
Онъа джемиетни он йылларнен азырламакъ керек.
Меселя Валерий шу адамнынъ фикирнен шимди де разы ола билир, ойлеми Валерий?
Чюнки о ичмей.
Онынъ ичюн ракъы озенлерден акъып кельсин.

Автобус Аджджыбулакъ посёлкасынынъ ортасында токътады.
Бир къач адам тюшти ве бир къач адам минди.
Шофер тюшип ёл кенарындаки къарт къарагъач терегининъ тамырлары арасындан фышкъырып чыкъкъан чокъракъ сувундан къана-къана ичти.
Онынъ ичкенини корип, автобустан бир къач адам даа тюшти.
Оларнынъ чокъракъкъа джувургъаныны корьген шофер:
— Тез олунъыз,— деп енъинен агъызыны сюртти.
Устюнде къалын тону, башында балабан тери къалпагъы олгъан бир къарт чокъракънынъ янына кельгенини токъталып, къарагъачкъа козьлерини тикип къалды.
Сонъра дудакъларыны къыбырдатып, бетини сыйпады, ерден эгилип бир ляпек ташчыкъ алды да, къарагъачнынъ ачылып къалгъан тамыры устюне къойды.

— Бу икметли теректир балам, халкъта бойле бир эфсане бар,— деди о сув ичкенлерге.
— Бир заманларда бу чокъракътан аджджы сув келе экен.
Бай озюнинъ малларына татлы сув бере, ыргъатларыны бу аджджы сувдан ичмеге меджбур эте.
Бу сувны иче-иче аул халкъынынъ ичи багъыры, куйип къала.
Нефретленген халкъ бир кунь онынъ малыны-мулькюни тар-мар этип, озюни аулдан къувалай.
Шу йыл мына бу чокъракъ олгъан ерде бир къарагъач тереги осип башлай.
Терек кевделенип гурьленген сайыи, чокъракънынъ суву татлылаша.
Азатлыкъкъа чыкъкъан аул халкъы шу куньден сонъ татлы суву ичип къана.
Маллар да озьлери де сувгъа тоялар...

Къартнынъ икяесиии шофернинъ сигналы больди.
Ёлджулар аман машинагъа джувурдылар.
Къарт чокъракъ башында бир озю отурып къалды.
Автобускъа янъы мингенлерден къырмызы аякълы, толу бетли бир къадын эр кесни козюнен сюзип чыкъты ве ниает Арслановнынъ янашасындаки бош ерге келип ерлешти.
Онынъ янына арыкъ бир адам отурды.
Къадын онъа козьлерини къыйыштырып бакъты да:

— Ташла бу арам шейни агъызынъдан, бутюн автобусны сасыттынъ,— деди.
Янында отургъан арыкъ адам онынъ эри олса керек, озюни сыкъмады, кене сигарыны думанлата берди.
Бу къадыннынъ зытына тийди.
Къолундаки къасыр сепетини аякълары арасына къыстырып, семиз пармакъларынен джирене-джирене эрининъ агъызындаки сигарнынъ уджундан тутып, къуракъшыгъан дудакълары арасындан сувурып алды ве пенджереден фырлатты.

— Асыл янынъда отурыладжакъ киби олмадынъ.
Ичинъ, багърынъ шу тютюнден сасып къалды.
Озюнъ де къакъач олдынъ.
Эгер мен девлет ерине олсам шу тютюн асрагъан адамларгъа бир капИк бермез эдим.
Тютюн асрамакъ не о?
Олар адамларгъа зеэр асрайлар.
Мына биз керчектен де акъыллы ишнен огърашамыз.
Юзюм асраймыз, шарап япамыз, адамларгъа зевкъ беремиз!

Арсланов отургъан еринде бир силькинип алды.
Тамагъына тапа тыкъылгъан киби олды, енгильден оксюрди.
Макьпуленен Айрие кулюмсиреп онъа юзлернни чевирдилер.
Валерий индемеди.
О автобуснынъ пенджересннден узакътаки ешиль байырларгъа бакъып зевкъланмакъта эди.
Къадын эрннинъ даргъын отургъаныны эслеп, кене «лекциясыны» девам эттирди:

— Мен санъа шарап ичме, дейимми?
Демейим.
Акъыллы акъайлар шарап ичер де, семирирлер.
Коресинъми мени?
Кимден эксиклигим бар?

О эки омузыны джелькесине къадар котерип, мусюр киби къабарды.
Тамагъынынъ тюбюнде къатмерленин къалгъан токъ геоданы ашагъы саркъты.
Къоллары арасында сыгъмагъан балабан кокюслери бири-бирине къошулып, тёпеге котерильдилер.

— Кимден эксик сеиинъ апайынъ? — деди о текрар.
— Юзюмни де ашайым, шарапны да ичем.
Сенинъ киби о сасыкъ сигарны сувурып чанкъылдап къалмадым, бакъ сен кимге бенъзейсинъ.
Бутюн къияфетинънен анавы телефон дирегини анъдырасынъ,— деп пенджереге айланды.

— Ашыкъма, сенде де диабет,— деди акъайы явашчыкътан.

— Не дединъ?
Сен озюнъсинъ джинабет!
Бакъ сен онъа, бир сигар тюбюне олып, мени халкъ арасында аскарблять этеджек оласынъмы?
Шу индемегенинънен индемей тургъайдынъ баре.
Бир кере шеэрге барып келейим деп берабер ёлгъа чыкъсам, бакъ сен онынъ марифетине!

— Манъа шарап ярашмай, сен буны анълап оламагъанынъа шашам,— деди акъайы ялварыджы сеснен.

— Я тютюн ярашамы?! — деди о къычырып.
Ачувындан онынъ миявкъуш козьлери патлап чыкъаджакъ киби тёгереклендилер.

Макъпуле даянамады.
Айланып шу къадыннынъ бетине бакъты да:

— Енгепче, сиз янълышасыз! — деди.
— Меним сизге ич бир тюрлю итиразым олмаз эди, эгер бу автобус ичиНде бир озюнъиз кетсенъиз.
Сизни эр кес динълеп тура.
Коресизми, арамызда яшлар да бар.

— Я сенинъ юрегинъе не ятмады, ханийим? — деди о башыны силькип.
— Мен акъайымнен лаф этем.
Санъа келишмесе къулакъларынъа памукъ тыкъа!
Пек грамотлы олсанъ, айт бакъайым, тютюн яхшымы, шарапмы?

— Сипиртли ичимликнен, тютюн арасында чокъ фаркъ ёкъ, — деди Макъпуле.
Амма сиз, тютюнни яманлап шарапны макътайсыз.
Сиз бу меселеге озь аршынынъызнен янашасыз.
Бизлер тютюнджимиз.
Онынъ инсан организмине кетирген зарарыны да яхшы билемиз.
Тютюн чекмек, я да чекмемек эр бир адамнынъ озюне багълы.
Сиз юзюмджисиз.
Пек яхшы иш.
Зенаатынъызнен къарт олунъыз.
Лякин шарапны не о къадар котересиз?
Шимди оны автобуслар ичинде макътап юрьмесенъиз де ичмеге адам тапыла.

— Эр алда тютюннинъ зарары шараптан буюк,— дедн къадын бираз йымшап.

— Оны кимсе инкяр этмей,— деп Арсланов лафкъа къошулды.
— Эльбет де тютюн чекмекнинъ сагълыкъ ичюн зарарлы экени, чекюв нетиджесинде адамнынъ нерв системасы, психикасы, юрек ве къан дамарлары, ашкъазан ве ичеклери, козю, къулагъы ве даа бир чокъ органларынынъ зарарлангъаны акъкъында эр ерде айтыла.
Мадам ки, сиз аркъадашынъызгъа тютюн чекювнинъ зарарыны анълатмакъ истейсинъиз, ойле олгъанда динъленъ мен сизге къыскъадан бир мисаль кетирейим.

— Къулагъынъны ачып динъле, олян, эшитесинъми мынавы алим адам нелер антаятыр?!— деди о юкъсырамагъа башлагъан акъайынынъ омузындан къакъып.

— Тютюннинъ организмде къалдыргъан яман тесири акъкъында шимди пек чокъ янъы малюматлар бар,— деп сезюни девам этти Арсланов.
— Италия сагълыкъ-сакълав министрлигининъ бильдиргеннне коре, тютюн чекюв инсан омюрнни орта эсапнен алгъанда алты йылгъа къадар къыскъарта экен.
Англияда малюм олгъанына коре, тютюн чеккенлер арасында опьке ракы хасталыгъына огърагъанлар гъает чокъ расткеле экен.
Анда бу дертнен эр йыл еди юз бинъ адам олер экен.

— Эшитесинъми?
Вай, аначыгъым, бу акъылгъа зарар къоркъунчлы бир шей де я?—деп къадын омузы устюнден акъайына козь ташлады.

— Ингилиз докторы Дуглас тютюн макъсулатларыны саткъанда онынъ зарарыны муштерилерге бильдирмек кереклигини айта.
О сигарет къутусынынъ устюне «Сигарет хавфлы, эджель» деп язылмасыны теклиф эте.
Никотиннинъ зеэр экени эр кеске белли.
Онынъ бир эки тамчысы копекни ольдюре.
Тютюн ичюн нетиджесинде гипертония хасталыгъы да зияделеше.

— Ойле дегенинъиз не я?
Бизимкине анълатып айтсанъыз шуны,— деди къадын эрини косьтерди.

— Давление деген шей, яни къан басымы котериле.
Джигернинъ фаалиети де зайыфлаша, акъибети джигер хасталыгъы...

— Айды, етер шу,— деди Айрие сабырсызланып.
— Санки сенинъ айткъанынъны мында динълейди: тек бар тютюн чеккен де шарап ичкен де, онынъ файдасы олмагъаныны пек яхшы билелер.

— Сиз, енгепче, бираз тюшюнип лаф этинъиз,— деп Арсланов сёзюни девам этти.
— Эринъизнинъ шарап, ракъы ичмегенине къуванынъ.
Юкъарыда айтып кечкен шейлеримнинъ эписи тек тютюнге аит дегиль.
Айни шу дертлерни спиртли ичимликлерден де къазанмакъ мумкюн.
Сиз шарапчыларны макътап, тютюнджилерни акъаретлеменъиз.
Эпимиз девлет ишинде хызмет этемиз.

— Анъладынъмы? — деди акъайы башыны котерип.
— Энди, бельки тилинъни тыйып отурырсынъ, бер манъа бир сигарет!

Адамлар кулюштилер.
Бу кулькю къадыннынъ тилини бираз тыйса да, эрине олгъан окесини даа зияде къозгъады...

Валерий Алма-Атагъа келип тюшкени киби анасына кетти.
О Андрей Андреевичнинъ теклифинен бу йыл кой хозяйствосы техникумына киреджек олып азырлана.
Эвинден керек документлерини алып, къабул комиссиясына бараджакь, шеэр китабхапесине киреджек, етиштирип олса, акъшамгъа къадар дост-эшлернен корюшин совхозгъа къайтып кетеджек.

Арсланов, Айрие, Макъпуле алель-аджеле таксиге минип, догъру «Балалар дюньясы»на ашыкътылар.
Анавы даваджы къадыннен ходжасы «Ешиль базаргъа» таба ёл алдылар.
Къыскъасы совхоздан кельген автобустаки адамлар дёрт бир якъкъа даркъашып, шеэр эалисине къарышып кеттилер.

Раатлыкъ куню шеэрге эр кес бир де бир ишнен келе.
Алма-Атанынъ дживарындаки якъын койлерден колхоз-совхозлардан мында токътамай автобуслар къатнап турмакъта.
Шеэр сокъакъларында адамдан юриш ёкъ.
Автобуслар, троллейбуслар, трамвайлар рыкъма-рыкъ.
Минесинъ тюшалмайсынъ, тюшсенъ миналмайсынъ.
Тюкянларда да ойле.

Такси «Балалар дюньясы»нынъ алдына келип токътады.
Учеви де бири-бири артындан тюшип, ярым кварталны къаплап алгъан буюк тюкяннынъ учюнджи къатына котерильдилер.
Айриенен Макъпуле бир къаттан дигерине авушып, нелердир къыдыралар.
Арсланов оларнынъ артындап ничюн юргенини озю де бидьмей.
Олар адамлар арасына тыкъылып, сатыджынынъ янына баралар, сонъра бир шей алмайып кери къайталар.
Арслановнынъ джаны тарсыкъып башлады.
О мында аякъ ёруп бош вакъыт кечире.

— Бу джеза манъа не керек аджеба? — деди о.
— Балаларгъа керек шейни сиз менден яхшы билеснз, истеген шейинъизни ала беринъиз,— деп бир четке чекильди.
Бу ерде бираз бекледи, аякълары талды.
Ашагъы къаткъа тюшти.
Сонъра тюкяннынъ алдына чыкъып, папирос якъты.
Чокъкъа бармады, сабыры тюкенип кене тёпеге котерильди.
Эски ерине келип оларны беклеп турды.

«Балалар дюньясы»нынъ балабан джам пенджерелеринден онынъ козю алдында шеэрнинъ гузель панорамасы ачылды.
Ешиль тереклер арасына комюлип кеткен биналар, Ленин проспектинде янъы къурулгъан чокъ къатлы эвлер, Абай мейданындан башлап, юксеклерге котерильген дагълар корюнди.
Дагъларнынъ тёпеси кумюш тюс къарнен орьтюльген, ашагъысы чам ве арча тереклеринен ярашкъан.

Арсланов пенджереден козюни алмайып тюшюнджеге далды.
Балалыкъ чагъында къартбабасынынъ айткъанларыны хатырлады:
«Къарт биринджи кере огълуны шеэрге алып кеткен экен.
О вакъыт автобус деген шей къайда?
Джаяв кете, джаяв къайта экенлер.
Акъшамдан сувгъа джибитильген чий чарыкъларыны кийип, аркъаларына тарпилерини сыкъынып ёлгъа чыкъалар.
Огълунынъ фындыкъ чубугъындан балалар ичюн махсус орюльген тарпичигинде эки багъ согъан, эки кило дюгене армуты ве ёлда ашайджакъ такоз питеси бар экен.
— Ич олмагъанда озь масрафынъны чыкъармакъ керексинъ,— дей бабасы.
Баба ве бала кете-кете юксек бир дагънынь тёпесине чыкъалар.
Баланынъ аякълары шу къуракъшыгъан чарыкълар ичинде эзилип къалгъан.
Тизлеринден такъаты биткен.
Тарписининъ къайышлары омузларыны сиярткъан, бельки кемиги сыдырылгъан.
Шеэрге барып етмек ичюн ярым кунь даа юрмек керек экен.
Бабасы баланынъ артта къала бергенини корип, онынъ тарпичигини де озюнинъ аркъасына сыкъынгъан.
Бираздан сонъ, бабасы да акъсап башлагъан.

— Бугунь шеэрге барып етишалмайджакъмыз огълум, баре дагъда бир ыйыкъ ер тапайыкъ,— деген о токъталып.

Бала энди эр шейден кечкен экен.
Онынъ аякълары сызлай, бели сызлай, козьлери торлана, лякин, не чаре, даянмакъ керек.
Шеэр корьмек къолай шей дегиль.
Баба, бала къуджакълашып бир эмен терегинииъ тюбюнде созулып яткъанлар.

Ерге ярыкъ тюшкенинен тарпилеринен сыкъынып, кене ёлгъа чыкъкъанлар.

Шишик аякълар чаналаса да, ёлгъа чыкъкъан сонъ, кетмек керек.
Не япаджакъсынъ, эм тиджарет, эм зиярет...

Не исе, шеэрге келип еткенлер.
Баба, бала, «Койлюлер эви»нинъ азбары ичинде тарпилерни ташлап, чарыкъларыны чыкъаргъанлар да аякъларынынъ эзик ерлерине сары мазь сюртип, чылгъавларыны къуруткъанлар.
Сонъра базаргъа чыкъып, юклерини саткъан да, шеэр бойлап тюкянларгъа кеткенлер.
Биринджи кере шеэр корьген огълуна бабасы биринджи кере бахшыш алып берген.

— Бу сенинъ акъыкынъ огълум, эвге къайтсакъ киерсинъ,— деп эки резина калошны къувана-къувана огълунынъ тарписине ташлагъан...
Мына бабамнынъ о девирдеки алы-эхвалы».

Арслановнынъ хаялыны Айриенен Макъпуленинъ шаматасы бозды.
Экисининъ де къучагъы толу эди.

— Бездинъми беклеп тувгъаным, кель тут мынавы шейлерни ерлештирейик,— деди Айрие къучагъындаки ирили-уфакълы къутуларны столгъа обалап.
— Мынавы чех костюми Эскендерге, мынавы юнь кофтачыкъ Фиданеге, бу балабан къутунынъ ичинде не олгъаныны сонъ айтырым.
Оны Катерина башта озю корьмек борджлы.

— Пек аджайип къадынларсыз,— деди Арсланов.
— Даа бала дюньяда ёкъ, энди бахшышны алып азырланасыз.
Я онынъ исе тападжагъыны къайдан билесиз?
Огъланмы, къызмы?

— Бизим бахшышлар ойлесине де келишир, бойлесине де,— деди Макъпуле ве  джан-юректен шакъылдап кульдилер.

— Пек яхшы, хайырыны корьсинлер.
Алгъан шейлеринъиз эписи олса-олса эки багъ согъаннынъ фиятыдыр,— деди Арсланов кулюмсиреп.
Бу вакъыт онынъ козю алдына бабасынынъ корьген ильк бахшышы — резина калошлар кельдилер.
Лякии юрегининъ терен кошесинден, чыкъкъан бу сёзлернинъ манасыны не Айрие анълады  не де Макъпуле...

Олар шенъ-шерамет «Балалар дюньясы»ндан чыкътылар.
Алма-Атанынъ кенъ, дюльбер сокъакъларыны бойлап, чешит тюкянларгъа кирдилер.
Озьлерннинъ кереклерини текмилеген сонъ, къартийлерни де унутмадылар.

Акъшам «Къозукурпеч ве Баянсулув»ны корьмек ичюн шеэрде къалдылар.
Раатлыкъ куню театр мейданында кезинмекте олгъан чокътан-чокъ адамлар арасында къарышып юрдилер.
Буллюр тамчылары этрафкъа серинлик сачкъан дюльбер чешменинъ янында нефес алдылар.
Шеэр багъчасыны доландылар.
Беяз чечеклерге бурюнген акациялар, даллары ешерип башлагъан тазе япракълы, чубар акъкъайынлар, гонджелери патлап ачылмакъта олгъан беяз, къырмызы гуллер, махсус кетирилип отуртылгъан булгъар къаранфили, мелевше ве даа чешит сой къыр чечеклери арасында зевкъ алып юрдилер.

Алма-Ата шеэри юксек къырлар устюнден бакъкъанда тыпкъы бир балабан, чечек черепи ичине отуртылгъан дюльбер гуль багъчаны анъдыра.
О яз ве къыш ешерип-гулленип турмакъта.
Бу шеэрнинъ эр ери парк.
Дживарлары исе, табиатнынъ чебер къолунен безетильген.
Пичсили йылгъалар, ешиль къырлар, чамлы-арчалы дагълар ве инает къарлы, сюйрю тёпелн къаялар шеэрнинъ устюнден бакъып туралар.
Даима кокрегинъни серинлетип тургъан темиз ава инсангъа тендюристлнк бере, кейфинъе кейф къоша.
Шеэрнинъ озю киби дюльбер, медениети киби, медений халкъы бар.

Алма-Ата...
1845 сенеси Джетисай улькеси Русие империясынынъ имаесине къошулгъан эди.
Лякин, бу кеништен-кениш, буюк диярнынъ дженюбий районлары Къокъанд ханлыгъынынъ эли алтында инълемекте эди.
Рус аскерлери къазах джигитлерининъ ярдымынен 1851 сенеси Къокъанд ханлыгъынынъ къалеси Таучебекни алдылар.
Ханлыкъ Джетисай вадисиндеки укюмдарлыгъындан марум этильди.
1854 сенеси, баарьде Алмату дегене эски къазах аулы ерине арбий пекинти-къазармалар къурулып башлай.
Бир йылдан сонъ, бу арбий къальагъа Верный ады бериле.
Девам этмекте олгъан къуруджылыкъкъа русиеден ве дигер диярлардан пек чокъ адамлар кочип келелер.
Къальанынъ дженюби куньбатысына сибирь казаклары ерлешелер.
Куньдогъуш тарафында исе, о вакъыт эксери алышверишнен огърашкъан татарлар келип, «Татар слободка»сы къуралар.

Къокъанд ханлыгъы даа чокъ кере баскъынджа уджюмлер япса да, озь макъсадына иришалмай ве 1860 сенесн Узун-Агъач тарихий урушындан сонъ, Джетисай бир тамам Русиеге къошула.
Верный къальасы даа зияде къурула, инкишаф эте ве озь сынъырыны кеттикче кенишлете.
Улу Октябрь социалист революциясына къадар «Верный» эсасен кой хозяйствосы шеэри олып къала.

1918 сенеси мартнынъ учюнде Верный шеэринде Совет акимиети енъди.
Март айынынъ сонъуна къадар бутюн Джетисайда Совет акимиети мейдангъа кетирильди.
Лякин чокъкъа бармай мемлекетни граждан дженки къаплап алды.
Къазах халкъынынъ садыкъ эвлядлары бу урушларда чокъ къурбан берселер де, ниает гъалиб чыкътылар Октябрь революциясынынъ гъаелери бу дияргъа да енъиш ве азатлыкъ кетирди.

1927 сенеси совет Къазахстанынынъ меркези Къызыл Ордадан Алма-Ата шеэрине авуштырылды.

Совет акимиети девринде шеэрнинъ къияфети бир тамам денъишип кетти.
Онынъ сокъакълары, проспектлери, тарихий ве земаневий абиделери, скверлери эр кеснинъ дикъкъатыны джельп эте.
Сонъки йыллар ичинде мында янъы-янъы юксек биналар осип чыкъты.
Ялынъыз Ленин проспектинде къурулгъан эвлер, муэссиселер, эйкеллер ве дигер иншаатлар адамны айретте къалдыра.
Кок юзюне бой созгъан сыра-сыра сельбилер ве арчаларнен ярашыкъ бу проспект бою кетсенъ озюнънинъ юксек дагь этегине барып чыкъкъанынъны дуймай къаласынъ.
Мында секиз, он эки къатлы биналар къурулгъан.
Бу юксек эвлернинъ алдында дюльбер чешмелер, скверлер, чешит сой гуллернен безетильген клумбалар, миллий орнаментлер ве скульптуралар ярашып турмакъталар.
Проспектнинъ юкъары башында Абай мейданы бар.
Язнынъ сыджакъ куньлеринде мында кичик Алма-Атинка озеиининъ Тянь-Шань дагъындан алып кельген авасы гонълюнъни охшай.
Абай мейданындан Кок-тюбе дагъынынъ тёпесине чыкъкъан асмаёл бар.
Бу ерден сенинъ козюнъ алдына Алма-Ата шеэрининь панорамасы ачыла.
Албу исе, шеэрининъ башкъа проспектлери ве сокъакъларыны да корип сукъланмамакъ мумкюн дегиль экен...

Арсланов саатине бакъты.
Спектакльнинъ башламасына ярым саат къалды.
Олар кене театр мейданына къайтып кельдилер.
Чешме янында бир топ яш зий-чув олып фотокарточка чыкъартмакъталар.
Айрие де авес этти.
О Макъпуленннъ къолтугъына кирип, фотоджыгъа таба ашыкъып адымлады.
Бакъса, яшларнынъ арасында Валерийни корьди.
Валерий оларны эслемей кетеята эди.
Айрие адымларыны сыкълаштырып онынъ артына етти ве къолундан тартты.

— Валерик, кель, берабер ресим чыкъартайыкъ,— деди Айрие.
Валерий токъталды ве шимдичик совхоздан кельген адамнен корюшкенини ве Катерина Михайловнаны хастаханеге алып кеткенлерини айтты.

Айрие абдырады ве отургъан еринде силькинип алды:

— Я биз мында даа не ишлеп юремиз? — дегенинден озюнинь хабери олмады.

— Мен саба анамнен берабер кетеджегим,— деди Валерий.

Айрие Арслановкъа чевирилип:

— Шимди, шимдичик къайтмакъ керекмиз,— деди ве онынъ тирсегинден тутып бир къач кере тарткъычлады.

— Саба ола, хайыр ола! — деди Арсланов озюни сыкъмайып.
— Невбетте турып билет алдыкъ, театрни корейик.

— Екъ, арсланым, инсан джан котере.
Сабагъа къадар...
Ялварам, шимди къайтайыкъ...

Макъпуле де къайтмакъ тарафдары эди.
Экиси Арслановны енъдилер.
Билетлерни Валерийнинъ къолуна туттырып «Ыссыкъ» мусафирханесинде къалдыргъан шейлерини алмагъа ашыкътылар.
