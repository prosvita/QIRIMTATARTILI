### IX

Арсланов мантар баскъан тарлагъа Еремеевнен берабер кетти.
Кельгенинден берли Арслановны бу меселе раатсызлай эди.
Совхоз лабораториясында япылгъан теджрибе акъикъатен Арслановнынъ косьтерген себеблерининъ догъру олгъаныны тасдикълады.
«Бу тарлагъа гербицид керек микъдарда сепильмеген.
Эгер сепильген олса биле, джап ер олгъанындан, ихтимал ягъмур сели оны топракъкъа синъдирмезден эвель ювып алып кеткендир».

— Бу меселени илериде козьде тутмакъ керексинъ,— деди Еремеев тарланынъ ортасында токъталып.

Ава ачыкъ эди.
Кокте сийрек-сепелек йылдызлар пейда олдылар.
Эппейи вакъыт олса да, тарлада кимсе ишини быракъмай.
Серин ельчик Ала-Тау тарафтан эсип тура.
Куньдюз сыджакътан къатырнынъ къулакълары киби ашагъы саркъып тургъан тютюн япракълары салкъын тюшкенинен тазерди ве котерильдилер.
Ишчилер тютюн ёлакълары арасында гъайып олып кеттилер.
Кимсе корюнмей.
Этраф чым-чырт.
Ялынъыз къырылгъан япракъларнынъ шытырдысы эшитиле.
Тютюнджилернинъ пармакълары астыкдан чыкъкъан бу шытырды динъленип бакъсанъ, къаранлыкъ гедженинъ тынчлыгъыны боза.
Эр кес даврана.
Соньки сепетлернни толдырмагъа ашыкъалар.
Оларнынъ ишине ярын аранда тютюн тизиджилер ичюн чекеджеклер.
Кимсе-кимседен артта къалмагъа истемей.

Еремеев кечке къадар тарлада, тютюнджилер арасында олды.
Тютюнджилер машинагъа сонъки сепетлерини юклен башлагъанларынен, Арслановнен экиси елгъа чыкътылар.
Кузь геджеси.
Эр ерде къызгъын эмек арекети севиле.
Ишчилер къышкъа азырлыкъ корелер.
Янъы къурулгъан эвлернинъ азбарларында емиш тереклери отурталар.
 Къапысында мал туткъанлар пичен пешинден юрелер.
Иштен къайткъан сонъ биле, кечке къадар чайырларда къырларда, сокъакъларда адамларнынъ арекети токътамай.
Еремеев, совхознынъ иши бу йыл яхшы кеткенини, тютюн планыны арткъачынен эда олунаджагъыны севинчнен икяе этип кете.

— Бир хавфлы меселе бар,—дей о.
— Эгер ава эрте бозулса, тарлада чокъ тютюн ягъмур тюбюнде къаладжакъ.
Планны толдурырмыз амма, биринджи, экинджи сорт меселесине кельгенде зарар этеджекмиз.
Шимди тарладаки тютюннинъ эксериети пишти.
Авалар яхшы олгъанда менимдже, тарлагъа къошма къувет чыкъармакъ керек.
Насыл дейсинъ, Самедин?

— Меним бригадама четтен адам керекмей.
Озь къуветимизнен аль этэрмиз.
Бир япрачыкъкъа къырав тюшюрмей, теменлерге тизип алырмыз.
Бойле де эди гектар тютюнден марум къалдыкъ.
Мен аля даа онъа яныкълап юрем.
Бугунь арангъа барып етиштирамадыкъ.
Шу еди гектардан не къадар тютюн алынгъаныны бильмек керек эди.

— Онынъ эписини тизип битиралмагъандырлар.
Солукъ тютюн агъыр тизиле.
Тарлада къалгъаны да, къырып алмакъ ичюн бир сабагъа даа етеджек.
Кене яхшы ки, мантар оны кеч ургъан.
Тютюн баягъы бойгъа кетип, япракъ йиберген сонъ абрагъан.

— Ягъмур ярдым эткен,— деди Арсланов.
— Бригадамыз умумий берекетте чокъ зарар корьмейджек.
Сорт меселесинде исе мени бу йыл озарлар.
Хусусан, Макъпуленинъ бригадасы.
Онынъ тютюнлери дешет!
Эм онъа мытлакъ сизинъ банаки айткъан къошма къуветинъиз керек олур.
Джаным-джаным берекет ягъмур, балчыкъ астына, я да сувукъкъа къалып, озь кейфиетини джоймасын.
Аранларгъа къырылып кельсе, анда тизмеге адам танылыр.
Акъшамлары сепетлерни бошатып, ачып, сувлап ташлармыз, саба тарладан тазе тютюн кельгендже олар иплерде салланыр.

Еремеев ве Арсланов лаф эте-эте буюк ёлгъа келип чыкътылар.
Сагълыкълашаджакъта Еремеев къолукы узатты ве кулюмсиреп:

— Тойны не вакъыт япаджакъмыз?—деди.

— Къартлар тойгъа къаршылар.
Айрие де истемей.
Отургъам эвлеримиз де сизге белли.
Биз той чагъындан кечкенмиз.
Тойны сагъ олсакъ балаларымызгъа япармыз...

Арадам эки кунь кечти.
Директор Арслановны чагъырды.
Кабинетте Еремеев, Къурбанбеков, Боденеджиев ве совхоз ерли комитетининъ реиси отура эдилер.
Арсланов директорнынъ кабинетине не вакъыт чагъырылмасын, эр вакъыт Каштановнынъ сагъ тарафындаки пенджере тюбюмде тургъан кичкене скемледе отура эди.
Бунынъ манасыны Арсланов озюнинъ чокъ тютюн ичкенинден себеб деп анълатыр эди.
Бу сефер де о озюнинъ ерине кечеджек олып адымлады.
 Лякин, Каштанов къарышты.

— Отур, Арсланов,— деди о къаршысындаки креслоны косьтерип.
— Сонъ, ишлер насыл Львов?— деп ташлады о шакъанен.
— Биз бу ерде сен кельмезден эвель шуны айтышып отура эдик.
Санъа эндиден сонъ Львов дейджек олдыкъ.
Боденеджиевке исе, Перепёлкин,— деп шакъылдап кульди Каштанов.

— Ишлер, менимдже ярамай дегиль, Андрей Андреевич,— деди Арсланов кульмейип.

— Львов меселесине мен къаршы дегилим, ялынъыз бир шартнен.
Мен Львов олайым, сиз исе Кестанеев!

Кабинетте отургъанлар бир кереден шахылдап йибердилер.

— Бирге ноль!— деди Къурбанбеков кулькюсине богъулып.

— Юкълайсынъ, чокъ юкълайсынъ Арсланов,— деди Каштанов бираз тынчлангъан сонъ.
— Мантарлар сени гедже юкъусында алдаттылар.

— Паразит деген шей, Андрей Андреевич,— деди Арсланов къашларыны оракъландырып,— озюнинъ хиянетлигини эр вакъыт халкъ корьмегенде япа.
О умютсиз ерден тюртип чыкъа экен.
Догъру айттынъыз.
Гъафлет къалдынъмы, ишинъ битти.
Паразитке кереги де о.

Адамлар кене кулюмсиредилер.
Арслановнынъ кульмейип, джиддий отургъаныны эслеген Каштанов, лафны йымшатмакъ истеди.

— Зарар ёкъ, Самедин,— деди о.
— Биз ойле чокъ паразитлер корьдик.
Буны да тамырындан къурутырмыз..
Олар, дегиль сенинъ тарланъда, эндиден сонъ, совхозымызнынъ бутюн топрагъында бир даа баш котермеге ер таймазлар!
Мен сени мына не ичюн чагъыргъан эдим.

Бир айдан Боденеджиев медпунктнынъ юкъарысындаки дёрт ханели эвни теслим этеджек.
Биз о эвни санъа бермеге къарар чыкъардыкъ.
Ойле шартнен ки, шу эвде той япаджакъсынъ,— деди Каштанов джиддийлешип.

— Айриенен экинъиз бир тарафына, Юнуснен къайнананъ экинджи тарафына кочип ерлеширсинъиз.
Айриеге де ярамай олмаз.
Медпункт янында.
Къаршы дегильсинъми?

— Бойле къуванчлы хаберге ким къаршы олур?
Сагъ олунъ, Андрей Андреевич.
Сагъ олунъ аркъадашлар!

Арсланов аякъ устюне турып эписине озь тешеккюрини бильдирди.
Сонъра, Каштановкъа айланып:
—Бир шартынъызнен разы оламайым,— деди.

Каштанов къашларыны манълайынынъ ярысына къадар котерип, къулакъларым сенде деген киби динъленип турды.

— Бир айдан эвленип оламайджагъым.
Тютюнлерни тымар этип алайыкъ да...

— Бир айдан орталыкъта тютюн къаламы?—деди Каштанов онынъ сёзюни болип.

— Даа башкъа себеплер бар, Андрей Андреевнч.
Тойнынъ бизге кереги ёкъ...

— Башкъа себеплернинъ бир къысымыны дирекция озь устюне ала.
Местком да ярдым этер.
Эвленирсинъ.
Етер бекяр юргенинъ.
Мантар меселесине ошап чокъ эхмаллыкъ этип юрсенъ, Айриени де эльден учурырсынъ.
Анълаштыкъмы?
Ана, шай, директор айттымы, битти!

Каштанов бу ибареден сонъ, ич де кульмей тургьан эди.
Шимди озюнинъ айткъанына озю ошланып кульди.

Арсланов кабинеттен буюк къуванч иле чыкъты.
Еремеевнен экиси идаренинъ алдында баягъы субетлешип отурдылар.
Бу эки тютюн устасы арасында шимди биринджи кере тютюн акъкъында лаф олмады.
Олар янъы аиле тизюв, бахтлы аят къурып яшамакъ акъкъында, Фиданенинъ ве Эскендернинъ келеджеги акъкъында лаф эттилер.
Эвленюв акъшамыны насыл отькермек, кимлерни давет этмек, аш-сув ве дигер меселелерни айтыштылар...

— Анды, саба корюшкендже,— деп къолуны узатты Еремеев.

— Бу сенинь къайгъырувынънынъ нетиджеси олса керек Еремей, мен оны яхшы билем,— деди Арсланов.

— Екъ, джаным Самедин, бутюн идаренинъ, бутюн джемиетимизнинъ къайгъырувы.
Айды, корюшкендже!

Ятсы маали эди.
Нейсе, Каштановнынъ кабинети бираз тынчланды.
Лякин кабинетнинъ ичинде отурмакънынъ чареси ёкъ эди.
Тютюи думанындан таван корюнмей.
Адамларнынъ къызгъын лакъырдысы, субетлешюв, документлерге имза этюв, бригадирлернинъ бинъ-бир тюрлю талабларыны динълеп, оларгъа керек косьтеришлер япув киби бир сыра меселелер Каштановны яры геджеге къадар кабинетте тутмагъа меджбур этелер.
Саатларнен кабиненинъ ичинде котерильген тютюнни юткъунып отургъаныны озю сезмей къала.

Эр кес чыкъып кеткен сонъ, о бираз тынчланды.
Стол устюндеки кягъытларны джыйыштырды.
Сонъра турып форточканы ачаджакъ олды.
Ачмады.
Пенджерени аралыкъландырды.
Озю исе бираз башыны тазертмек ичюн азбаргъа чыкъты.
Идаренинъ алдында кимсе ёкъ эди.
Ешиль клумбаларнынъ арасындаки скемлеге отурды.
Къолларыны эки тарафкъа джайып, аркъасыны таяндырды.
Тёпеге бакъты.
Кокте бир йылдыз корюнмей.
Бу ерде базан ойле ола.
Кок сим-сия, гуя къаранлыкъ перденен орьтюльген киби олып корюне.
Кимерде исе йылдызлар ойле айдын, ойле сыкъ олалар ки, дерсинъ тёпенъде буюк бир шеэрнинъ миллионларнен электрик лампочкалары янып туралар.

Каштанов бираз нефес алгъан сонъ, ушип башлады.
Тышта ава салкъын.
Кеч олгъанына бакъмадан, ничюндир онынъ аягъы эвге тартмай эди.
Катеринанынъ сонъ вакъытларда онъа косьтерген сайгъы ве урьмети, атта, атешли севгиси сунъий, афы олып корюне.
О, тена ерлерде четлеп юрмеге истей.
Афталарнен эвге бармайджагъы келе.
Джаны тарсыкъа.
Санки, дагълар, къырлар онынъ омузларындан басып туралар.
Кимерде юреги ойле чапалана ки, дерсинъ кокюс къафесини парлап чыкъаджакъ.
Катерина Мануйловна онынъ бутюн бу вазиетини эки сёзнен анълата:
«Сен ёрулдынъ, санъа раатлыкъ керек».
Каштанов озь дердининъ дерманы не экенини яхшы анълап оламай.
«Манъа санаториягъа я да раатлыкъ эвине кетмеге керекмей.
Манъа Катеринанынъ пак къальби, ачыкъ юреги керек деп, Каштанов негедир шубелене.
 Лякин меселенинъ асылына етип озюни къолгъа аламай.
Катерина Мануйловна исе, онынъ алдында озюни къабаатлы саймай.
Каштановкъа олгъан темиз-пак севгисини юрегининъ энъ терен кошесинде сакълай.
Шунынъ ичюн эр эки къальбнинъ арасында юрген къара мышыкъны тутып юлкъмагъа, эр эки юректе топлангъан шубелерни ювуп ташламагъа себеп керек эди...

Каштанов турды ве кене кабинетине келип кирди.
Ичериде ава бираз енгиллешкен, чешит тюрлю къокъулар эксильген.
О пенджерени япты, форточканы азгъана ачыкъ къалдырды.
Стол устюнде тургъан бугуньки почтаны къарыштырды.
Газеталарны четке айырды ве мектюплерни бакъмагъа башлады.
Конвертлернинъ бир данеси онынъ дикъкъатыны джельп этти.
Устюнде кери адреси ёкъ эди.
Башкъа мектюплерни йыгъыштырып, газеталарнынъ янына къойды.
Бу мектюпни ачып окъумагъа башлады.
Кягъытнынъ ялынъыз бир бетине язылгъан бу къыскъа мектюпнинъ тюбюнде Валерийнинъ адыны корьди.
Каштановнынъ къашлары туюмленди.
Сабырнен мектюпни окъуп чыкъты.
Имзасыны бакъты.
Сонъра, кягъытнынъ артыны айландырды.
 Тер-темиз эди.
Кене бир даа окъумагъа башлады.
Экинджи кере окьуп чыкъкъан сонъ, Каштановнынъ туюмли къашлары язылдылар, сёнюк, ёргъун козьлери бираз нурлангъан киби олдылар.
Мектюпни конверт ичине къойды ве ортасындан къатлап, къоюн джебине тыкъты.
Фуражкасыны алып, эр вакъыттаки киби козьлерине къадар басты ве кабинетнинъ къапысыны ашыкъып килитледи.
Аралыкъларда къаранлыкъ эди.
О, «Яшлыкъ» сокъагъына чыкъып, янъы къойылгъан лампочкаларнынъ ярыгъында тюшюне-тюшюне ёл бойлап кетти.

«Энди меселе анълашылгъангъа бенъзей.
Катеринанынъ къальби эр вакъыт темиз эди, эм ойле де къала.
Барсын, бакъайым, манъа сырыны ачмасын.
О озюнинъ не ичюн къыйналгъаныны бирлей-бирлей манъа айтмакъ борджлу.
Я айтмаса?
О вакъыт арамызда муаббетлнк олмакъ мумкюн дегиль.
Акъикъий севги буны талап эте.
Темиз севги инсаннынъ омюрини безете, сагълыгъыны арттыра, яшайышыны зевкъландыра.
Эркек киши башыны асып юрдими, онынъ юреги къурт киби кемирильгенини биль отур.
Базы адамлар бу фаджиалы сукюнеттен тез къуртулалар.
Биревлери тамакъ сылатып, биревлери исе, баштакълыкъкъа урунып къуртулалар.
Сопъра, эр экисининъ де аяты балталана, омюрнинъ зевкъындан озь-озьлерини марум этелер.
Бунынъ баш себеби бири-биринъни анъламаювда ве бири-биринъе темиз юректен садыкъ олмаювдадыр.
Ёкъ, манъа ойле омюр керекмей.
Меним сайлап алгьан аят ёлдашым, озь къальбим киби темиз, озь севгим киби къавий.
Яшагъанымыздан берли, Катеринанынъ бу табиатыны мен коре ве бегене эдим.
Онынъ севгисине инанам.
Иште де, эвде де, тек онынъ эшкъынен яшайым».

Бу тюшюнджелернен азбаргъа келип киргенини дуймай къалды.
Софанынъ къапысы артынадже ачыкъ эди.
Лампочка ярыгъы бутюн азбарны айдынлата.
Къапыны тартып бакъты.
Бекли дегиль экен, ачылды.
Эвге кирди, фуражкасыны чюйге ильди.
Катеринанынъ давушы эшитильмей.
Санки дерсинъ эвде адам ёкъ.
Ашханеге кирди.
Кичкене алюмин къазаннынъ къапагъыны ачып бакъты.
Шорба сувуп къалгъан.
Сонъра, янаша одагъа кирди.
Мында ярыкъ янмай, лякин, софадаки лампочканынъ ярыгъы кровать устюнде юкъламакъта олгъан Катеринанынъ бетини айдынлатмакъта.
Каштанов токъталды.
Бельки Катерина юкъламайдыр?
Динъленип бакъты.
Юкьу ичинде нефес ала.
Уятмады.
Яваштан артына къайтып, ашханеге кирди.
Газны тутандырды.
Шорбаны къыздырмады.
Чай къайнатты.
 Бир-пияла чайгъа эки къашыкъ смородина татлысы къойды.
Балабан шекерлик ичинде эвде пиширильген къазах бавурсагъы ве тюкяндан алынгъан татлы пексиметлер бар эди.
Бир пексимет алып тишледи, къопаралмады.
Чайгъа джибитип ашады.
Бегенди.
Эки дане даа алып джибитти.
Пияланынъ тюбюне смородинанынъ чёпреси сюзюлип къалды.
Чайкъап ташланджакъ олды савут тысырдысы чыкъарып Катеринанынъ юкъусыны больмеге истемеди.
«Яры геджеден сонъ эвге кельген акъайны бойле къаршыларлар» деп тюшюнди.
Ятакъханеге кирди, Катеринанынъ ёргъаны ерге саркъкъан.
Шимди уянса биле, юкъу арасында лаф олмайджакъ.
Шунынъ ичюн яваштан урбаларыны ташлады.
Ёргъаннынъ бир четини котерип, озюнинъ ястыгъына ясланды.
Катерина ынъранды.
Козьлерини ачмайып бир шейлер мыдырдады, къолуны котерип акъанынынъ устюне ташлады.
Чокъкъа бармадан Каштановнынъ козьлери де юмулып кеттилер.
