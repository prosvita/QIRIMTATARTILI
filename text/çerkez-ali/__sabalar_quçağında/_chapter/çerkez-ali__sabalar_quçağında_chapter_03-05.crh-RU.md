### V

Къыш къатты олса да, баарь эрте кельди.
Къыбла елинден топракъ бир кереден джиберилип кетти.
Къар суву эр ерни джибитти.
Аралыкъларда балчыкътан юрюльмей.
Къалдырымдан аягъынъ тайдымы, къарлы сувгъа батып къалырсынъ.
Сувгъа шишелип, гъаркъ олгъан аралыкъларда акъшам-саба чамур ёгъурып туварлар юрелер.
Тарлалар даа къышнынъ беяз чаршафынен орьтюли.

Ялыньыз юксек дагъларда баарь къокъусы дуюлмай.
Анда аля даа къыш укюм сюре.
Койлерде баарь ишлери башлагъанда дагъларда аля даа къар иримей.
Бутюн къыш къар астында яткъан энъишли-ёкъушлы къырларнынъ баари де, къышы киби пек аджайип ола.
Башта къырларнынъ сюйрю тёпелери корюне.
Яваш-яваш къар чаршафы инджере, кичкене адачыкълар пейда олалар.
Ахыр сонъу терен йылгъалар ичинде, кунь тиймеген ерлерде къар куртюклери сакъланып къала.
Ава къызып башлагъан сайын къырлар къыш юкъусындан уянып, ешиль къадифеге бурюнелер.
Бу вакъыт джаплар къаршысында къой сюрюлери пейда олалар.

Баарь кельдими, койлюнинъ иши белли.
Эр кес озь хызметининъ башында.
Янъы берекет асрамакъ, етиштирмек керек.
Эм номай берекет.
Совхоз ишчилери буны яхшы билелер.

Совхоз тешкиль олунгъанынынъ биринджи кунюнден башлап, дирекция бунъа ёл бермеди.
Адет ойле.
Адамлар озь вазифесине анълы янашалар.
Эр кес озь иши ичюн джевапкяр.
Парниклерде фиделер ешерип башладымы от чёплеп алмагъа чыкъаджакъ адамлар чагъыртув беклеп турмайлар.
Парниклерни ачмакъ, кубрелемек, сувармакъ киби ишлернинъ башында эвельден таинленген уста тютюнджилер туралар.
Олар эписи дерсинъ бирер агроном.
Фиденинъ чырайы къачтымы, оны эким киби тедавийлемеге башлайлар.

Хозяйствонынъ эр бир саасында ишлер бойле тертипке къоюлгъан.
Эксикликке ёл берильдими, оны коллектив къуветинен енъелер...

Арслановнынъ чырайы куле, кейфи яхшы.
Я о не ичюн яхшы олмасын?
Ташкенттен буюк къуванч кетирди.
Фидане бульбуль киби сёйленип башлады.
Азгъана тутукълыгъы даа бар, амма яваш-яваш онынъ бир тамам тюзеледжегине эмин олып къайтты.
Баланынъ тутукълыгъыны башта корьмеген, бильмеген адам, шимди оны ич абайлап оламай.
Бильгенлер исе, экимнинъ бу алидженап ишине муджизе деп бакъалар.
Акъикъатен муджизе.
Буны Арсланов озь козюнен корип кельди.
Фиданеден бинъ кере бетер балаларнынъ тюзелип кеткенине шашып къалды.

— Мына дюньяда насыл аджайип адамлар бар экен,— дей о лаф чыкъкъанда гъурурнен.
— Сагъ олсакъ мен сизни о адамнен корюштиририм.
Язда отпуска вакъты бизим тарафкъа келеджек олды.
Даа Алма-Атаны корьмеген экен.
Мен онъа отургъан еримизни, дагъларны, къырларны, тютюн тарлаларыны косьтермеге сёз бердим.
Эп бир Фиданени бир даа козьден кечирмек керек, мытлакъ барырым, деп ишандырды.

— Кельсе не олгъан, ёкъса бизде отпуска кечирмеге ер ёкъмы?— деди Айрие.
Бу фикирге Макъпуле де джан-юректен къошулды.

— Шимди яшайышымыз эвелькиси киби дегиль.
Отурмагъа тёрюмиз бар, соймагъа къоюмыз,— деп къошты Себиля апте.

Фиданенинъ дюрюст сёйленип башлагъанына, дерсинъ, анасындан зияде Катерина севинди.
О Эскендер меселесинден сонъ Айриеге даима ярдым этип тура.
Фиданени сыкъ-сыкъ эвге алып келе.
Кимерде бир Эскендернен экисине бир тюсте бахшышлар кетире, ана-бабаларны даима тенбилеп юре.

Лякин Катерина энди агъырлашып къалды.
Эв хызметини де кереги киби япалмай.
Базы куньлери аякъ язайып, деп медпункткъа бара.
Ал-хатир сорашып къайта.
Эр кереси Айрие оны яры ёлгъадже озгъарып кете.
Бош куньлери исе, эвине барып, чамашыр ювмагъа, орталыгъыны джыйыштырмагъа ярдым эте.

Бугунь Айрие Эскендернинъ къолундан тутып, мектепке къадар озгъаргъан сонъ, Катерина Мануйловнанынъ эвине айланды.

— Сенинъ келеджегинъни джаным дуйгъан экен, Айрие,— деди о къуванып.
— Андрей Андреевични шимди эвде тутмакънынъ чареси ёкъ.
Баарь, сачув вакъты.
Танъда турып кете, яры геджеден сонъ келе.
Заваллы сабалыкь чайыны да унута.
Бильмейим не къадаргъа даа даянаджакъ?
Энди савлугъы баштаки киби дегиль.

— Амма, табиаты, шакъасы кене денъишмей,— деди Айрие онынъ сёзюни кесип.
— Бир кере янынъдан шакъа этмейип кечмей шу адам.

— Шакъаны о ялынъыз джаны севген, базнасы отькен адамгъа япар.
Бири-биримизни бильгенден берли адети ойледир.

— Самедин ойлелерден дегиль.
О шакъанынъ не экенини бильмей.
Шакъа этселер, шу дакъкъасы кене фельсефеге чевирип йибере.
Онынъле эр вакъыт джиддий лаф этеджексинъ.
Шимди Самединни де эвде тапсанъ ал.
Тёшегинде бир кере танъ юкъусы корьген адам дегиль.
Акъшам олса, беклейим беклейим кельмей.
Сонъра бонъайып юкълап къалам.
О явашчыкътан къапыны ачып келе, яныма тыкъыла, озюм сескенем амма, козьлеримни ачып оламайым.
Сабагъа якъын татлы танъ юкъусына далдым, дегенде ёргъаннынъ астындан сыптырылып чыкъа?
Бундан сонъ, оны бир даа тапсанъ ал.
Эбет мында ялынъыз о дегиль, эписи шай.
Макъпуле де танъ юкъусыны тек къышта юкълай.

— Тюшюнджилик иши ойле экен, Айрие,— деди Катерина.
— Эписи сыджакъ тёшеклерини ташлап, сабалар къучагъында тютюн тарлалары ичинде козьден гъайып олып кетелер...

Катерина бираз токъталды, сонъра башыны котерип муляним назарнен Айриенинъ козьлерине бакъты.

— Мен энди медпункткъа къатнап оламайджагъым, Айрие.
Ара-сыра озюнъ келип мени ёкъла.
Мына алымны коресинъ, эвде янъгъыз къалмагьа сакъынам.

— Медпункткъа кельмесенъ де, бираз аякъ устюнде юрмек файдалыдыр.

— Утанам чыкъып адамларгъа корюнмеге.
Бетим пек лекеленди, пудра да файда бермей.

— Утанмагъа не бар?
Санки сен оны хырсызлагъансынъ.
Халатынъны бираз боллаштырмакъ керек, устюнъде пек таргылып турмасын.

Азбарда Каштанов ве бир адам даа пейда олды.

— Олар эвге киреяталар, ма, халатынъны тез-тез сокъ устюнъе,— деди Айрие пенджереге козюни тикип.

— Мусафирни кутип ал, Катя, мына бизге ким кельди!—деди Каштанов котерип рухиен.

— О-ой, Валерик!
Сен къайдан бойле?..

— Селям, Катерина Мануйловна.
Багъышланъ, сизни раатсызлагъаныма.
Андрей Андреевичнинь мектюбини алгъанымнен ёлгъа чыкътым,— деди Валерик озюне хас дюльбер аэнкле пельтекленип.

Каштановнынъ онъа мектюп язгъанындан Катеринанынъ хабери ёкъ эди.

— Меним мектюбимни алмадынъмы?—деди Катерина онынъ бетине бакъып.

— Екъ, алмадым.

Валерик бойле дегени киби, Катерина кулюмсиреп Каштановкъа чевирильди де:

— Ярамазсынъ, Андрюша, адресини къайдан тапкъанынъны биле айтмадынъ,— деди.

— Молдабай бизим экимизге де садыкъ бир адамдыр Катюша.
Санъа тапкъан адресини манъа тапмайджакъмы?
Айды, мен кеттим.
Я сен не аякъ устюнде къалдынъ, Айрие?
Катя апанъны санъа эманет этем.
Мукъайт ол, онынъ эбанайы сен оладжакъсынъ!— деп Каштанов кенъ адымларыны созып чыкъып кетти.

Бир къач кунь совхозда яшагъан сонъ, Валерик мында къалып чалышмагъа разы олды.
Комсомол тешкилятынынъ секретары, арыкъ черели, чабик арекетли сарышын къыз, Галя Гурченко Валерикнинъ комсомол билетини корип чыкъкъан сонъ, джедвельнинъ сонъунда онынь адыны язды да:

— Тешкилятымызда бир аза даа артты,— деп козьлерини сюзип кулюмсиреди.
Сонъра Галя оны яшлар ятакъханесине къадар озгъарып кетти.
Яшайджакъ одасыны, кроватыны косьтерген сонъ:

— Эвленгендже мында, эвленген сонъ, комсомол тою япып айры эвге ерлештиремиз, бизде адет бойле,— деди.

Валерик совхозда къалгъанына пек къуванды.
Мында озюне яхшы достлар тапты.
Техникумгъа киргендже, къуруджылыкъ бригадасында чалышмагъа къарар берди.
Анасыны да мында алып кельмеге истеди, лякин Флора, ничюндир, бунъа разы олмады.

Тарлада къызгъын иш кете.
Бу йыл фидени он кунь эвель отуртмагъа башладылар.
Сийрек-сепелек сагъанакълап кельген ягъмур сачувгъа кедер этсе де, ава ачылгъанынен башлап кеткен къызгъын иш онынъ устюни орьте.

Арслановнынъ бригадасында бу йыл етиштирильген фиделер рамка астында сыгъмайлар.
Къалын озекли, сагълам тамырлы фиделер джамгъа таянып къалдылар.

— Бойле фиде биз даа етиштирмеген эдик,— деди Еремеев рамканы юкъары котерип.
Фиденинъ кейфиетини бакъып юрген Каштанов ашагъы эгилип бир топ фиде тартып чыкъарды.
Онынъ япрачыкъларыны, авуч толусы топ-топ кубрели тамырларыны тутып бакъкъан сонъ Арслановкъа айланып:

— Бу йыл фидени насыл етиштиргенинъни башкъа бригадирлерге де айтып анълатмакъ керексинъ,— деди.

— Мында гизли бир шей ёкъ, Андрей Андреевич,— деди Арсланов.
— Бригадирлер чокъ келип кетелер.
Озь козьлеринен корелер.
Вакъытны аямай, парниклернинъ арасында токьтамайып къыбырданып юрсенъ мына бойле фнде етише экен.

— Тек къыбырданып турмакънен фиде етиштирильсе оны сенинъ эвинъдеки къартанайлар да асрар эдилер.
Совхоз агролабораториясыиынъ хадимлери бутюн бригадаларгъа косьтеришни бир тюрлю япалар амма, эписининъ фидеси башкъа-башкъа олып чыкъа.

— Биз бу йыл парниклерге дагъ отлакъларындан къара топракъ кетирип къойдыкъ, Андрей Андреевич,— деп сёзюни девам этти Арсланов.
— Топракъны къызгъанмадыкъ къалынджа тёшедик.
Буны япмакъ ичюн чокъ шен керекмей.
Ялынъыз дагъгъа кетмеге эринмейджексинъ...

Каштанов кульди.
Арсланов даа зияде юрекленип девам этти:

— Беш-он кере де Ешильбаскъангъа барып келеджексинъ,— деди о кульмейип.

— Ешильбаскъан озени къайда ята?
Анда баргъандже, мына Къаракъамыс аягъынъ тюбюнде!— деп ташлады Каштанов.

— Ёкъ, Андрей Андреевич, Кьаракъамыснынъ къумы бизге кечмей.
Мен былтыр алдангъаныма аля даа пешман олып юрем.
Якъындан къум ташымакъ эльбет де къолай.
Амма Ешильбаскъаннынъ къумы бам-башкъа экен.
Мына нетиджесини корип турасыз.
Дагъ топрагъына шу къумдан отуз процент къадар къоштыкъ.
Бундан сонъ тавукъ фермасына барып кельмеге де эринмейджексинъ.
Тавукъ кубреси киби гъыданы къайдан аладжакъсынъ?
Мына бу ишлерни япкъан сонъ, парник араларында къыбырданып юрмеге мумкюн.
Яни, вакъыты-вакъытында сувараджакъсынъ, керек химикатларнен темин этип тураджакъсынъ, ачаджакъсынъ, япаджакъсынъ...
О якъы белли шей.
Бу йыл ойле олып чыкъты ки, топракънынъ теркибинде туз къалмады, зиянкярлар зарар кетирмеди, фидемиз ич бир тюрлю хасталыкъ корьмеди.

Каштанов экинджи парниктен де бир топ фиде тартып чыкъарды.
Сонъра Еремеевке бакъып:

— Арсланов фидени отуртып битирмезден алдын бригадирлерни мында топлап келинъиз де, бу тедбирлерни эписине яхшы анълатынъыз,— деди.
