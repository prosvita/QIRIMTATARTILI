### IX

Еремеевнинъ кабинетинде къызгъын лаф кете.
О шимди директорлыкъ вазифесини де алып бара.
Бир къач куньден бригадалар тютюн къырмагъа башлайджакълар.
Яз бою етиштирильген берекетни вакътында тымар этип алмакъ ичюн бригадалар азырлыкъ корьмектелер.
Аранларда тютюн тизиджилер ичюн махсус ерлер, темен бошатыджылар ичюн тезьялар, ип сырыкъ, сепет ве дигер кедиклер ерли-еринде озь саиплериии беклеп турмакъта.

— Алдымызда бир муим вазифе тура,— деди Еремеев бригадирлерге.
— Биз шеэрден ярдымджы алмайджакъмыз.
Ярдымджылар бизге пек паалыгъа отураджакъ.
Келиримизнинъ белли бир къысмыны оларгъа бермек не керек?
Кейфиет меселесинде де зарар этемиз.
Ярдымджы къуветке ишанмайып, кене озюмиз тырышып бакъайыкъ.
Бундан бизим хозяйствомыз ялынъыз кяр этер, ишчилеримизнинъ къазанчы да артар.
Озюнъизге малюм ки, тютюн вакътында къырылса, къурутылса, деметленсе, о вакъыт кейфиети де яхшы ола.
Биринджи, экинджи сорт не къадар чокъ олса, келиримиз де онъа коре арта.
Шунынъ ичюн акъикъий тютюн устасы онынъ эр бир япрачыгъыны алтын ерине коре.
Кечкен йылнынъ екюни эпинъизге белли.
Макъпуленинъ бригадасы былтыр энъ юксек берекет етиштирди.
Къалгъан бригадалар да ярамай чалышмадылар.
Бири-бирлеринден чокъ артта къалмадылар.
Умумен совхоз боюнджа гектардан он бир центнерден берекет алдыкъ.
Бойле къазанчкъа биринджи кере наиль олдыкъ.
Юксек берекет алмакънен бирге, юксек кейфиет огърунда курешмек керекмиз.
Кейфиет меселесине кельгенде биринджи ерде Арслановнынъ бригадасы тура.
Макъпуленен тенъештиргенде, онынъ бригадасы экинджи, учюнджи сорт тютюнни учь процент зияде берди.
Парагъа чевиргенде бунынъ буюк эмиети бар.
Эпимизге малюм ки, Арслановнынъ бригадасында еди гектар тютюнни мантар ургъан эди.
Демек, берекет башкъа бригадаларгъа коре шубесиз эксик олмакъ керек, шаймы?
Мына бунынъ бутюн сыры ве себебини яхшы бильмек керек.
Шунынъ ичюн де бугунь мен сизлерни топладым.
Арсланов аркъадаш!
Сиз бу меселе акъкъында озь теджрибе ве фикринъизни къыскъадан айтып беринъиз.

Еремеев сёзюни битирди ве Арслановгъа мураджаат этип, ерине отурды.

— Сигар якъмагъа мумкюнми?—деди звено башларындан бириси.

— Якъсанъыз-якъынъыз, лякин форточканы ачынъыз!

Арсланов макъталгъанындан аркъадашлар арасында озюни къолайсыз бир алда дуйды.

— Мында гизли бир шей ёкъ достлар,— деди о аякъкъа турып.

— Отургъан еринъден айта бер!— деп Еремеев онынъ сёзюни больди.

— Бутюн меселе тютюнни къырувда ве къурутувдадыр, аркъадашлар,— деди Арсланов ерге отурып.
— Биз, адетиндже чокъусы вакъыт тютюн къыргъанда пишкен ве пишмеген япракъларны къарыштырамыз.
Хусусан ашыкъкъанда.
Мени багъышланъыз, бу ерде ачыкъ фикирлешмеге кельдик, ойлеми?
Мен бильгенимни айтмакъ истейим.
Пишмеген япракъта сув чокъ ола.
Ойле сою пек яваш къуруй ве кереги киби сарарып оламай.
Мадам ки, биз оны пишкен япракълар арасына къарыштырамыз, о кереги дереджеде къурып етишмеген сонъ, пек тез куфленип башлай.
Демек, кемалына кельмеген япракъ узюльсе онда кейфиет эксик ола.
Шунынъ ичюн, кечкен сене тымар вакътында биз бунъа айрыджа эмиет бердик.
Тарлагъа къайта-къайта тюштик, пишмеген япракъны узмедик.
Бу — биринджи тарафы.
Экинджиси шу ки, адети узьре бизлер учюнджи къолдан сонъ тютюннинъ устюнде не къадар япракъ къалгъан олса, эписини къыра ве сепетке толдурамыз.
Догърумы?

Аркъадашларнынъ чокъусы тасдыкълайыджы манада башларыны салладылар.
Арсланов девам этти:

— Ава бозаджакъ, япракълар сычан къулагъы киби, бу къол туткъан бир иш ве даа бильмем нелердир айта да, тез-тез тарланы темизлемеге ве сюрип ташламагъа ашыкъамыз.
Мына, бу меселеде биз гъает чокъ зарар этемиз.
Былтыр меним бригадамда учюнджи ве дёртюнджи къол тютюнни учь кереден къырып алдыкъ.
Нетиджеде, кемалына келип узюльген япракълар эписи биринджи ве экинджи сортнен кетти.
Мына, кейфиетни насыл этип арттырамыз.

Арсланов бу ерде сёзюни кести.
Еремеев онынъ айткъанларыны дикъкъатнен динълеп турды ве озюнинъ къыскъа сёзюнде Арслановнынъ ялынъыз бригадир оларакъ дегиль де, озь ишине агроном козюнен янашкъаныны къайд этти.
Дигер аркъадашлар да онынъ фикрине къошулдылар.
Тютюннинъ совхозгъа кетирген келири шубесиз онынъ кейфиетине багълы олгъаныны, берекетни арттырмакънен бирге, кейфиетини юксельтюв ёлунда бутюн чарелерни корьмек кереклигини къайд эттилер.

— Совхознынъ планлаштырув болюгине теклиф этермиз,— деди Еремеев сонъундан,— кейфиетнинъ не къадар кяр бергенини косьтериджи тахта япсынлар.
Бутюн бригадаларда асып къоярмыз.
Барсын тютюнджилер эписи бунынъ фаркъыны корьсинлер.
Аркъадашлар, шубесиз тютюнджилеримизнинъ теджрибеси йыл-йылдан арта.
Бу иште бизге къазах топракъчылыкъ ильмий тешкерюв институтынынъ хадимлери токътамай ярдым косьтерип турмакъталар.
Ишлер кеттикче механизмлештириле.
Умют этемиз ки, илериде тютюн тизюв киби къол туткъан агъыр ишни де машиналарнен япармыз.
Шунынъ ичюн бизге озь теджрибемизни даима арттырмакъ керек.
Совхоз янында тешкиль олунгъан агролабораториянынъ ильмий хадимлеринен сыкъы багъ тутмакъ керекмиз.
Кузьде сюрюльген топракъта берекетнинъ учь-дёрт кере зияде олгъаныны энди билемиз.
Шимди тымар ишини алып бармакънен бирге бунъа да азырлыкъ корип, тютюн къырылып биттими тарланы суварып, йигирми беш сантиметр теренликте сюрип ташламакъ керекмиз.
Топракъны сюрип, суварып, кубрелеп къойгъан сонъ, парник ишлерини къыш бою раат-раат алып бара билемиз.
Айтаджакъ бармы даа?
Айды аркъадашлар энди ишке!..

Арадан бир къач кунь кечти.
Ишлер озь ёлуна къоюлды.
Тютюн аранларында эксериетни къадынлар тешкиль эте.
Дирекциянынъ риджасынен эвде тарсыкъып отургъан къартийлер де беш-он темен тютюн тизип кетелер.
Мектеплилер де аранларгъа келип бир-къач саат олса да, аналарына ярдым этелер.

Макъпуленинъ энди Айриенен корюшип лаф этмеге вакъты ёкъ.
Гедже келе, гедже турып кете.
Тютюнджилик — экинджилик демек дегиль.
Экин кунештен къоркъмай.
Оны кунь къыздыргъан сонъ чалып ала билесинъ.
Лякин, тютюн кунештен сола, япракълары бири-бирине япыша, агъыр зифир къокъусы бурнынъны йырта.
Кунеш чыкътымы, ишнинъ зевкъы къача.
Шунынъ ичюн ишчилер танъны эр вакъыт тарлада къаршылап алалар.
Ёлакъ арасына кирген сонъ, алышып къалгъан ишкир пармакълар гедже салкъынындан тавшан къулагъы киби тим-тик тургъан тири япракъларны шытыр-шытыр сындыралар.
 Дерсинъ ёлакълар арасында адамлар мысырбогъдай патлаталар.
Базы шакъаджы кишилер тосат-тосат чешит сеслер чыкъарып, козьлери юкъу баскъан адамларны сескендирелер.
Танъны тарлада къаршылап алмакънынъ къыйынлыгъынен берабер, омрюнънинъ сонъуна къадар унутылмайджакъ зевкъы да бар.
Эр шей алышмакъкъа багълы.
Алышкъан адамнынъ башындан бир вакъыт юкъу басмай.
Онынъ башы тёпесинде йылдызлар парылдайлар.
Олар дерсинъ гедже къаранлыгъында севдалар киби бири-биринен сырдашалар.
Танъ агъарып башлагъанынен йылдызлар бири-бири артындан гъайып олып кетелер.
Сабалар къучагъында тютюнджилернен сырдашып, ялынъыз танъ йылдызы къала.
Бу вакъыт ёлакъта ян-янаша тютюн къырмакъта олгъан яш йигитнинъ ве къызнынъ къуванчлы кулькюлери эшитиле.

Ёлакълар арасындан базан бель догъуртып башыны котергенлер бири-бирлерининъ юзлерини корип таныгъанларынен саба ачылгъаныны анълап, даа зияде давранмагъа башлайлар.

Макъпуле, ничюндир, бугунь саба тарладан буюк къуванчле къайтты.
Къурбанбеков сабагъа къадар онынъ бригадасында олды.
Тютюнджилернинъ арасында юрип, чокъусына тютюн къырмагъа ярдым этти.
Бригада азалары бугунь сабаны партия тешкилятынынъ секретарынен бирликте тютюн тарласында къаршыладылар.

Даа эрте олса да аранда къызгъын иш кете эди.

Эр кес ерли-еринде, озь ишининъ башында чалышмакъта.
Дирекция ве партия тешкиляты Макъпулени Бутюнсоюз кой хозяйствосы сергисине ёлламагъа къарар бергенини Къурбанбеков бригада азаларына илян этти.
Тютюнджилер къуванышып Макъпулени тебрикледи, опьтилер.
Къурбанбековгъа озь тешеккюрлерини бильдирдилер.

Бугунь Айрие эвде эди.
Макъпуле иштен эрте къайтты ве озь къуванчыны онъа бильдирди.

— Бу сефер Самединни алмайсынъмы янынъа?— деди Айрие кулюмсиреп.

— Самединни не япайым мен, онынъ апайы бар, отурсын яресининъ козюне бакъып,— деди Макъпуле ве озь шакъасына озю шакъылдап кульди.

— Сенинъ ишинъ яхшы, Макъпуле.
Мен санъа бакъам да къуванам.

— Сенинъ тирнеклигинъе о къадар муим вазифелернинъ астындан чыкъкъанынъа къуванам.
Нам къазанмакъ инсаннынъ озюне багълы экен.
Коресинъми, бир къач йыл ичинде Озьбекистангъа барып кельдинъ, шимди Москвагъа кетесинъ.
Сагълыгъынъ олса умют этем ки, даа чокъ ерлерни корерсинъ.
Мемлекетимиз балабан.
Онынъ эр ерини корип чыкъмакъ ичюн юзь йылларнен яшасанъ азлыкъ этер.
Къач адам кетесиз?

— Эр бригададан бир векиль.
Ёлбашчымыз Къурбанбеков.

— Айды, санъа огъурлы ёл тилейим.
Сен барып кельсенъ, озюм баргъан киби олам.
Сырасы кельсе биз де кетермиз.
Пайтахтымызны корьмеге пек авес этем.
Эскендернен, Фиданени Лениннинъ дюрбесине алып бармагъа истейим.
Самедин анда эки кере олгъан.
Москва тюбюнде дженклешкен.
Къызыл мейданда озь танкынен парадда иштирак эткен.
Москвагъа барып да дайини корьмегендже къайтма!
Балаларгъа сенинъ кетиреджек энъ къыйметли бахшышынъ ана шудыр...

Бир куньден сонъ олар ёлгъа чыкътылар.

Москва !
Бу шеэрде кимлер олмай, кимлер онынъ сокъакъларыны, паркларыны, метросыны корип сукъланмай.
Бутюн дюнья халкъларынынъ дикъкъаты шу шеэрге догъуртылгъан.
О барышыкъ севгенлернинъ юрегидир.
Бу юрекнинъ эбедий урып турмасы ичюн, Ватанымызнынъ бутюн халкълары курештилер.
Фашистлер бойле бир кузьде бутюн арбий къуветининъ аман-аман ярысыны топлап, бу шеэрге къаршы къойгъан эдилер.
Онынъ «Йылдырым дженки» деп адландыргъан планында Москаа энъ муим ерде тура эди.
Москва — Совет девлетининъ юреги ве мийи, буюк санайы, ильмий ве медений меркези олгъаныны олар яхшы биле эдилер.
Бу шеэрни ер юзюнден силип атмакъ истедилер.
Олар бу макъсадгъа иришмек ичюн ич бир шейден къачынмадылар, не къадар буюк гъайыпкъа огърасалар да, эп огге догъру ынтылдылар.

Бу агъыр куньлерде Коммунист партиясы ве Совет укюмети бутюн халкъны душмангъа къаршы курешке чагъырды.
Онынъ джанаварджа арекетини токътатмагъа ве тар-мар этмеге котерильген тувгъан халкъымызнынъ эвлятлары «Русие пек буюк, лякин кери чекильмеге ер ёкъ, чюнки аркъада Москва» деп къатты дженк алып бардылар.

Мына шимди барышыкъ аят къайнагъан улу шеэрнинъ сокъакъларында чешит халкъларнынъ векиллеринен бирликте Макъпуле де адымламакъта.
Олар узакъ ве кунешли диярдан кельдилер.
О диярда шимди алтын кузь.
Къызгъын тымар вакъты.

Макъпуленинъ юзюни серин ельчик чертип алды.
Бу аньде онынъ юреги гуя экиге болюнди.
Фикри къанатланып Алсабанынъ тюгюн тарлаларына учып кетти...

— Бугунь Москва дживарына экскурсиягъа кетеджекмиз!—деди оларны шеэрде алып юрген экскурсовод къыз.

Тамам саат экиде тайин олунгъан ерге топландылар.
Экскурсовод къыз къазах тилини озь ана тили киби биле.
Лякин Къазахстандан кельген векиллер рус тилини анълагъанлары ичюн о субетни ве бутюн анълатувларны рус тилинде алып бара.
Автобус келип Москва якъынында бир койде токътады.

— Козюнъиз алдында тургъан мына бу ярашыкъ койде,— деди къыз ортагъа тюшип,— пайтахтымызны душмандан сакълап къалдырмакъ ичюн къатты дженк олды.
Бу ерде немселер беш юз солдат ве офицер гъайып эттилер.
Куньбаты фронтынынъ джесюр солдатлары бу койнинъ этрафында душманнынъ учь танкыны, йигирми еди топуны, отуз пулемётыны ве чокътан-чокъ снарядыны къолгъа кечирди.
Дженк къурбансыз олмай.
Бизим тарафтан да баягъы адам эляк олды.
Мына бу къардашлыкъ къабиринде эллиден зияде солдат ве командиримиз ята.
Бу эйкель оларнынъ хатрине тикильгендир.

Къыз къолундаки дефтерни ачып:
— Мына, динъленъиз, бу ерде урушта иштирак эткенлерден бирисининъ хатырлавларында не дегенини сизге окъуйым,— деди.
«Фашистлер эвлерге толуштылар ве кереги киби ерлештилер.
Биз взводымызнен экишер адам олып, оларны гранаталарнен къоркъузып, тышкъа зыкъарлап чыкъармагъа башладыкъ.
Взвод командири бир эвге якъынлашты.
Бакъса, азбар ичинде бир къадын къучагъына балаларыны алып чыкъкъаныны ве шашмалап юргенини коре.
Къадын командирни эслегенинен бир шейлер айтып къычыра.
«Бу эвге кирменъиз анда немселер бар!»—дегенини анълай командир.
Олар шу ан ерге яталар.
Фашистлер атеш ачалар.
Эки солдат юзю къоюн сюйрелип къадыннынъ янына келе.
О къоркъудан къалтырап, агълай-агьлай, шу эвде он беш немсе солдаты ве бир офицер олгъаныны айта.
Солдатлар эвнинъ къайсы якъындан бармакъ мумкюнлигини сорайлар.
Къадын амбар тарафны косьтере.
Немселернинъ ич умют этмеген якъындан барып саралар ве эписини гъайып этелер.
Акъшам бизим солдатлар шу къадыннынъ эвине раатланмагъа келелер.
Бу къара козьлю, мераметли къадын оларгъа къартоп пишире, консерва къыздыра.
Эписи шу къадыннынъ икяесини, динълеп туралар ве солдатларгъа косьтерген ярдымы ичюн алгъышлайлар.
Эльбет де, бу къадыннынъ ве балачыкъларынынъ джаныны къуртаргъанлары акъкъында да айтышалар.
Саба сагълыкълашкъанда бу къадынгъа хатире оларакъ бир бахшыш бермек истейлер.
Не бермели аджеба?
Шу арада солдатлардан бирисининъ янында анасынынъ орип ёллагъан юнь чораплары бар экен.
Торбасындан чыкъара да, узата онъа»...

Къыз бу ерде дефтерини къапатып, яваш-яваш адымлады ве икяесини девам этти:

— Шу куньден сонъ, арадан еди йыл кечти, аркъадашлар,— деди о.
— Бизим аскерлеримиз душманны озь ювасына къадар къувалап кеттилер.
Дженкнинъ сонъуны, енъиш кунюни сагъ селямет корьдик.
Кечкен дженк ёлларыны хатырлап бир кунь бу койге бизге таныш олмагъан бир адам кельди.
Кельди амма, койни зорнен таныды.
Колхозджылар оны бус-бутюн янъындан къурдылар.
Дюльбер, орьнекли эвлернинъ алдында, окоп чукъурлары ерине чечеклер, гуллер, вишне тереклери отурттылар.
Мына шимди корьгенинъиз киби, бу ерде бир вакъытта дженк олгъандыр деп кимнинъ акълына келир?
Дейджегим, бу адам койнинъ ортасына келип токътала, нелердир эслеп юре.
Сонъра онынъ этрафына адамлар топланып башлайлар.
Мен де шу арада сизинъ киби бир группаны бу койге алып кельген эдим.
 Бу адамнен сорашып билишкен сонъ, шу къадын эпимизни эвге чай ичмеге давет этти.
Эвде озь икяесини девам эттирди:

«Солдатлар мени анълады ве эвни айланып сардылар,— деди о.
Ойле дешетли атеш ачтылар ки, эв ичиндекилернинъ бир данесининъ тынкъы чыкъмады.
Сонъра бизимкилер меним эвимде геджеледилер.
Оларнынъ арасында эсмери юзлю бир атик сою бар эди.
О манъа тешеккюр бильдирип, хатире багъышлап кетти».

Къадын еринден турды ве юньден орюльген эки чорап кетирди.
— Мен буларны джаным киби сакълайым,— деди къадын.
— Ким биле, бельки сагъдыр, бир кунь озюнинъ дженк эткен ерлерине зияретке келир...

Мусафир чорапларны къолуна алды ,тюшюнджеге далды.
Козьлери торланып башлады.

— Сиз онынъ ким экенини билесизми ёкъса?— деди къадын эеджанланып.

— Пек яхшы билем.
Сизинъ эвде шу акъшам геджелеген солдатлардан бириси мен эдим.
Бу чорапларны сизге багъышлагъан адам меним танкчы достум, Семён эди!
Биз онынъле сонъки кере Кенигсберг тюбюнде корюштик ве айрылыштыкъ.
Ондан сонъ бири-биримизни корьмедик.

Къадыннынъ чырайы денъишти, козьлери яшланды ве башыны ашагъы асты.
Бираз тюшюнген сонъ:
— Эр алда мен онынъ чорапларыны сакълайджагъым»,— деди козьлерини сюртип.

Экскурсовод къыз бу вакъианынъ шааты озю олгъанындан гъает эеджанланып айтты.
Бираз вакъыт индемей турды, сонъра группанынъ огюне чыкъып, сыра-сыра къурулгъан эвлер арасындаки кенъ сокъакъ бою адымлап кеттилер.

Къызнынъ икяеси Макъпуленинъ дикъкъатыны джельп этти.
«Семён» дегенде онынъ акълына Самедин тюшти.
Фикри, хаялы кене узакъ Алсабагъа кетти.
О Самединнинъ агъзындан чокъ кере дженк лафы эшитсе де шимди бу къызнынъ икяеси киби ич бир вакъыт тесирленмеген эди.
«Ким биле, бельки шу танкчы йигит бизим Арслановдыр, Айриенинъ Самединидир» деп тюшюнди о.
Сонъра экскурсовод къызнынъ янына келип:

— Багъышланъыз, сизде шу вакъианы айткъан адамнынъ адреси ёкъмы?—деди.
— Мен бир адамнен чокътан берли танышым, бир ерде ишлеймиз.
Москва тюбюндеки урушларда иштирак эткен адам...

Къыз козьлерини Макъпулеге тикти.
Бираз индемей тургъан сонъ:

— Ёкъ, деген шей бизде олмай апа,— деп къолундаки мешин къаплы блокнотнынъ япракъларыны акътармагъа башлады.
Сонъра тизи устюне блокнотыны къойып бир шейлер язды ве Макъпулеге узатты.

— Мына онынъ адреси,— деди къыз.
— Эгер сизинъ тюшюнген адамынъыз акъикъатен шу олып чыкъса, риджа этем манъа язып бильдиринъиз.
Бизде ич бир шей, ич бир адам унутылмай.
Дженк излери бизге янъы-янъы саифелер ача.
Бутюн вакъиаларны огренмек ве онынъ эсасына яш несильни тербиелемек борджлумыз.

— Пек яхшы,— деди Макъпуле кягъытны сумкачыгъына тыкъып.
— Хаберлешмек дегиль, керек олса, келип де кетермиз.

— Буюрынъыз, мусафирим олурсыз,— деди къыз ве кене группанынъ алдына чыкъты...

Макъпуле Москвада бир афта олды.
Баягъы ерлерни, музейлерни, театрлерни корьди.
Улу даийнинъ дюрбесини зиярет этти.
Эльбет де, вакътынынъ чокъусыны сергининъ павильонларында кечирди.
Чокъ аджайип шейлер корьди.
Мемлекетимизнинъ колхоз ве совхозларында эльде этильген енъишлернинъ, буюк къазанчларнынъ кузгюси олгъан бу сергиден гедже-куньдюз чыкъаджагъы кельмеди.
Къазахстан павильонында «Алсаба» совхозы ичюн айырылгъан махсус болюмдеки тютюн тайларыны, алтын тюс деметлерни, айры тарлалардан алынып мында кетирильген ве ерлештирильген тютюн тюблерини, кейфиетни косьтерген чешит тюрлю экспонатларны корьгенде Макъпуленинъ гъуруры даа зияде артты.

«Бу экспонатлар ичинде шубесиз меним бригадамнынъ макъсулаты да бардыр» деп къуванды о.

Сергидеки павильонларны корип чыкъкъан сонъ, Макъпуле ве онынъ аркъадашлары «Бутюнсоюз кой хозяйствосы сергисининъ иштиракчиси» медалинен мукяфатландылар.
Сонъки геджеси бутюн группанен бирликте «Акъкъув голю» балетини сейир эттилер.

Каштанов хастаханеде тамам къыркъ беш кунь ятты.
Экимлер онынъ джигерлерини къайта-къайта тешкерди ве бир илле къалмагъанына къангъан сонъ, хастаханелен чыкъмасына рухсет эттилер.
Бу девир ичинде совхозда чокъ ишлер япылды.
Тютюн къырув кампаниясы сонъуна етти.
Тарлалар бошалды.
Аранлар толды.
Къуругылгъан тютюнни иплерге тарттырып, аранларнынъ тюбюнден тёпесине къадар шыпладылар.
Демет эвлери, магъазлар, сушилкалар ве дигер тютюнханелер эписи рыкъма-рыкъ толды.
Бир ай эвельси денъиз киби далгъаланып тургъан тарлаларда шимди тютюннинъ ялынъыз къорайы-сапы къадалып къалды.
Механизаторлар бу ишнинъ де сонъуна чыкъмакъталар.

Тютюн къырув ишлерининъ мувафакъиетли кечмесине аганынъ пек буюк ярдымы олды.
Къырув алды олып кечкен шу афатлы геджеден сонъ ерге бир тамчы ягъмур тюшмеди.
Кузь айлары кунешли ве къургъакъ кечти.
Бу ишнинъ ёнелишини кунь-куньден чабиклештирди, тютюнни ярдымджысыз тымар этип алмагъа имкян догъурды.
Ишлернинъ кетишаты акъкъында Каштанов токътамай хабер алып турды.
Еремеев, Къурбанбеков, Арсланов ве бир сыра ишчилер арды узюльмеден онынъ хатирини сорамагъа кельдилер.
Каштановнынъ яткъан палатасы хастахане дегиль де, къабулханеге чевирильди.
Ильк вакъытта эким бунъа разылыкъ бермеди, сонъундан баш этип оламады.
Ялынъыз «Тютюн чекмесинлер» деп кьуртулды.

Катерина эвде озюнннъ «Янъы дюньясынен» огъраша.
Бала пек агълай.
Аджеми ана исе, бунынъ себебини анълап оламай.
Агълавыны токътатмакъ ичюн чешит тюрлю чарелер корьсе де, ич бир шей файда бермеди.
Бала агълап олдукъча, агълай.
Гедже озюнинъ агълагъанындан бонъайып юкъугъа кетсе, шу арада Катерина да бир тыныш козь юмып ала.
Анасы оны сарып, къундакълап бир къач кере экимге алып кетти.

— Балада бир шей ёкъ, раатсызланманъыз ана,— деп къайтардылар.
Эльбет де ана юреги бундан тынчланмады.
Онынъ юреги кьырпаланды, баланынъ неден себеб агълагъаныны бильмек истеди.

Баланынъ къарарсыз агълавы Катеринагъа сыкъ-сыкъ келип тургъан Айриени де тюшюнджеге къойды.
Озюнинъ бильген усулларыны япты, лякин бала кене тынчланмады.

— Баланъ ач,— деди бир кунь Айрие Катеринагъа.
— О сютке тоймай.
Сенинъ гульпенпе алмасы киби кокюслеринъден оладжакъ шей ёкъ.
Онъа ашамагъа, сют ичмеге огретмек керек.

— Айрие, тюневин сенинъ ананъ келип кеткен эди.
О баланынъ агълагъаныны корип, шимдилик бу могурдекли арабачыкъны четке къой, къызым, мен Юнускъа айтайым да бу балагъа бир асма бешик ясап берсин, деди.

Айрие индемеди.
Катеринанынъ асма бешиктен хабери ёкъ эди.
Айрие онъа тарифлеп косьтерген сонъ, анълады ве экиси де кульдилер.
Катерина бешик меселесине узакъ девирден къалма бир адет деп бакъа.

— Бешик къурмагъа Андрей разы олмаз,— деди о кулькюсини токътатып.

— Учь гедже юкъламаса, ойле разы олур ки,— корьмелисинъ.
Яхшы адамдыр къайда бараджакъ?
Бешикни мен де чокъ бегенмейим амма...
Чаре тапмасанъ не япаджакъсынъ?—деди Айрие.

— Айды, Андрей мында чешит халкълар арасында яшап алышкъан адам.
Бешикнинъ чешитини корьген.
Къазахнынъ да, уйгъурнынъ да, булгъарнынъ да...
Барсын татарнынъ да асма бешигини корьсин,— деди Катерина.
— Себиля апте къапыдан чыкъаджакъта: сен ана олдынъ, аля даа салынджакъта салланмагъа севесинъ, ойлеми?
Бу сабийнннъ де онъа авеслиги бардыр даа, акъыз, деп кетти.
Барсын онынъ дегени киби олсын.

Каштанов бир геджеге биле даянамады.
— Хасталыкътан сонъ, манъа раатлыкъ керек, санъа да къыйын, Катя,— деди о саба козьлерини уфкъалап.

Катеринанынъ бешик лакъырдысыны динълеген сонъ, индемейип чыкъып кетти...

Шу куню Молдабайнен Юнус бешик кетирип къурдылар.
Айрие бешикни донатып, баланы ерлештирмеге ярдым этти.
Оялы чаршаф, ленталы ястычыкъ ве атлас ёргъанчыкъ ичинде къарынчыгъыны тондурып яткъан бала, дюньягъа кельгенинден берли биринджи кере къатты юкъугъа далды.

— Директор баласы дегильми санъа, озюнинъ ятаджакъ ерини шимдиден биле,— деди Айрие шакъанен.

— Не исе, шукюр, мен де бир нефес алдым.
Бу недир Меним устюм-башым?
Къана, озюмни бираз тертипке чекейим,— деп Катерина сачларыны чубалтып кузгю къаршысына кечти...

Матвей Петрович Валерийнен тартышкъан кунюнден берли озь-озюнден утанып юрди.
«Мен акъикъатен ахмакъым,— деп тюшюнди о.
Шу комсомол яш меним балам еринде Агъаргъан сачым, сакъалымнен утанмайып шу баланен чеккелештим.
Ой матюв.
Ёкъ, эсимни текяран джыймакъ кереким гъалиба.
Биринджи къорантамны дженкте гъайып эттим.
Бойле кетсе, бу къорантамдан да марум къалырым.
Къартлыкъта ёллар ичинде сюйрекленирим.
Бу ишке нокъта къоймакъ кереким...»

О акъшам кене ичип кельген эди.
Тёшегинден котерилип тураджакъ олды.
Лякин кевдесини къыбырдатып оламады.
 Агъырлашкъан башы кене ястыкъкъа тартты.
Бир эки сомурданды ве ёргъун козьлери кене юмулып кеттилер.
О тюш корьди: «озюнинъ яшлыкъ чагъы.
Аягъында сахтиян чызмалар, устюнде этеклери ве якъасы орьнекли узун кольмек.
Белине исе, эки уджу пускюлли беяз йипек къушакъ багълагъан.
Днепр ялысында, серин авада кезинмекте.
Къып-къырмызы ханым чечеклери ачкъан пиченлик ичинден онынъ къаршысына севген къадыны чыкъты.
Чешит тюрлю чечеклерден гульчембер ясап, башына такъкъан бу къадыннынъ янында кичкене огъланчыгъы ойнап юрмекте.
Олар бири-бирини корьгенлери киби, къолларыны керип джувурышты ве къучакълаштылар.
Днепрнинъ мас-мавы кокю тюбюнде татлы-талы опюштилер.
Бирден кок гудюрдеп башлады, орталыкъ къарарды, кучьлю боран котерильди.
Чёль бою пичен сарпанлары, ашлыкъ культелери тыгъырып авагъа котериле ве савурылып кете.
Къара булут келип къызнынъ устюне саркъкъанынен афатлы ель онынъ этеклернни ельпиретип Днепрге тараф тарткьычлап итеклеп алып кетти.
Бала анасынынъ артындан джувурып етиштиралмады.
Ана кийик сеснен къычырыкъламагъа башлады:
Матве-эй!
Баланы а-ал!"
Бала юксек байырнынъ тёпесинде агълап къалды...»

Матвей Петрович абдырап уянды.
Тёшегинден турмады.
Баягъы вакъыт даа тюшюнип ятты.
Эли-аягъы къалтырагьан киби олды.
Сонъра башына эсини топлап, еринден котерильди.
Аяткъа чыкъты, алюмин мешребени алып къопкъагъа далдырды.
Ичининъ алевини сувнен сёндюрди.

Къапыда почтаджы къадын пейда олды.
О чантасындан мавы конверт чыкъарып, Матвей Петровичнинъ къолуна туттырды.
Ачты, окъуды ве янъы озюне келеяткъан чырайы кене денъишип кетти.
Оны район партия Комитетиннинъ биринджи секретары чагъыра.
Не ичюн аджеба?
Буны Матвей Петрович озю де бильмей.

Идареге догъру адымлады.
Онынъ акъылындан бинъ бир тюрлю шей келип кечти.
«Энди ишим райкомгъа тюшсе керек, деди о тюшюнджеге далып.
Ишимни кимседен эксик беджермесем, кимсеге къабалыкъ косьтермесем, низам бозмасам, девлетке хиянетлик этмесем не ичюн аджеба, мени чагъыралар?
Екъса, биревлерге меним ишим кедер кетиреми?
Мен кимсенинъ алдына чыкъмайым, озь ишимни темелинден билем.
Портфелиме къызышкъан шахс олса, алдыма кельсин.
Эксиклигимни козюме бакъып айтсын.
Мен дженктен эвель къуруджы эдим.
Дженкте де къурдым, дженктен сонъ да къурам, эм къураджагъым!
Юрегимнинъ аджджысыны къозгъай бергенге дейджек лафым шудыр.
Къураджагъым!
Башта Къурбанбековкъа кирейим.
Керек олса Андрей Андреевичке де.
Райкомгъа мени не себебтен чагъырылгъанымны олар бильмек борджлылар.
Екъса, тьфу, янъылам.
Бильмек борджлы дегиллер лякин бильмек мумкюн.
Эр алда мени яхшы сопаласалар да ери бар.
Сёзюмни тутмадым.
Ичтим...
Ничюн ичем, ничюн озюмни туталмайым?
Буны кимсе анълап оламаз.
Къурбанбеков буны къайдан анъласын?
О чёльде догъды, чёльни биле.
Екъса дженкте олдымы?
Атеш тюшкен ерини якъа.
Къач йыл олды янып куль олгъанынъ.
 Ксеням, аля даа тюшюме келесинъ.
Севгимизнинъ ильк емиши олгъан тос-томалакъ ёсмачыгъымызны къучагъынъа алып, бу гедже де алдыма чыкътынъ, Ксеням!..»

Матвей Петровнч Къурбанбековнынъ кабинетине кирип кеткенини озю сезмеди.
Онынъ фикири узакъ Днепр ялыларында доланмакъта эди.

— Мени райкомгъа чагъыргъанларындан хаберинъ бармы?— деди о къолуна мавы конвертни тутып.

— Тек сени дегиль экимизни де.
Шимди машина келир, берабер кетермиз,— деди Къурбанбеков сувукълыкънен.

— Меселенинъ бир уджуны манъа бильмек мумкюнми?

— Анда барсакъ, экимиз де билирмиз.
Фал бакъмагъа аджет ёкъ,— деди о чырайыны сытып.

Экиси де бираз вакъыт индемей отурдылар.
Экиси де бири-бирине къаш котерип бакъмадылар.
Оларнынъ бу сюкюнетини идаре алдына келип токътагъан ГАЗикнинъ давушы больди.

Катерина Мануйловна шеэрде яшагъанда Валерийнинъ анасынен якъын дост эди.
Олар бири-биринен керек вакъытта корюшир, фикир алышып беришир ве базы бир ишлерни бирликте япар эдилер.
Валерийнинъ анасы, даа догьрусы аналыгъы Флория баягъы яшларда къадын олгъанына бакъмадан Катеринагъа бутюн корип кечиргенлерини, акъай тарафындан озюнинъ бахтсызлыгъы неде олгъаныны икяе этер эди.

«Меним бахтсызлыгъым шунда ки, балам олмады Катерина,— дей эди о.
— Биринджи акъайым къазаланып ольген сонъ севген яшлар чокъ олды.
Лякин эвленюв меселесине кельгенде...
Иште омюрим бойле кечти.
Балам олмагъаныны биле-биле мени къабул этип аладжакъ союны расткетирамадым.
Кель-келелим дженк чыкъты.
Корьген хорлукъларым, чеккен эзиетлерим мени бир тамам къартайтты.
Бала севгиси ве достларгъа олгъан урьметим мени балалар эвине алып барды.
Андан мына шу Валерикни алып бутюн аятымны онъа багъышладым.
Эй, эй...
Мен оны къыдырып тапкъандже нелер чектим.
О меним бильген адамларымнынъ баласы эди.
Бабасы дженкке кетти, анасы да эляк олгъан сонъ, шу оксюзни алайым, дедим.
Бутюн документлерини озь адыма яптырып, къанун боюнджа эвляд этип аналыкъ борджымны бойнума алдым».

Катерина бу шейлерни яхшы биле эди.
Бельки Валерикке инсаниетли янашмасынынъ эсас себеби де шундадыр.
Инсан юреги, хусусан къадын юреги йымшакъ, мераметли ола.
Озюнде де баягъы вакъыт бала олмагъан сонъ, Катерина озь келеджегини, такъдирини Флориянынъ такъдирине бенъземесин деп къасеветленир эди.
Коресинъми, шимди эр шей бам-башкъа олып чыкъты.
Катерина озь бахтына иришти.
О даа яш.
Флориянынъ чагъына кельгендже эки-учь баланынъ анасы олмагъа мумкюн.

Валерик анасына Катерина Мануйловнанынъ бала тапкъаны акъкъында хаберни айткъан сонъ:
— Ойле олса мытлакъ барып хайырлап келъмек борджлым,— деп Флория да Валерикнен берабер ёлгъа чыкъкъан эди.

Шу куню Флория Катеринада мусафир олды.
Баягъы вакъыт корюшмегенлеринден экисининъ арасында лаф артындан лаф ачылды.

Катерина Валерикнинъ совхозгъа келип ишке киргенини пек догъру таный, Флория исе, бунъа ич де равы олмагъаныны айтты.

— Сен нафиле япасынъ Флория,— деди Катерина.
— Валерикнинъ мында ерлешкенине къуванмакъ керексинъ.
Ёкъса о мында янъгъызмы?
Ёкъса сени ташлап къайдаларгъадыр кетип юргенини арзулайсынъмы?
Шимди о ишке кирди.
Бираз вакъыт чалышыр ве сонъра окъуп башлар.
Окъувыны битирген сонъ, истесенъ сен де бу якъкъа авушырсынъ.
Андрей Андреевич онъа бу ишлерде къолтута.
Яшагъан ерини коръгендирсинъ.
Анда эписи онынъ акъранлары, комсомоллар яшайлар.
Низам яхшы, бозгъунлыкъ ёкъ.
Ичкиджиликке ёл бермейлер.
Санъа даа не керек?
О энди адамларгъа алышып башлады.
Сакъын оны сувундырма.
Аксине бойле яшларнынь совхозгъа кельгенине къуванмакъ керекмиз.
Шимди яшларнынъ совхозда къалып чалышмалары ичюн, укюмет ве ерли ёлбашчылар тарафындан бир сыра тедбирлер корюльмекте.
Сен коресинъми мында къурулаяткъан Медениет сарайыны?
Я парк?
Я спорт мейданы?
Булар эписи яшлыкъны джельп этмек ичюн япыла.
Тезден Флория, сен бизим «Алсаба»ны танымазсынъ.
Биз шеэрге дегиль де, сизлер бизге акъып келирсиз.
Сен мында яз вакъыты келип, мынавы къырларны бир кере чыкъып коръсенъ бутюн дюньянъны унутырсынъ.
Акъылынъдамы, мен де шай, совхозгъа кельмеге истемейип баягъы вакъыт Андрей Андреевичке эришип юрген эдим.
Амма, шимди пешман этем.
Мында кельген сонъ сагълыгъым тюзелип кетти.
Мына бу эвлядны корьмеге де, бу ернинъ авасы, бу ернинъ емиши ярдым этти.
Бизлер эпимиз койде догъдыкъ, кой отьмеги ашап осьтик.
Экимиз де Украиналымыз.
Дженк фелякети бизлерни шеэрге котерип атты.
О вакъыт ойле керек эди.
Заводлар, фабрикалар бизни беклей эдилер.
Чалыштыкъ.
Эм джанымызны къуртардыкъ, эм девлетке файда кетирдик.
Шеэр яшайышына алыштыкъ.
Алышкъанымыз яхшы, лякин базылары киби алджырамакъ ярамай.
Эки антер корьгенинънен озюнъни «беяз къоллу» саймакъ пек аджыныкълы шей.
Базы адамлар корип кечиргенини пек тез унуталар.
Ойле союна не кой керек, не шеэр.
Онъа ялынъыз енгиль къазанч керек.
Онынъ бутюн гъаеси пара устюнде къурулгъан.
Сен озюнъ билесинъ, Флора, мен шу агъыр йылларда пединститутны битирдим.
Шеэрде тербиеджи олып чалыштым.
Айни шу бала багъчасы, айни шу балалар.
Сен барып бизим багъчаны корьчи.
Шеэрден бир фаркъы ёкъ.
Ешиллик, серинлик.
Балалар яз, къыш, темиз дагъ авасынен нефес алалар.
Эписи сагълам, чырайлары къип-къырмызы.

— Эр алда мен Валерикнинъ мында къалгъанына разы дегилим,— деди Флория кестирип.
— Онынъ анасы меним.
Къайда истесе анда кетерим, артындан къалмам, ялынъыз бу ерге кельмем.
Вокзалда онынънен чалышкъан аркъадашлары ичип, ёл бою сасып къайткъанлар.
Якъасындан тутып тарткъанлар да тапылгъан...

— Сен Матвей Петровичнинъ лафыны манъа юзлеме.
О кимсеге зарары тиймеген бир адамдыр.
Валерик бизге айткъан эди, Алма-Атадан къайткъанда бираз ассызлагъан экен.
О гъарипнинъ дерди башкъа.
Ичкиси де шунынъле багълы.
Апайынынъ, баласынынъ фаджиалы олюми мийине урса керек.
Ичкенде тек оларны хатырлап сачмалай.
Мен о адамны чокътан берли денъеп юрем.
Онынъ психикасыны огренмек истейим.
Дюньяда себебсиз бир шей олмай.
Олюмге де бир себеб ола.
Лякин, эвель даврансанъ базы себеблернинъ огюни алмакъ мумкюн экен.
Сен Айриенинъ къызы Фиданени корьген эдинъми, эсинъдеми, берабер Алма-Атагъа баргъан эдик?
Шимди о баланы корьсенъ танымазсынъ.
Тутукълыгъы тюзелип кетти демеге мумкюн.
Эким-логопед къолуна тюшти.
Матвей Петровичке де мен беллесем ойле бир шей керек.

— Мен о адамны билем, онъа бир шей керекмей, яшлыгъында да иче тургъан эди,— деди Флория ачувнен ве тез-тез шалыны алып къапыны урып чыкьып кетти.

Катерина козьлерини тикип, онынъ артындан бакъып къалды.
Къулагъы эшиткенине инанаджагъы кельмеди.

«Бу къадын Матвей Петровични къайдан биле, аджеба? - деп тюшюнди о.
Ёкъса, Валерик Алма-Атагъа баргъанда оны эвлерине алып бардымы?
Коресинъми?..
Дост амма, ичи зеэр толу экен.
Мына насыл инсанлар ола.
Мен онъа яман лаф айтмадым беллейим.
Валерик ичюн къайгъыргъаныма ачувланса керек.
Барсын Валерик озю чезсин.
Бала дегиль энди.
Истесе бугунь къайтып кетсин.
Санки онъа ичегим багълы эди.
Бугунь Андрей Андреевичке эписини айтырым.
Огюни алып айтмасанъ, бойле кьадындан чокъ шей беклемек мумкюн.
Джалагъай табиатлы экен.
Къач йыл энди бири-биримизнен таныш олып юргенимиз, оны бойле ич корьмеген эдим.
Мында бир сыр бар...

Катерина Флориянынъ бойле ачувлы чыкъып кеткенине пек ынджынды.
Лякин онынъ алдында не къабааты олгъаныны анълап оламады.
Катерина онъа чокъ яхшылыкълар япты.
Атта совхозгъа кочкенде квартирасыны онынъ адына авуштырды.
Эгер меселе Валерикнинъ устюнде олса, Катерина шу ан кенаргъа чекильмеге разы.
Андрей Андреевичке бунынъ кереклиги де ёкъ.

«Эписи менимчюн, эписи менимчюн олгъан шейлер.
Андрюшамнынъ темиз юрегине буз къойгъан да меним!
Манъа ойле керек.
Флория!
Сен меним беш йыллыкъ танышымсынъ.
Къапымны урып кеткендже, мен матювнинъ башына ургъайдынъ!»

Катерина бетини къолларынен орьтип, озюни юзю къоюн дивангъа быракъты.
Аягъындаки папичлерининъ бири ерге тюшти, бири диванда къалды.
Кедерли тюшюнджеге далды.
Агълады.
Флория онынъ япкъан эйиликлерини таптап кеткени ичюн агълады.

Мына оларнынъ корюшюви бойле кечкен эди.

Кабинетинде индемей тургъан Къурбанбеков ёлда Матвей Петровични баягъы тазирледи.

— Сенинъчюн олып, мени де раат быракъмайлар,— деди Къурбанбеков.
— Энди Район партия комитетине чагъырып башладылар.
Бизим тешкилят сенинъ акъкъынъда эки кере къарар къабул этти.
Бундан озюнъе керек дерсни аламадынъ.
Анълашылгъанына коре кене бир марифетлер косьтерсенъ керек?
Менден гизлесенъ де, партиядан ич бир шей гизлеп оламазсынъ.
Яхшы инженерсинъ, яхшы адамсынъ.
Насыл ола да озюнъни туталмайсынъ.
Шу арам шейни ичеджегинъ кельгенде богъазынъа бир тапа тыкъып къоймайсынъмы?

— Мен бир кере ичеджегим келип де ичкенимни бильмейим,— деди Матвей Петрович.

— Сени анъламакъ къыйын.
Бугунь райкомда кене бу меселе акъкъында лаф котерильсе, мен дейджегим: сени эким-психиатргъа косьтермек керек.
Эм озюм алып кетеджегим сени.

Матвей Петрович кульди.
Къурбанбеков эр алда, онъа яхшылыкъ истегенине къуванды.

— Биз сени озь коллективимизден кенаргъа чыкъарын атмагъа истемеймиз,— деп сёзюни девам этти Къурбанбеков.
Сен бу совхознынъ темель ташыны къойгъан ветеранлардан бирисинъ.
Биз сени тербиелемек истеймиз.
Эм япармыз.
Санъа сёзюмизни динълетмеге кучюмиз етер!

Газик Район партия комитетининъ азбарына келип янашты.
Ава ачыкъ ве сувукъ эди.
Кунеш къаяларнынъ тёпесинден нурларыны сачса да, ерни къаплап алгъан индже къырав талда ерлерде аля даа йылтырап турмакьта.
Еллар къаткъакъ.
Кичкене сув ийинтилерининъ устюни индже буз пердеси къаплагъан.
Райком азбарындаки чешме талыкъ-талыкъ акъып турмакъта.
Матвей Петрович чешмеге тараф адымлады.
Башыны эгильтип азгъана сув ичти ве мердивен устюнде беклеп тургъан Къурбанбековнынъ артындан адымлады.

Секретарь къыз селям алса да, башыны машинкадан котермей бир шейлер басып турмакъта эди.
Къурбанбеков къапыгъа догърулды.
Къыз кене башыны котермейип,— бираз сабыр этинъиз,— деди.

Матвей Петрович озюни къабаатлы таныгъан адам киби, аякъ устюнде къатып къалды.
Экиси де скемлеге отурмайлар.
Къурбанбеков де пенджереге, де къызгъа козь ташлап, о якъ, бу якъ адымламакъта.
Къыз оларны скемлелерге давет этти.
Кене отурмадылар.
Бираздан къапы ачылды, Райком секретарынынъ кабинетинден эки адам чыкъты.
Экисининъ де чырайы куськюн эди.
Олар санки денъиз сувы юткъанлар.

— Киринъиз,— деди секретарь къыз башыны котерип.
Къурбанбеков кирип къалгъан арада кьыз Матвей Петровични токътатмакъ истеди.

— Багъышланъыз, биз экимиз де бир ишнен кельдик, — деп Матвей Петрович де кирди.

— Отурынъыз,— деди секретарь оларнен къол тутушкъан сонъ.
— Иштер къалай?—деп кулюмсиреди ве сонъра Матвей Петровичке козь ташлап, русча лаф этмеге башлады.

— Бу йыл тютюнни къырав урмады.
Авалар яхшы кетти.
Тымар мувафакъиетли кечти, ойлеми?
Не индемей отурасыз?
Сиз бу йыл макътансанъыз да ери бар.
Укюмет тарафындан сизге мукяфат азырланмакъта.
Айры адамларнынъ эмекте косьтерген ярарлыгъыны къайд этмек истеймиз.

Къурбанбеков секретарьнынъ котеринки рухнен сыджакъ сёзлернен лаф этип тургъаныны динълей, лякин не ичюн чагъырылгъаныны анълап оламагъанындан агъызына сув алгъан киби индемей отура.
Матвей Петрович мукяфат сёзюни эшиткенинен кулюмсиреп алды.
Сонъра секретарь онынъ козюне бакъып шойле деди:

— Матвей Петрович!
Сиз улу Ватан дженкинде иштирак эткенлерден бирисиз.
Дженк чокъ адамларнынъ башына унутылмаз фелякетлер кетирди.
Чокъ адамлар балачагъасындан, тувгъан-урувындан айырылды.
Сиз де озь севимли аиленъизден марум къалдынъыз.
Сизинъ де юрегинъиз яралы.
Лякин Совет халкъы кимсени унутмай.
 Мына, мен сизинъ акъкъынъызда Украинадан кягъыт алдым.
Оны озюнъизге окъуп бермек истейим:
«Урьметли Матвей Петрович!
Днепровский район партия комитети «Урожайка» коюнде немсе-фашист баскъынджыларынынъ къолундан эляк олгъанларнынъ хатиресини эбедийлештирмек ичюн къурулмакъта олгъан эйкельнинъ ачылув кунюне сизни давет эте.
Ачылув мерасими майыснынъ докъузында, Енъиш куню отькериледжек».

Секретарь еринден котерилип, мектюпни Матвей Петровичке узатты.
Сонъра, Къурбанбековкъа бакъып:

— Кетюв, келюв ишлерини тешкилятландырырсынъыз.
Ёл масрафыны совхоз озь устюне алыр.
Биз район эмекдарлары адындан гульчембер азырлармыз.

Матвей Петровичнинъ чырайы агъарды, дудакълары къалтырап башлады.
Онынъ ичюн бу бекленильмеген бир янъылыкъ эди.
Еринден котерилип турды, райком секретарынынъ къолуны буюк тешеккюр иле сыкъты.
Къапыдан чыкъкъанда секретарь къыз онынъ яшлангъан козьлерини эследи.
Лякин бу козь яшлар, эм яныкъ ве эм къуванч козь яшлары экенини бильмеди.
