## Эпилог ерине

Аязлы къыш куню эди.
«Алсаба»нынъ мусафирханесинде бир адам пейда олды.
Узун бойлу, кенъ омузлы, къуракъшыгъан черели бу адам кимсеге айланып бакъмай ве ич бир тюрлю шейнен меракъланмай.
Тосат-тосат къоюн джебинден чыкъарып, насылдыр бир илядж иче.
Башыны арткъа къайырып ютып йиберген сонъ, сытылгъан титис чырайы даа бир бешарет алгъа келип къала.
Яткъанда андан-мындан юньлери чыкъып къалгъан эски тонуны устюне ташлай.
Четтен бакъкъанда бу адам даима ушюп къалтырап тургъангъа бенъзей.
Саба еринден турдымы, аман устюне тонуны кие, якъасыны котере, къалпагъынынъ къулакъларыны ашагъы тюшюре ве чыкъып кете.
Къайда барып кельгенинден кимсенинъ хабери ёкъ.
Бугунь саба кене ойле япты.
Къапыны килитледи, анахтарны невбетчининъ столы устюне ташлады ве Алсабанынъ меркезий сокъагъы бою адымлап кетти.
Юксек сельбилернинъ тёпесине келип къонгъан кьаргъалар онынъ башы устюнде гъаркъылдап-гъаркъылдап терек-теректен авушалар.
Сокъакъта кимсе ёкъ.
О бир озю кете.
Бойле аязда совхоз ишчилерининъ сокъакъта не иши бар?
Олар сыджакъ эвлеринде зевкъланмакъталар.
Ерлер сюрюльген, маллар емнен темин этильген, эр кеснинъ ашайджагъы, ичеджеги башы уджунда.
Акъшам устю ялынъыз тюкянларнынъ алдында сийрек-сепелек адамлар пейда олалар.
Яшлар исе, Медениет сарайына топланалар.

Бугунь ава къарардан зияде сувутып башлады.
Оджакълардан чыкъкъан тютюннинъ сырыкъ киби авагъа котерилип кетмеси де буны тасдикълай.
Мусафирханеден чыкъкъан адам медпунктнынъ азбарына келип кирди.
Токътады, этрафкъа бакъынды ве къапыны тартты.
Къапы ачылмады.
Кене тартты, ичериден бекитильгенини анълагъан сонъ, вазгечти.
Бираз даа бекледи ве сонъра арыкъ-сюекли юмругъынен енгильден тыкъырдатты.
Ичериде Айриеден башкъа кимсе ёкъ эди.
О халатынынъ дёгмелерини илиштирип, къапыгъа кельди ве сувукъ кирмесин деп, зорнен кечирип къойгъан зембелекни котерип, къапыны ачты.
Бу адам ичери кирди ве:

— Селям, Айрие!— деп къолуны узатты.

— Селям...

Айрие бу адамны таныды.
Вуджудындан электрик токы кечкен киби олды.
Тизлери къалтырады, эеджанланды, козьлерине къаранлыкъ чёкти.
Онъа къол бердими, ёкъмы, озю де бильмей къалды.
Бираздан сонъ озюни къолгъа алып:
— Алиман Шакирович къайдан бойле?..— деди.

— Алма-Атагъа эки вагон агъач кетирдим.
Бу ерге кельген сонъ, сизни корип къайтайым,— дедим.

— Кене яхшы акъылынъа тюшкенмиз.
Кир ичери, мында сувукъ.
Озюнънен берабер сувукъ да кетиргенсинъ...

Шахардин ичери кирди, тонунынъ якъасыны чезди, къалпагъыны чыкъарып стол устюне къойды.

— Айрие, сен ич денъишмегенсинъ.
Кене шу козьлер, кене шу кирпиклер...

— Амма сен денъишкенсинъ.
Атта озюнъе бенъземейсинъ.
Ёлда корьген олсам, танымайджакъ экеним.
Неге ойле чаларып кеттинъ?

— Арадан он алты йыл кечти, Айрие.
Мен сени бутюн омюрим хатырлайджагъым.
Къабаат озюмде экен...

— Янъы аиленънен бахтлыдырсынъ эбет?
Юнус баргъанда корип кельген эди.

— Мен ондан айрылдым.
Яшап оламадыкъ.
Озюни пек акъыллы сайды.

— Кене апайынъ къабаатлы, ойлеми?

Алиман индемеди.

— Айды, яхшы.
Шимди не демек истейсинъ? — деди Айрие.

— Мумкюн олса, манъа Фиданени косьтер.

— Фидане шимди эвде ёкътыр.
Аркъадашларынен берабер медицина институтынынъ азырлыкъ курсына къатнайлар.
Вакъытынъ олса, бекле, акъшам келеджек, лаф этип бакъарым.

— Акъайынъ кене бригадир олып чалышамы?

— Ёкъ, энди совхозымызнынъ уйкен агрономы олды.

— Мен мусафирханеде бир кунь даа къалырым.
Фидане кельгенинен манъа хабер берирсинъ.

— Мен мусафирханеге бармам.
Ярын бу маальде мында келирсинъ.

Айрие акъшам бу вакъианы Арслановкъа айтып анълатты.
Олар экиси де тюшюнджеге далдылар.
«Фиданеге айтмалымы, ёкъса бу хусуста лаф ачмакъ керекмейми?»
 Тюшюндилер, чокъ дерелерден сув кетирдилер.
«Аджеба бу кюрюшюв Фиданенинъ юрегини яраламазмы?»

Айрие бутюн меселени Арслановнынъ озюне къалдырды.
— Насыл истейсинъ, ойле яп, Самедин,— деди о.
Сонъра:— Валерия меселесине бенъземесин,— деп экиси де Фиданеге айтмагъа къарар бердилер.

Фидане одасында дерс бакъып тура эди.
Ана ве баба онынъ янына кельдилер.
Айрие буюк сакътлыкънен, йымшакъ сёзлернен бу меселени Фиданеге айтып анълатты.

— Ана, сизге айып дегильми манъа бойле насиат бермеге?—деди Фидане чалыкъланып.

— Я къызым, мына бабанъ да бу фикирде, истесенъ бар, корюш,— деймиз.

— Меним бир дане бабам бар, Арсланов Самедин!
Мен де Арсланова Фиданем!
Истесенъиз бар, корюшинъ.
Эм бу лафны манъа бир даа айтманъыз!

Фидане китапларыны алып, чыкъып кетти.
Саба Айрие айни шу лафны Алимангъа бильдирди.

Онынъ мусафирханеге кельгенини корьмегенлери киби, чыкъып кеткенини де корьмедилер...

Аят токътамай денъишип тура.
Матвей Петрович огълу тапылгъан сонъ бам-башкъа адам олып кетти.
Бутюн дерди сёкюльди.

Эскилер ерине янъылар келе.
Андрей Андреевич Каштанов область кой хозяйствосы идаресинде ишке таин этильсе де озюнинъ тешкиль эткен совхозыны, онынъ сыджакъ къанлы, ишкир адамларыны унутмай.
Коллективнинъ янъы енъишлеринен гъурурлана.
Эр йыл келип, эски достларынен, совхознынъ ветеранларынен корюше.

Бугунь Алсабагъа эки мусафир даа кельди.
Оларнынъ экиси де совхознынъ къийметли мусафирлери эдилер.
Бириси Андрей Андреевич, дигери Мефодий Пантелеевич.
Леспромхоз онъа Алма-Атада раатланмакъ ичюн бир айлыкъ ёлланма берди.
О, орманда чалышкъан совхоз ишчилерини — озюнинъ эски танышларыны, онынъ дагъ болюгинде азырланып бу совхозгъа ёллангъан керестеден къурулгъан эвлерни ве дигер ишханелерни козюнен корьмек истеди.

Къийметли мусафир совхоз посёлкасыны корип чыкъкъан сонъ, эски дост-эшлеринен берабер Алсабанынъ та дагъ этеклерине барып таянгъан секиз юз гектарлыкъ узундан-узун тарлаларыны сенир эттилер.
Эр кересиндеки киби, бу сефер де байыр тёпесиндеки ян-янаша яткъан эки къабирнинъ янында токъталдылар.
Он еди йыл ичинде нидже керг къавесини ичкен, чиберегини ашагъан Себиля ве Месюде къартийлерни хатырладылар.
Бу юксек къырнынъ тёпесинден оларнынъ козюне Алсабанынъ четсиз тютюн тарлалары, багъча-багълары, сельбилер арасында узанып кеткен сокъакълары ве эвлери пек хош олып корюндилер.
