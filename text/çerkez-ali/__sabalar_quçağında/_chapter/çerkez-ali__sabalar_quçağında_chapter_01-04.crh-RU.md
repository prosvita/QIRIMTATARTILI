### IV

Джума эртеси куню эди.
Бир афта ичинде совхозда баягъы ишлер япылды.
Янъы къурулгъан эвлернинъ биринде совхоз идареси ерлешти.
Ташчылар бригадасы текмилленди.
Янъы кельген ишчилерден эки къуруджылыкъ бригадасы даа тизильди.
Гаражнынъ иши де ёлуна къойылды.
Машиналар зарурий къысымларнен темин этильдилер.
Энъ яхшысы шу ки, Озьбекистандан ве дигер ерлерден кельген адамлар арасындан яхшы шофер йигитлер тапылды.
Машиналар шеэрден токътамай-турмай къуруджылыкъ материалы ташымакъталар.
Янъы проект боюнджа темели къойылгъан совхознынъ меркез сокъагъында янъы-янъы эвлер котерильмектелер.
Онынъ адыны Ленин сокъагъы деп адландырдылар.
Ишчилерде рух сагълам.
Къазанч яхшы.
Озь къолларынен озьлерине яшамакъ ичюн эвлер къуралар.
Къурулып бигкен эвлерге невбетнен эски «Алсабада» да яшагъанлар кочюрилелер.
Директор озюне шофер оларакъ, анавы айнурлы кулькюси олгъан Молдабайны алды.
Ишлер не къадар сырасына къоюлса да, эр алда къуруджылыкъ керестелери вакътында келип етишмей.
Янъы къурулмакъта олгъан совхозгъа пек чокъ шей керек.

«Озюмиз дагъ тюбюнде отурсакъ, къолумызда техника олса, не ичюн барып озь къуветимизнен агъач кетирмейджекмиз?» деген фикир Каштановкъа раатлыкъ бермеди.
Шунынъ ичюн, биринджи кере башлангъан бу муим иште шахсен озю иштирак этмеге къарар берди...
Лесхоз совхоз ичюн дагъдан махсус ер айырды.

Дагъгъа кетеджек машиналар гаражнынъ алдында азыр туралар.
Директор кельсе кочеджеклер.
Директор Молдабайнен эки куньлик ашайт алмагъа кетти.

— Эр шей сырасында, ерли-еринде тура,— деди Молдабай шейлерни машинагъа ташып къойгъан сонъ.

— Анда бир ящик даа бар,— деди директор.
Бу ракъы ящиги эди.
Молдабай оны силькинмейджек ерге ерлештирди.
Гаражнынъ алдына кельдилер.
Дагъгъа кетмек ичюн азырлангъан шоферлер руль башларына кечтилер.
Колонна кочьти.
Огден Молдабай кете.
ёлны ондан яхшы бильген ёкъ.
Янъы машинада чалышып башлагъанына къувангъанындан не лаф этеджегини бильмей.
Кимерде бир Каштановкъа бакъа.
Бир шейлер айтаджакъ ола, лякин онынъ къашлары туюкленгенини корип, юткъуна ве индемей.
Каштанов пек джиддий адам.
Юксек бойлу, кенъ омузлы, кучьлю-дерманлы.
Дженк оны баягъы ипратса да, озюнинъ тешкилятчылыкъ къабилиетини, кемалатыны ёкъ этмеди.
О чокъ корьген.
Юксек бильгили, теджрибели ве медений адам.
Халкъ хозяйствосынынъ чешит пытакъларында чалышкъан.
Эр ерде озюни мусбет косьтерген.
Къайда барып чалышмасын, эр вакъыт озь хозяйствосынынъ дегерли шорбаджысы олгъан.
Онынъ энъ эйи шахсий хусусиетлеринден бириси шу ки, адамларны аньламагъа биле, оларнынъ табиатыны, психологик хасиетлерини догъру огренмеге тырыша.
Озюнинъ шахсий мунасибетинен адамнынъ анъында эстетик дуйгъу уяндырмагъа тырыша.
Шимди укюмет онъа буюк иш ишанды.
Бом-бош чёль ичинде янъы совхознынъ негизини къоймакъ ве бу диярнынъ тарихында олмагъан янъы сорт тютюн етиштирмек керек.
Кичкене япракълы, гъает хош-къокъулы дюбек тютюни.
Къолай вазифе дегиль.
Къуруджылыкънен бирге, топракъларны да ишлемек керек...

Молдабай козь къиясындан бир даа бакъып алды.
Каштановнынъ къашлары язылды, озюнинъ дюльбер шекилини алдылар.

— Тюшюнджелерден вазгечсе керек,— деди Молдабай ичинден.

Машиналар къыргъа тырмашып башладылар.
Мында махсус япылгъан ел ёкъ.
Ерли халкънынъ араба екип, ат, я да эшек аркъасына минип къатнагъан топракъ ёлу.
Дженктен эвель бу ёлдан бинъде бир колхоз машинасы юрген.
Шимди исе, бир ерде машина изи корюнмей.
Дженктен сонъки биринджи изни Молдабай къалдырып кетмекте.
О кимерде бир къопайсырап газгъа басып ташлай.
Лякин, Каштанов разы олмай.

— Ашыкъма, йигит,— дей онъа.
— Бойле ёлларда ашыкъчанлыкъ кечмей.
Ашыкъсанъ озюнъ де, машинанъ да мынавы ярнынъ тюбюнде, аякъларынъ, копчеклеринъ де тёпеде олурсынъ.

— Мен бойле ёлларны корьген затым, Андрей Андреевич.
Тормозлар тутса олгъан.

— Тек машинанынъ тормозы дегиль, озюнъки де тутмакъ керек,— деп кульди Каштанов.
Молдабай онынъ кульгенине къуванса керек, чюнки озюнинъ козьлери де къысылып кеттилер.

— Анавы къырнынъ устюне чыкъсакъ, токътатырсынъ.
Колонна узюлип къалмасын!— деди Каштанов онынъ юмукъ козьлеринден хавфсырап.

Машиналар бири-бири артындан къырнынъ тёпесине котерильдилер.
Бу ешиль алан ичинде оларны беклеп тургъан дагъджы огдеки машинагъа къолуны саллады.
Каштанов газикнинъ къапысыны ачып, узун аякъларыны узатып тюшти.
Онынъ устюнде галифе штан, аягъында керз чызмалар.
Шоферлер кабиналарындан чыкъып, директорнынъ этрафына топландылар.
Дагъджы Каштановнен корюшти ве бираз тёпеде агъач кесмеге изин берильгенини анълатты.

— Айтынъ, ишчилер де тюшсинлер! — деди Каштанов.
Эр бир машинада учер адам бар эди.

— Ишлер насыл, аркъадашлар? — деди о эр кес топлангъан сонъ.

— Яраман!—деп къычырды шоферлерден бири.
— Янымызгъа бир къой алмагъа унуткъанмыз!

Адамлар шакъылдап кулюштилер.
Оларнынъ шенълигини корип, даа зияде рух котермек макъсадынен:

— Эт олмаса да «градус» бар,— деди Каштанов.

— О-о, братцы, яшаймыз!
Молдабай, даа козьлеринъни юмып отургъанынъ не?

— Ялынъыз бир шартнен.
Биз машиналарны юклеген сонъ, ишчилернен берабер бирер данечик атармыз, шоферлер исе, бизге бакъып зевкъ алырлар,— деди Кашганов кулюмсиреп.

— Разы дегильмиз!
Олмайджакъ шей! — деп къычырыштылар шоферлер.
— Ёлда ичмеймиз, шеэрде ичмеймиз, дагъда мумкюн!..

— Яхшы, достлар, меселе юз граммда дегиль.
Бу шакъа.
Снз озюнъизнинъ къайда олгъанынъызны билесизми?
Тянь-Шань дагъынынъ тёпесиндесиз.
Мынавы аланнынъ юкъарысындаки дагълыкъта «атларны» туварырмыз.
Эр кес элинден кельгенине коре агъач кеседжек.
Тереклерни йыкъып, пычып азырлагъандже кичкене звеноларгъа болюнирмиз.
Юклегенде эпимиз бирликте юклермиз.
Меним изиним олмагъандже бир машина еринден кочьмейджек.
Къачан машиналарны юклермиз, о вакъыт эпимиз бирликте ёлгъа чыкъармыз.
Биз мында йигирми эки адаммыз.
Къана, айтынъ бакъайым, бу ишке не къадар вакъыт керек? — деп токътады директор.

— Дагъы билир!— деп къычырды артта тургъан ншчилерден бири.

— Дагъ, эр ерде дагъдыр, къыбырданувынъ билир!
— деди кенардан дигери.

— Учь кунь!— деп къычырды деми ракъы давасы эткен шофер.

— Достлар!
Йигитнинъ сёзю ишинен бир олмакъ керек,— деди директор.
— Эки кунь, эки гедже, сизге!
Базар эртеси куню саба саат онда 6у ерден кочемиз, анълашылдымы?
Айды, машиналаргъа!

— Андрей Андреевич! — деп негедир итираз этеджек олды артта тургъан бир киши.

— Директор айттымы, битти! — деди Каштанов онынъ сёзюни болюп.
Сонъра башыны эгильтип газикке сокъулды.
Дагъджы да директорнынъ янында ерлешти.

Машиналар къаршыдаки энъ юксек къырнынъ артына бурулдылар.

— Аджайип манзара,— деди Каштанов.

Онынъ козю алдында узундан-узакъ энъишли-ёкъушлы къырлар пейда олдылар.
Ашагъы тарафкъа бакъсанъ башынъ айланаджакъ.
Терен йылгъалар, серин падилер ешиль къадифеге бурюнгенлер.
Дерелерден бурулып кечкене ирмакълар, чокъракъ сувлары акъалар.
Джаплар къаршысында аджджы алма, когем, бурюльген, арча, курюч, юке ве дигер тереклер оськенлер.
Арча ве пихталар кийик емиш тереклеринен аралашып тик къаяларгъа янтайгъан ве энъ тёпеде къар орьтюли ёлакъкъа къадар бой созгъанлар.

— Бу ерлер аля даа бизим геологларымыз тарафындан менимсенильмеди.
Академик Павлов Къара-Дагъ манзарасыны Американынъ намлы Йеллоустон миллий паркынен къияс эте.
Чокъ языкъ ки, алим, бу аджайип, дюльбер ерлерни корьмеген.
Корьген олса бельки къияс этмеге акъран кельген бойле бир ер даа тапмаз эди...

— Мынавы тюзлюкке! — деди дагъджы Каштановнынъ сёзюни болюп.
— Айландыр машинаны бу якъкъа!

Директор пытакълары ерге саркъкъан къарт арча терегини косьтерди.
Машиналар бири-бири артындан келип, ярым алкъа шекилинде тизильдилер.
Ишчилер зий-чув олып, ерге тюшер-тюшмез аджеле ишнен о якъкъа, бу якъкъа даркъаштылар.

— Къана, топланынъыз бу якъкъа!
Ярым саат муддет сизге! — деди директор.
— Ашанъыз, тюшюн-ташынынъыз.
«Силяларны» къолгъа алып, мына бу ерден уджюмге башлайджакъмыз!
Мен озь звенома учь адам алам.
Мынавы биринджи тургъан машина да бизимки.

Каштанов шай дегенинен, эр бир шофер озь машинасыны агъачнен темин этмек ичюн, озюне звено тешкилятландырып башлады.
Арадан ярым саат кечмеди, пычкъы ве балта сеслери юксек къаяларгъа янъгъырап кеттилер.
Биринджи арчаны Каштанов озю йыкъты.

— Терекнинъ тёпесине бакъынъыз, анги якъкъа авгъан олса, о якъкъа йыкъынъыз!..

Каштанов ишчилерни бойле инджеликлерге баргъандже огютледи.
Балта ве пычкъы сеслери яваш-яваш бирибиринден узакълашып, ходжа дагънынъ ичине синъип кеттилер...

Балхаш беттен котерильген булутлар яваш-яваш дагъларгъа тараф джылышмакъталар.
Молдабай енъинен манълайыны сильди ве булутларнынъ къайнап, могурдекленип бири-бири артындан къувалашкъанларыны эследи.

— Булутларны коресизми, Андрей Андреевич?! — деди о тёпеге бакъып.

— Булутларда ишинъ олмасын, олар узакъталар, сен алдынъа бакъ!

— Гедже ягъмур тюбюнде къаладжакъмыз.
Адамларгъа айтмакъ керек, онъа коре иш тутсынлар!

— Бар айт!
Шимди тереклерни ялынъыз тюбюнден йыкъсынлар.
Пытамакъ, догърамакъ ишини геджеге къалдырсынлар!..

Молдабайнынъ хавфсырагъаны акъикъатен догъру чыкъты.
Булутлар дагънынъ тёпесинде уюрилип башладылар.

— Артыкъ оларгъа кетмеге ер ёкъ.
Бизим устюмизге бошанаджакълар!—деди Молдабай.
— Бу ернинъ табиаты ойле.
Башымыз устюндеки къаяларнынъ тёпесине келип булут уюрильдими, ягъмурнынъ дагъгъа ягъаджагъыны биль!..

Гедженинъ эппейи вакъыты эди.
%
Кокте бир шатырды къопты амма, ер сарсылгъан киби олды.
Адамлар кескен пытакъларыны балабан атешке ташлап, онынъ ярыгъында мукъайтлыкънен ишлемекте эдилер.
Башта тамчылар тюшип башлады.
Сонъ шувулдап, инълеп ягъмур кельди.
Гедже...
Дагъда ава пек салкъын.
Ягъмур тамчылары энъсенъе буз киби тюшелер.
Ишчилер тереклернинъ астларына сакъландылар.
Аякъ устюнде туралар.
Ер сылакъ.
Кабиналарнынъ ичине, машиналарнынъ тюбюне тыкъылыштылар.
Ушюп башладылар.
Лякин ягъмур ич сакинлемей.
Каштанов машинанынъ ичинде амма, кене ченъгеси къалтырай.

— Кочюр моторны бираз къызынайыкъ,— деди Каштанов.
Молдабай стартерге басты, машина индемеди.
Кене басты, мотор кене кочмеди.

— Свечасы сылангъандыр, саба ола, хайыр ола...
Молдабай директорнынъ ушюген сайын омузларыны къыса бергенини эслеп:

— Мына сизге хош манзара, академик Павловны кетире де, косьтересинъ,— деди шакъа тарзында.

— Етер, етер Молдабай.
Сен ягъмурнынъ не вакъыт токътайджагъыны айт, атешлер сёнип кетмезден алдын чыкъып къурунайыкъ.

— Мен алла дегилим.
Олгъаны-оладжагъы шоферим.
Онынъ не вакъыт токътайджагъыны къайдан билейим, Андрей Андреевич?

— Не вакъыт ягъаджагъыны бильдинъ де?

Молдабай кабинадан башыны чыкъарып, бетини кокке чевирди де:

— Кок сим-сия.
Геджелейин булутларны корип оламайым.
Эр алда, ельнен кельген ягьмур тез кечмек борджлу,— деди.
