### III

Къурбанбековнынъ кабинетинде совхоз партия тешкилятынынъ меджлиси кете.
Матвей Петровичнинъ меселеси бакъыла.
Онынъ хастаханеден деваланып кельгенине баягъы вакъыт олды.
Анда оны яхшы тедавийлеселер керек.
Ракъыны агъзына алмагъан сонъ, къокъусыны да къабул этмей.
Тюкянгъа сигарет алмагъа биле кирмей.
Кимерде бир буфет алдында топлангъан эски достларыны корьсе, кенардан айланып кете.
Башыны котерип бакъмай.
Каштанов онынъ бойле худжур алда юргенини де бегенмей.
Ичмегенине исе, вакътынджа «антракт» деп бакъа.
Матвей Петрович аризасында, къартлыкъ себебинден, баш инженер вазифесинден азат олунмасыны, совхозда прораб оларакъ къалдырылмасыны риджа этип яза.
Бюро азалары энди бу аризанен чокътан таныш олгъанлар.
Эписининъ башы ашагъыда.
Агъызларына сув алгъан киби сусып отуралар.
Тек Боденеджиев тосат-тосат Къурбанбековгъа козь ташлай.

— Къана, аркъадашлар, бойле пысып отураджакъмызмы?
Матвей Петрович янымызда.
Айтаджакъ лафымызны бу ерде, козюне бакъып айтайыкъ.
Къалдыраджакъмызмы оны озь вазифесинде, ёкъса?..

Биринджи сёзни Боденеджиев алды.

— Матвей Петрович яхшы инженер, аркъадашлар!— деди о.
— Биз бу совхозгъа кельгенде, мында шейтан бораны ойнай эди.
Онынъ ёлбашчылыгъы алтында къуруджылыкъ ишине кириштик.
Козюмиз алдындаки эвлер дагъда оськен мантарлар киби бири-бири артындан котерильдилер.
Бу ишлерде Матвей Петровичнинъ иссеси буюк.
Эксиклигине кельгенде, о энди олуджы шейлер, буны озю анълагъандыр беллейим.
Менимдже озь вазифесинде къалып ишлей берсин.

— Матвей Петрович, санъа бир суалим бар,— деди Къурбанбеков онынъ туманлы козьлерине бакъып.
— Мен сизинъ эвинъизде бир къач кере олдым.
Аркъадашынъызнен, бала-чагъанъызнен субетлештим.
Эр алда сизни ичмеге не меджбур эткенини анълап оламайым?

— Сен яшсынъ, дженкте олмадынъ...

Матвей Петрович бу сёзлерден сонъ, бир тыныш токъталды, сонъра лафыны бурып:
—Мында анъламамагъа не бар?
Ичеджегим келе, ичем!—деди, афакъанланып.

Адамлар кулюштилер .
Ялынъыз Каштанов кульмеди.
Къурбанбеков суалини девам эттирди:

— Эр алда мен догърусыны бильмек истейим.
Сен не ичюн ичесинъ?

— Базы шейлерни унутмакъ ичюн.

Насыл шейлерни?

Дженк фелякетини.

— Ойле олып чыкъа ки, санки сен бир озюнъ дженк эткенсинъ,— дедилер кенардан.

— Айды, яхшы.
Эндиден сонъ не тюшюнесинъ, ичеджексинъми?—деди Къурбанбеков сертенип.

— Мен коммунистим.
Эм бу адны къараламакъны бир вакъыт озь шаныма сыгъдырмадым.
Дженкте де онынъ иле яшадым, онынъ иле джесаретленип душманнен курештим, онынъ иле енъдим, онынъ иле гъурурланып къайттым.
Къайттым амма...аилемнинъ фаджиалы олюмини эшиткенде мийим бузлады.
Шу куньден сонъ, озюмни къолгъа аламайым.
Асыл манъа не олды озюм бильмейим.
Мен бу шейни истекнен япмайым.
Кимерде ойле башым айлана ки, сонъ не япкъанымдан озюмнинъ хаберим олмай.
Бу тедавийленювден сонъ, шубесиз озюмни яхшы тутмагъа тырышырым.

— Озюме ишанмайым демеге тилинъ бармаймы?— деди Каштанов оксленип.
Сонъра еринден турып девам этти.

— Матвей Петрович меселесине биз даа къач кере къайтаджакъмыз?
Бизим башкъа ишимиз ёкъмы?
Дженк, дей, фелякет, дей бильмем даа не демек истей.
Сен чокъ баш кутьме, Матвей Петрович!
Бизлер де дженк корьген адамлармыз.
Сиз къан тёккенде биз де къуш сютю ичип юрмедик.
Инсан олып озюнъни къолгъа алмакъ керексинъ.
Дженк эткенлер эписи сенинъ киби балчыкъта булгъаланып ятаджакъ олса, халкъ хозяйствосыны ким аякькъа турсатаджакъ?
Бир мунасибет чыкъып къалгъанда эр кес киби сен де ич.
Кеченде, мына Арслановнынъ тоюнда эпимиз кейфлендик.
Бунъа кимсе итираз этмей.
Резиллик — масхаралыкъ, алчакълыкътыр.
Бир вакъыт резиль олма, озь шанынъны сакъла.
Коммунистсинъ, инженерсинъ!
Айып дегильми?
Санъа айып олмаса, бизге айып.
Партия сафында сенинъ кибилерине ер ёкъ!
Аркъадашлар, мен онынъ риджасыны ерине кетирильмесини, яни прораблыкъкъа авуштырылмасыны теклиф этем...

Матвей Петрович меджлистен чыкъып догъру медпункткъа кельди.
Процедура кабинетинде Катерина Айриенен лаф этип тура эди.
О Айриенинъ къолуна эки ампула туттырып, перде артына кирди.
Матвей Петрович хастаханеден деваланып чыкъса да эки куньде бир уколгъа къатнай.
Иляджларны онъа хастахане янындаки аптекадан алып кетмесини тевсие эткен эдилер.
Айрие электрик собачыгъы устюнде бакълалы къабакъ боткъасы киби фыкъырдап къайнамакъта олгъан шприц къутучыгъыны ачты, элине машачыгъыны алып, инелериинъ энъ къалын союны сайлап чыкъарды.
Матвей Петрович энди тедарикленип Айриенинъ кирмесини беклеп турмакъта эди.
Айрие лимон тюсте илядж толу балабан шприцни юкъары котерип, перденинъ артына киргенинен, Матвей Петрович чырайыны экшитип, чантыр янбашларыны ачты...

Къушагъыны арыкъ белине сыкътырып перде артындан чыкъкъанда Матвей Петровичнинъ чырайы, богъазында чий мишмолла къалгъан адамны анъдыра эди.

Катерина Матвей Петровични пек сийрек корьсе де, онынъ акъкъында чокъ эшиткен эди.

— Мен сизинъ еринъизде олсам, бойле агъыр уколлардан сонъ, ракъы ерине ялынъыз шербет ичер эдим,— деди о Матвей Петровичнинъ бетине бакъып.

— Шербет ичмек эр кеснинъ элинден кельмей, мен бала тападжагъым ёкъ, Катеина Мануйловна,
— деди Матвей Петрович пельтекленип ве ачувнен бир якъына къыйышып чыкъып кетти.
«Катеина...
Валерик де тыпкъы бойле пельтекленип айта эди».

Катерина Мануйловнанынъ акълына кене Валерик тюшти.
О къолунда тутып тургъан беяз ташлы кичкене редикулини ачып, Айриеге акъшамки мектюпни узатты.
Айрие сабырнен окъуп чыкъты ве индемеди.

— Сонъ, не бар мында?
—деди Катерина тюп дудагъыны къыйыштырып.
— Андрей Андреевич бу мектюпни джебинде ким бильсин не къадар вакъыт ташып юрген.
Чокъ языкъ ки, куню язылмагъан.
Айрие, мен санъа Валерик ве онынъ анасы Флора акъкъында чокъ айткъан эдим.
Сен бу меселени эр кестен яхшы билесинъ.
Лякин, Андрей Андреевичтен мен бу шейни беклемей эдим.
Мени куньлей экен,акъыз.
Бизни «Ыссыкъ»та корьген.
Лякин меним янымда Валерикнинь анасы Флора да олгъаныны бильмеген.
Бакъ сен онынъ ярамазлыгъына.
Анълашылгъанына коре шу куньден берли озь юрегини кемирип кельди.
Валерикке мен озь балам киби алышып къалдым.
Анасынен де тувгъан кибимиз.
Экисини де эм аджыйым, эм севем.
Валерик акъыллы, тербиели, асыл севильмейджек бала дегиль.
Мында кельсе корерсинъ, Айрие.
Озюнъ де бегенирсинъ.

— Келеджекми ёкъса?
—деди Айрие Катерннанынь козьлерине шубели бакьып.

— Андрей Андреевич акъшам мени динълеген сонъ, «Кельсин бизим совхозгъа, механизатор этермиз оны», деди.
Шимди адресини бильмейим.
Анасыны корип къалсам, мытлакъ чагъыртырым.

— Катя, эгер Валерик келеджек олса, мытлакъ анасынен кельсин.
Мында онъа да иш тапылыр,— деди Айрне.

Катерина кене дудагъыны тишлеп алды.
Узун кирпиклери озь-озьлюгинден бир къач кере юмулып ачылдылар.
Маникюрли, индже пармакъларынен мектюпни ортасындан къатлап редикулине къойды.

— Эр алда сен тюшюнип бакъ, Катя,— деди Айрие онынъ сускъаныны эслеп.
— Акъайлар чешит-чешит олалар.
Хусусан Андрей Андреевич кибиси.
О сыджакъны, сувукъны корьген, омюрнинъ энъ агъыр сынавларындан кечкен, арбий урба кийген, джиддий табиатлы бир адам.
Сен оны нафиле ерде севмегенсинъ, кяфирчик.

— Сенинъ Андрей Андреевич акъкъында бойле фикирде олгъанынъны бильмей эдим, Айрие.

— Тек мен олса эдим?
Бутюн ишчилер бу фикирделер.
Шунынъ ичюн де совхознынъ иши огге кете.
Ишчи сынфы озь ёлбашчысыны урьметледими битти.
Керек олса мынавы дагъны тешип о бир четине чыкъарлар.

Катерина саатке бакъты ве «манъа вакъыт» деп къапыгъа догърулды.

— Санъа шимди отуракъ иш, ятакъ режими керек олгъаныны унутма, Катя!— деп Айрие онынъ артындан къычырып къалды.
Катерина къаверенкли шубасынынъ якъасыны котерип, къаверенкли чызмаларынен къар устюнде кичкене излер къалдырып кетти.

О кимсеге котерилип бакъмай.
Кимседе иши ёкъ.
Шимди онынъ бутюн тюшюнджеси Андрей Андреевич ве къарнындаки баласы эди...
Лякин Айриенен лаф эткен сонъ, ёл бою хаялланып кетти.
«Асыл мен шу Валерикни не айта берем,бильмейим.
Матювлик этем гъалиба,— деп тюшюнди о.
— Санки онъа ичегим багълы.
Мераметтен дерт асыл олур дегенлери мына бойле шей олса керек.
Ёкъ, Андрей Андреевич мени анъламакъ керек.
Еди йыл бала тапмадым.
Омрюм бойле кечип-кетер белледим.
Балагъа олгъан асретлигимни шу Валерикнинъ устюне къойгъан эдим.
Анасыз, бабасыз къалгъан бир етим.
О да мераметсиз дженкнинъ бир къурбаны.
Озюм о куньлерни корьмеген олса эдим, бугуньки базы яшлар киби бельки мен де гъамсыз-къасеветсиз юрер эдим.
Я о фелякетлерни озюм корьдим де.
Андрюшамны о вакъыт расткетирдим.
Мени умютсиз дюньянынъ батакълыкъ аяты ичинден алып чыкъты.
Онъа расткельмеген олсам, бельки мен де эляк олур эдим.
Бугунь директорша олып юрем.
Онынъ адына кир кетирмек меним ичюн буюк джинаеттир.
Айриенинъ айткъанына разым.
Ола билир, онынъ ичинде куньджилик фикири яшайдыр.
Бельки мен де янълышкъандырым.
Флора зорламагъан олса, асыл о пляжгъа бараджагъым ёкъ эди.
Инсан къальбининъ индже дуйгъулы тельчиклери ола.
Олар эр бир адамда башкъа-башкъа чалышалар.
Бу Валерик меселесине Молдабай да бурун сокъты гъалиба.
Къырда чечек джыйгъанда онынъ манъа айткъан лафлары мына шимди келип чыкътылар.
Андрей Андреевич онъа къарардан зияде ишанса керек.
Ёкъ, ёкъ, бойле ич мумкюн дегиль.
Манъа Валерикни тапмакъ керек.
Андрей Андреевичке къальбимнинъ темизлигини исбат этип косьтермек керек...»

Ала-Тау дагъларынынъ тепесинден къуртулгъан къар данечиклери дерсинъ ерге тюшмей де, келип Катеринанынъ бетине урулалар.
О юзюни не къадар сакъламагъа тырышса да, къайдандыр учып кельген къар йылдызчыкълары онынъ индже къашларына, назик янакъларына салкъын-салкъын тиелер.

Балалар багъчасынынъ азбарында тынчлыкъ.
Язлыкъ салынджакълар, оюн мейданчыкълары, чешит тюрлю кедиклер къар астында яталар.
Ялынъыз гольдеки «алтын» балыкълар къуйручыкъларыны къакъып ялдамакъталар.
Оларнынъ ич бир шейден зоры ёкъ.
Язда да, къышта да.
Лякин, къыш кельгенини пек яхшы сезелер.
Чюнки, гольнинъ этрафында шимди балалар тизилип оларгъа отьмек уфатып ташламайлар.

Катерина багъчанынъ азбарына киргенинен бу шейлерге назар ташлады ве балалар ойнап тургъан балабан залгъа кирди.

— Катерииа Мануйловна, Катерина Мануйловна!
Селям!
Селям!
Селям!
деген хор сеслери залны янъгъыраттылар...
