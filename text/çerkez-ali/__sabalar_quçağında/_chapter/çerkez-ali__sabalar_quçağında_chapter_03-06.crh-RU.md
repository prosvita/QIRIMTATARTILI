### VI

Боденеджиев бир къач ишчинен берабер Валерийни Алма-Атагъа кересте юклемеге йиберди.
Машинанынъ кабинасында Матвей Петрович отура.
Онынъ козьлери мунарлы, чырайы кускюн.
Тамам учь ай олды агъзына юз грамм алмагъаны.
Ичмегенинден берли семирип башлады.
Бети тёгерекленди, манълайынынъ ортасындаки терен чызыкълар азгъана язылдылар.
Ким биле, бельки бугуньки иш чыкъып къалмагъан олса, о кене ичмез эди.
Эвинден, совхоздан тышкъа чыкъкъанынен онынъ дудакълары курмекленип къалды.
Машина Джанашар озенининъ копрюни кечкенинен ёл четиндеки кичкене тюкяннынь янына якъынлагъанда ишчилер кабинанынъ тёпесини шамарламагъа башладылар.
Шофер меселени анълады ве тюкяннынъ къаршысына келип токътады.
Ишчилер кузовдан сычрап тюштилер ве бири-бири артындан тюкянгъа кирип кеттилер.
Машинада ялынъыз Валерик отурып къалды.
Онынъ джебинде бир капик ёкъ эди.
Матвей Петрович кабинада шофернинъ янына тарсыкъып отура.
Лякин озь-озюнен курешип еринден къыбырдамамагъа тырыша.
Джебини къармалады.
Папирос якъмагъа истеди.
Орьселепип къалгъан «Хан-тенгри» къутусыны чыкъаргъанда къолуна учь кумюш илишти.
Оны авучына сыкъып бираз тутты, лякин тюкянгъа тараф башы бурулып-бурулып кеткенини озю дуймай къалды.
Ишчилер шакъалашып, зийчув олып тюкяндан чыкътылар.
Матвей Петрович биревининъ джебинде тюртип тургъан шишенинъ башыны корьгенинен кабинанынъ къапысына япышты.

— Отур еринъде!—деди шофер къаба давушнен онынъ енъинден тутып.

— Мен аля даа анавы агъач меселесини унутмадым.
Эгер, бир ютум ютып келирсинъ машинадан тюшюририм.
Каштановчынъ алдында къызармагъа вакътым ёкъ!

Матвей Петрович индёмей кабинанынъ къапысыны тартты.
Агъзындаки папиросны пенджереден котерип атты ве къакъырып тюкюрди.
Ачувындан къоллары къалтырап башлады.
Отургъан еринде къыбырдана берди.
Дерсинъ онынъ янбашларына къыджыткъан окъалайлар.

Машина Алма-Ата вокзалына келип, кересте юклю вагонгъа янашты.
Матвей Петрович документлерни догъурлап кельген сонъ вагонны ачып бердилер.
Леспромхоздан совхозгъа адресленген бу вагоннынъ агъачыны бир куньде бошатмакъ керек.

Ишчилер машинаны юклемеге башлагъанларынен Матвей Петрович козьден гъайып олып кетти.
Джебиндеки анавы учь кумюш онъа раатлыкъ бермеди.
Вокзал мейданына чыкъты, башыны алып кете берди.
Янъы ешерип башлагъан тереклернинъ арасындан онынъ бурнуна «кеспе» къокъусы урды.
Багъча тарафкъа бурулды, къазах миллий орьнеклеринен безетилип япылгъан язлыкъ «Асхана»гьа кирди.
Мында ялынъыз кеспе пишириле...
Бу, къазахнынъ севген ашы.
Ичинде эти де бар, къамыры да.

Матвей Петрович кошедеки столгъа ерлешип отурды.
Козюнинъ къаршысында буфет.
Къырмызы юзлю, семиз къазах къадыны буфетнинъ ичинде муштери беклеп тура Матвей Петровичнинъ алдына бир чанакъ кеспе шорбасы кетирип къойдылар.
Мында ойле адет экен.
Столгъа келип отурдынъмы, кеспе ашамагъа киргенинъ белли.
Официантка аман сенинъ алдынъа чечекли терен чанакъны кетирип къоя.
Матвей Петрович элине къашыкъны алгъаны киби, буфетчи къадынгъа бакъты.
Къадын исе, онъа келип отургъанындан берли козь кыясындан бакъып тура эди.
Олар бири-бирини анъладылар.
Буфетчи къадын йылтыравукъ тырнагъынен коньяк шишесини чертип косьтерди.
Матвей Петрович «ёкъ» деген манада башыны силькти.
Къадыннынъ чырайы бозулды.
Козьлерини Матвей Петровичтен алды.
Ичери эки къазах кирди.
Бириси, узун бойлу, экинджиси алчачыкъ шишман.
Узун бойлу сою догъру буфетчининъ алдына барды.
Кичкене джепчигинден бутюн юзерликни чыкъарып, къадынгъа узатты.
Къадын ич бир шей сорамайып, столнынъ астындан къурсакълы бир шише Мысыр коньягы чыкъарды.
Столгъа отургъан шишман союна бакъып, кулюмсиреди ве шишенинъ тапасыны бурып ачмагъа башлады.
Эки узун -къадени тёпесине къадар толдургъанынен юзерликни алып чекмеджеге ташлады.
%
Кеспени ашап, башлары думанланып башлагъанынен, буфетчи къадын бир тепси бавурсакъ алып, оларнынъ янына кельди.
Бир шейлер айтышып шакъылдап кульдилер.
Къадын тепсиден бир дане бавурсакъ алып, боялы дудакъларына тийдирмейип агъзына къапты.
Сонъра бош къаделерни джыйыштырып кетеджек олды.
Семиз къазах онъа эки пармагъыны косьтерди.
Буфетчи къадын истемей-истемей шишенинъ тюбюнде къалгъан коньякны кене шу къаделерге бошатып кетирди.
Ашап, ичип, козьлери баягъы тёгерекленген сонъ, экиси де турып къапыгъа догърулдылар.
Буфетчи къадын айнеджиликнен ырджайып, козьлерини къыйыштырып, оларнен хайырлашайым дегенде, узун бойлу къазах догъру онынъ янына кельди де:

— Пулумды бер!— деп къычырды.

Буфетчи къадын бир сёз айтмайып бир къырмызы онарлыкъ чыкъарып узатты.

— Ене он сум!— деди о.

Буфетчи он кумюш даа чыкъарып атты.
Акъча онынъ аякълары устюне тюшти.

— Алып бер!—деди ачувланып.
Оларнынъ арасында не олып кечкенини анъламагъан официантка келип он кумюшни котерип онъа узатты.

Матвей Петрович кеспени ашап битиралмады.
Маддеси ёкъ.
Ашагъан ашы тамагъында тыкъылып къала.
Сигаретнинъ бирини ташлай дигерини якъа.
Турып буфетчининъ янына бараджакъ ола, амма шофернинъ айткъаныны хатырлай, еринден къыбырдамай.
Энди къайтаджакъ олып котерильди, къапы янына кельгенде аякълары чаналанды.
Буфетчи къадын онынъ токъталгъаныны корип «кель» деген манада козюни къымды.
Матвей Петрович кельди.
Буфетчи къадын коньяк шишесине къолуны узатаджакъта Матвей Петрович башыны терс къакъып шарап шишесини косьтерди.
Къолларыны къалтыратып аякъ устюнде бир стакан «Солнцедар» котерип ичти де, агъзына сигаретини къапып тез-тез чыкъып кетти.

Мичплер машннаны энди юклеп битирген эдилер.
Шофер Матвей Петровични корьгенинен:
— Абдест бозулдымы?—деп сертейди.
Сонъра документине имза чектирип совхозгъа таба ёл алды.

Экинджи машина, ничюндир, аля даа кельмей.
Ишчилер фуфайкаларыны ерге тёшеп ерлештилер.
«Бираз къапынып алайыкъ, деди олар ве ашамагъа эвден ким не алып кельген олса,ортагъа чыкъардылар.
Ерге тёшельген газетанынъ устюнде сувгъа пишкен къартоп, отьмек, согъан, сарымсакъ, сувып къалгъан чиберек, морпатильджан туршусы,кабачки икрасы ве дигер ашлар обаланып къалдылар.
Термоснынъ къапачыгъыны чыкъарып, невбетнен ракъы сюзмеге башладылар.
Сыра Валерикке кельди.
Ичмеди.
Зорладылар.
Тюрлю сёзлер айтып зыкъарладылар, кене ичмеди.

— Мен ракъынынъ лезетини бильмейим, агъзыма алмам,— деди Валерий.

— Сен даа чокъ шейнинъ лезетини бильмейсииъ!— деди бириси.

— Вазгеч шуны, бильмесе билир, даа яш,— деди дигери ве эписи дженнетте ерлерини корьген киби шакъылдап йибердилер.

— Ичмегенинъ ярамай дегиль, кадай, бизге чокъча къалыр,— деди пошучыгъындан чиберек чыкъарып къойгъан татар йигити.

— Ичмесенъ, ичме, ашамакъ керексинъ!—деди патильджан туршусы чыкъаргъан сою.

Шай дегенде Валерий узанып бир парча отьмекнен согъан алды.

— Чиберек ал, чиберек!—деди онъа кене шу йигит агъзына къартоп шыплап.
Сонъра, къолундаки отьмекнинъ чёкюрли кошесини сарым сакъламагъа башлады.

Машинаны озгъарып кеткен Матвей Петровнч келип къалды.
Эписи зий-чув олып, онъа ер косьтердилер ве ракъы туттурдылар.
Ерге отурмады ракъыны алды.
Ичкен сонъ, агъзына кене сигаретини тыкъты.
Къартоп, отьмек узаттылар, алмады.

Шакъалашып баягъы вакъыт кечирдилер.
Экинджи рейске ЗИЛ кельди.
Онынъ артындан арды-сыра кельген машиналарны юклеп, алель-аджеле автовокзалгъа ашыкътылар.
Сонъки машинанынъ кабинасында Матвей Петровичнен Валерий къалды.

Алма-Атанынъ дживарына чыкъар-чыкъмаз Матвей Петрович шашмалап башлады.
О энди баягъы кейфиленген эди.
Ёлда шоферни раатсызлай.
Онынъ къолундан тута, рульге узана, агъзындан не чыкъкъаныны озю бильмей...

Кунеш энди байырлар артына саркъмакъта эди.
Онынъ айдын нурлары ёлнынъ эки тарафыны къаплап алгъан юксек тереклер арасындан кечип, асфальтни йылтырата, козюнъни къамаштыралар.
Шофер акъшам къаранлыгъы чёккенге къадар совхозгъа барып етишмеге ашыкъа.
Лякин, юклю машинаны къарардан зияде айдамагъа истемей.
Бундан да башкъа, Матвей Петрович токътамай онъа къылынып тура.
Машина Таскъансувгъа якъынлашты.
Автобус токътагъан ерде шофер Матвей Петровичнен Валерийни тюшюрмеге къарар берди.
Валерий эльбет де оны ташламай.
Автобус кельсе минип кетеджеклер.
Лякин, Матвей Петрович Валерийни эп тюкянгъа тараф тарткъычлай.

— Мен сени бир якъкъа йибермем!
Эвинъе алып бараджагъым!— дей Валерий.

— Эвим де ёкъ, балам да ёкъ, йибер мени!
Эписини фашистлер якътылар!— деп къычырыкълай.
Валерий кене йибермей.

— Йибер мени сопляк!— деп Валерийнинъ якъасына япышты.
Автобуснынъ кельмесине баягъы вакъыт даа бар эди.
Валерий онынъ къолуны къуртарып аладжакъта ёл кенарындаки отлар устюне чалкъа тюшти.
Бу вакъыт экиси юзме-юз келип, бири-бирининъ козюне бакътылар, эки мавы козь.
Лякин бу козьлерде насыл сыр сакълы экенини олар анълап оламадылар.
