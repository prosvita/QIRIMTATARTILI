### III

Арадан бир афта кечти.
Бугунь Макъпуленинъ догъгъан куню.
Мефодий Пантелеевич оны эки кунь иштен азат этти.
Макъпуленинъ эвинде акъшам отурышув оладжакъ.
Бунъа азырлыкъ корюльмекте.
Макъпуле тикиджиден барып, озюнинъ янъы антерини алып кельди.

— Къана, кийчи бакъайым, ярашаджакъмы? — деди Айрие утюни четке къойып.
Макъпуле къуванчле, алель-аджеле устюндеки урбаларына япышты.
Союнды.
Чыкъаргъан урбаларыны кроватьнынъ башына салындырып къойды.

— Баштан аякъ янъы киеджегим бугунь,— деди о эеджанланып.
Янъы антерини кийгенинен кузгю къаршысына кельди.
Белиндеки зынджырчыкъны тартты.
Янбашларыны сыйпады.

— Сонъ, насыл?
— деп Айриеге айланды.

— Пек уста терзи экен шу къадын.
Бирер антер тиктирдик, экимизнинъки де устюмизге япышып къала.
Хайырлайым, достчыгъым!
Мурадасылнынъ бахшышы санъа ярашмазмы?
Къана, чыкъарчы устюнъден, менимдже сенинъ лифчигинъ бираз саркъып тура, мен оны азгъана тарттырайым.

— Озюнъ де модаджыдан бетерсинъ,
— деди Макъпуле аркъасыны айланып.
Айрие элине макъас ве ине алып, бираз огърашты.

— Къана, кий энди бакъайым,— деди о ишини битирип.
— Коресинъми?
Бир саниелик иш.
Эки кичкене тюймечикнинъ ери авушкъанынен бутюн къыяфетинъ денъишти.
Энди, барсын, Мурадасыл даянсын...
Бам-башкъа олдынъ.
Яз-къыш устюнъден фуфайканъны ташламайсынъ.
«Атны эт яраштырыр, инсанны урба» дегенлер, унутма!
Айды, ташлан энди, бурюшмесин, акъшам киерсинъ.

Айрие Макъпуленинъ антерини озюнинъ антери янына илип къойды.

— Эр шейимиз бар.
Ялынъыз бир къач къуту консерва керек,— деди Макъпуле Айриеге айланып.

Айрне ашыкъып тюкян бетке чыкъып кетти.

«Макъпуленинъ къуванчы ичине сыгъмай, деп тюшюнди о кеткенде.
Эгер о Мурадасылнынъ манъа айткъанларыны эшитсе?..
Ёкъ, джаным, эшитмесин.
Бу меним тарафымдан буюк джинает олур.
Биз, Макъпуленен дюнья-ахрет дегендай достмыз.
Меним гонълюмде Мурадасыл ичюн севгининъ зерреси олмакъ мумкюн дегиль.
Мурадасыл яхшы адам.
Узун бойлу, кенъ кевдели, сагълам.
Табиаты бол адам.
Онынъле аятынъны багъласанъ, севмесенъ де, сонъундан озюни севдиреджек адам амма, я Макъпуле?
Вай, мен не тюшюнем шу?
Кет шейтан, мени чалылар ичине алып къачма!
Я Мурадасыл манъа дарылгъан олса, бугунь акъшам кельмесе?
Келир, илле келир.
Кельмейджек олса, антерликни меним дегеним киби япмаз эди.
О гъалиба меним фикримни сынап корьмеге истеди.
Эгер менден разылыкъ алгъан олса, Макъпуледен умютини бир тамам узер эди.
Мен догъру яптым.
О бугунь акъшам Макъпулеге юректен урулыр.
Токъта сен, батыр эриф.
Биз эки къадын сени абрармыз.
Сен илле Макъпулени аладжакъсынъ...»

Мефодий Пантелеевичнинъ болюги эки куньден берли девлетке пландан арткъач агъач теслим этмекте.

— Бу не демек билесизми достлар?
—деди о складда лаф этип тургъан бригадирлернинъ янына келип.

— Билемиз,— деди агъачларны сортларгъа кесип тургъан ишчи.
— Бу эм айлыкъ, эм де кварталлыкъ бахшыш!

Бригадирлер кулюштилер.

— Догъру антасынъ,— деди Мефодий Пантелеевич лафыны девам эттирип.
— Бизим теслим эткен бир куньлик агъачымыздан дёрт ханелик йигирми эв къурмакъ мумкюн.
Мына бу акъикъатен бахшыш!

Бригадирлернинъ арасында яльшъыз Макъпуле ёкъ эди.
О эвинде азырлыкъ корьмекте.
Мефодий Пантелеевич ишчи кунюнинъ яхшы ёкюнленмекте олгъаныны корип, саатына бакъты ве Мурадасылнынъ янына барды.
Мурадасыл сонъки агъачларны сортларгъа догърамакъта олгъан пычкъыджыгъа ярдым этип тура эди.

— Мен къайтам,— деди Мефодий Пантелеевич Мурадасылгъа бакъып.
— Сиз ишнинъ сонъуны текмилленъиз.
Акъшам Макъпуледе корюширмиз.

— Огъур ола, Мефодий Пантелеевич,— деди Мурадасыл белини догъуртып.
— Раатсыз олманъыз, ишлер сырасында.
Бугунь кечикмемеге тырышырым!

Мефодий Пантелеевич фуражкасыны козьлерине басып, атына атланды ве койге тараф ёнеп кетти...

Айриенен Макъпуле столны донатмакъталар.
Бугунь Юнус да оларгъа ярдым эте.
Макъпуле тосат-тосат сааткъа козь ташлай.
О юрегининъ дюкюльдегенини озю эшите.

— Мына бу ерде Мефодий Пантелеевич отурыр,— деди Макъпуле.
— Онынъ янында Мурадасыл.
Бу ерде Антонина Алексеевна...

— Ёкъ ёкъ,— деди Айрие онынъ сёзюни болип.
— Мурадасылнынъ янына сен отураджакъсынъ.
Сизинъ къаршынъызгъа Антонина Алексеевнанен экимиз кечип отурырмыз.

— Разым.
Бугунь сен не десенъ, разым,— деди Макъпуле къуванчлы козьлеринен Айриеге бакъып.

— Айды, столны орьтейик де кийинип азырлананыкъ.
Тезден келип башларлар.

Макъпуле ве Айрие янаша одагъа чыкътылар.
Кийиндилер.
Бири-бирине бакъып севиндилер.
Юнус кошедеки эски патефонны къарыштыра.
Макъпуленинъ эскиден къалгъан бир дане пластинкасы бар, онынъ да бир тарафы силинген.
Дигер тарафы «Дагъдан энди бир къозу».
Саатнынъ кичкене акъреби секизге якъынлашты.
Макъпуле тарсыкъып башлады.
Баягъы вакъыт олды, мусафирлерден даа кимсе корюнмей.
Айрие Макъпуленипъ гонълюни ала.
Акълына кельгенини айта бере.
Макъпуле оны динълей, лякин къулагъына бир сёзю кирмей.
Сыкъ-сыкъ саатке бакъа.
Кене тарсыкъа...

— Акъыз, вакъыт кечти де, къайда къалды бу бизим мусафирлер?—деди Макъпуле ниает.

Айрие де раатсызланып башлады.
Лякин Макъпулеге сездирмейджек ола.

— Къойчы шу пластинканы динълейик — деди о Юнускъа.
— Етер оны къарыштырып тургъанынъ.

Пластинка гъыйчылдап башлады.
Онынъ бир сёзю анълашылмай.

— Сиз эгленип турынъыз, мен Антонина Алексеевнанынъ янъы пластинкаларыны барып кетирейим,— деди Юнус.

— Чап, къардашым, озюни де алып келирсинъ, о да кечке къалды, эсли къадын.
Мен демиден берли онъа кетеджек олып тура эдим.
Макъпулени янъгъыз къалдырмагъа истемедим,— деди Айрие.

Юнус чыкъып кетти.
Медпуктнынъ алдында бир сюрю адам тура.
Оларнынъ эеджанлы лакъырдысы Юнуснынъ къулагъына илишти.
«Антонина Алекссевна етишкейди баре» дей бириси.
Юнус дикъкъатнен динълей, лякин къарышыкъ лакъырдыларныиъ фаркъына бармай.

Юнус адамларгъа якъын кельди.

— Эгер ольсе, ишлер масал,
— дей Зера.
— Бахшышны бермезлер.

— Эчки джан дердинде, акъыз, сен де амма лаф тапкъансынъ бу арада,— деп онъа тикленип бакъты дигер къадын.

— Куннинъ сонъунда онъа делянкалар ичинде айланып юрмек не керек?—деди Зера сесини котерип.
— Юре-юре, коресинъми анавы пычкъыджы Бельскийнинъ тереги тюбюне баргъан да кирген.

— Ким о?
— деди Юнус абдырап.

— Мурадасыл!— дедилер янындаки адамлар.

Юнуснынъ юреги еринден кочип кеткен киби олды.

Шу ан меселсни анълады.
«Демек, Антонина Алексеевна, Мефодий Пантелеевич, эписи аджеле ярдымгъа, дагъгъа кеткенлер... деп тюшюнди о.
Макъпуленинъ бир шейден хабери ёкъ.
Барып бильдирейим оларгъа».

Макъпуле Юнуснынъ чырайыны корьгенинен отургъан еринден къуршун киби атылып турды.

— Не олды санъа, тез айт!
— деди о абдырап.

— Дагъда къаза олгъан.
Эр кес анда...
Антонина Алексеевна да...
Мурадасыл къазалангъан.

— Аткъа чап!
— Макъпуле урбаларыны авуштырмагъа башлады.

Чокъкъа бармай Юнус эки ат эгерлеп кетирди.
Макъпуле ве Юнус тоз чанъгъытып, орман болюгининъ юксек чамлары арасына синъип кеттилер...

Омюр, пек аджайип олгъаны киби ве пек де муреккептир.
Инсан джан котере дегенлери догъру экен.
Яшайышта эр шей керек.
Не къадар чапып-чапкъалама, эп бир джанынъ къыл уджунда тура.
Бир кунь узюлип кеткенини дуймай къаласынъ.
Хавфсызлыкъ техникасы комиссиясынынъ къарарына коре пычкъыджынынъ къабааты ёкъ экен.

Мурадасыл насылдыр бир ишнен «юрмек ясакъ, терек кесиле!» деген ёлакъкъа кирген.
Бельский оны корьмеген.
Йыкъылгъан терек де догърудан-догъру онынъ устюне тюшмеген.
Мурадасыл шу огъурсыз терекнинъ учьбучукъ метр кенарында урулгъан.
Терекнинъ узунлыгъы йигирми бир метр.
Тюбюнден къалынлыгъы къыркъ эки сантиметр.
Терек сыкъ орман ичинде шувулдап авдарылгъанда Мурадасыл четке къачкъан.
Билек къалынлыгъында бир акъкъайын фиданы терекнинъ кучьлю тазйыгъындан четке майышып Мурадасылнынъ энъсесинден ургъан.
Антонина Алексеевна кельгенде о даа сагъ экен.
Аджеле ярдымдан сонъ машинагъа къойып Таубасыгъа алып кетелер.
Лякин барып етишмей, ёлда сонъ эманетини бере...

Раатлыкъ куню эр вакъыт байрам киби ола тургъан эди.
Амма, эр вакъыт ойле олмай экен...
Бугунь Отуз докъузынджы болюкте матем куню.
Мурадасылнынъ джеседини Таубасыдан алып кельдилер.
Дженазеге чыкъмагъан адам къалмады.
Чамлыкътан «Леспромхоз»нынъ днректоры, совхоздан Къурбанбеков кельдилер.

Нурмамбет къартчыкъ сакъалыны къыбырдатып адет боюнджа озь вазифесини эда этмекте.
Халкъ табутны сарып алды.
—Эй, джемаат муслими!
Бу адамны недай билесинъиз?

— Пек яхшы!
—деп джевапланды халкъ.

— Якъын тувгъанларындан ким бар, мынякъкъа чыкъсын,— дедн Нурмамбет къарт.

Кимсе чыкъмады.

— Якъын достларындан ким бар, чыкъынъыз!—деди къарт текрар.

Джемаат арасындан къолунда козьяшындан джибинген пошусыны тутып Макъпуле чыкъты.
Онынъ артындан Айрие, Юнус ве бир къач адам даа чыкътылар.

— Болды!—деди Нурмамбет акъай.

— Бу мевтанынъ фани дюньяда борджы болса, одемекни ким устюне ала?—деди оларгъа бакъып.

— Мен!—деди Макъпуле козьлерини сюртип.
Сонъра табутны еринден котердилер.

— Алла рамет эйлесин дегене, акъ рамет эйлесин!..

Ёл толусы халкъ мевтанынъ артындан гурюльдешип кетти.

Къабирни Таубасы ёлунынъ кенарында, Мурадасылнынъ даа бир къач кунь эвельси отургъан акъкъайын терегининъ янындаки кьыртышта къаздылар.

Отуз докъузынджы болюкнинъ ёлбашчысы, Мефодий Пантелеевич, партком, «Леспромхознынъ» директоры, Къурбанбеков ве дигер аркъадашлар къабир башына кельдилер.
Директор козьлюгини къолуна алып, шойле деди:

— Бугунь арамыздан энъ яхшы, энъ ишкир, энъ намуслы адамны сонъки ёлгъа озгъарамыз.
Достларынъ сенинъ яхшы ишлеринъни унутмазлар, Мурадасыл!
Яткъан топрагъынъ йымшакъ олсун, эльвида!..

Сонъра Къурбанбеков сёйледи:

— Мурадасыл!
Сен совхозымызгъа биринджи келип, онынъ темель ташыны къойгъанлардан эдинъ.
Агъач керек олгъанда, бу муим ишке кетмеге башта сен разылыкъ бердинъ.
Сени тезден озь совхозымызгъа беклей эдик.
Сенинъ аркъадашларынъ къайтыр, сенинъ башлагъан ишинъни намуснен девам эттирирлер.
Бу орманда сенинъ ве дигер ишчилернинъ къолунен пычылгъан агъачлардан совхозымызда къурулгъан эвлерде яшар, тютюн аранларында чалышыр ве сени эр вакъыт анъарлар, эльвида!..

Дюньяда нелер олмай ?
Атта энъ якъын достынъа айтылмайджакъ сырлар ола экен.
Айрие бу ерде окюрип агълайджакъ амма, достынынъ хатири ичюн озюни тута, ичтен агьлай, ичтен яна...
«Барсын Макъпуле, Мурадасыл ичюн къальбинде туткъан буллюр киби темиз севгисинен яшасын.
Онынь сымасыны, муляйим табиатыны юрегининъ терен кошесинде сакъласын».

Айрие бу тюшюнджелернен Макъпулени эвине къадар озгъарып кельди.
Антонина Алсксеевна да кечке къадар оларнынъ янындан айрылмады.

Куньлер тез келип кечелер.
Мурадасылнынъ къабири устюнде тазе отлар ешердилер.
Айрие эмширелер курсыны битирди.
Антонина Алексеевна къартлыкъ пенсиясына чыкъты.
Орман болюгинде кене шу иш, кене шу агъачлар, кене шу адамлар.
Тек Мурадасыл ёкъ.
Макъпулеге онынъ фаджиалы олюми пек буюк тесир къалдырды.

— Дагълар манъа кийиклешип къалгъан киби олды, Айрие,— дей о.
— Анги делянкагъа кирсем, тереклер козюме санки Мурадасыл олып корюнелер.
Кимерде дагъ ичинде юрьмеге аягъым бармай.
Дерсинъ, къаршыма Мурадасыл келип чыкъаджакъ.
Дюньягъа козюм ёкъ, Айрие!
Эр шейден тунъюльдим.
Чареси олса,алып башымны козюм корьмеген ерлерге чыкъып кетер эдим.

— Вай, Макъпуле сен орман ишинде пек козьдесинь де я?
Сени мындан йиберирлерми, акъыз?
О къадар озюнъни таныткъан сонъ, орман ишинден къачты демезлерми?

— Мен иштен бир вакъыт къачмадым, эм къачмам.
Иштен къоркъкъанлардан дегилим.
Иш менден къоркъсын.
Шимди агъыр вакъыт Айрие.
Дженктен сонъ анги саада чалышсанъ чалыш, эр ерде ишчи къолу керек.
Истер терек йыкъ, истер экин эк, истер чобанлыкъ эт...
Эписи керек.
Тек чалышкъан еринъде файда кетир, намуслы эмегинънен умумхалкъ ишине озь иссенъни къош.
Мен мында озь истегимнен кельдим.
Вазифемни арткъачынен эда эттим белленим.
Энди истесем къалыр, истесем къайта билем совхозгъа.
Лякин меселе тек истекке багълы дегиль, Айрие.
Не ерде зияде файда кетиреджек олсанъ, о ерде чалышмалысынъ.

— Сен къайда кетсенъ, мен де анда, Макъпуле.
Артынъдан къалмам.
Истесенъ ярын барып анавы совхоздан кельген вербовщикке язылайым.

— О ялынъыз тютюнджилик ишинден анълагъанларны яза экен, эмиш.

— Тамам яхшы, мен кой хызметини пек севем.

— Эльбет де тютюнде биз чокъ файда кетире билемиз.
Къальби темиз адам башта буны козьде тутмакъ керек.
Девлет ойле адамларгъа эр вакъыт къол узата.
Юнусныиъ айткъанына коре, Чамлыкъта ишчилерден язылгъанлар бар экен.
Совхоздан келип чалышкъанлариынъ муддети толды.
Олар тезден къайтаджакълар.
Биз де оларгъа къошулыр кетермиз...

— Эльбет де Макъпуле, кой хозяйствосы ишинде о совхознынъ муим эмиети олмаса, та андан махсус адам келип ишчи къолу къыдырыр эдими?— деди Айрие.

— Озюни дагъда косьтерген, тютюнде де косьтерир.

Эм арткъачынен.
Шубесиз, биз анда керек адамлармыз, Айрие,— деди Макьпуле.
Сонъра бираз тюшюнди ве:

— Айрие, тувгъаным, меним ишим сыкълет экенини озюнъ билесинъ.
Вакътым ёкъ.
Ярын дрезинагъа мин де, Чамлыкъкъа барып, совхоз векилинден сорап кель.
Онъа коре иш тутармыз.

— Дрезинагъа?
Алла сакъласын омюрюмде бир даа минмем.

— Айса, Юнусны йиберейик.

Юнускъа да, Айриеге де Чамлыкъкъа кетмеге сыра кельмеди.
Бир къач куньден сонъ, Алсабадан кельген векиль Отуз докъузынджы болюкнинъ конторасында адамларны къабул этип башлады.
