### II

Арадан эки афта кечти.
Ава бираз тынчланды.
Ель эксильди.
Кама бетте де къар бораны токътады.
Кунеш шавлелери къар данечиклерини кумюш киби йылтыраталар.
Аванынъ темизлигинден озюнъни тендюрист дуясынъ, енгиль нефес аласынъ.
Кунеш парылдай, лякин къыздырмай.
Бойле авада ишлемек де яхшы, кезинмек де.
Я джюйрик ат екип, чананен сагъыр орман ичине выз киби синъип кетмекни айтмайсынъмы?
Айрие бойле аваны, манзараны пек севе эди.
Ёкъ, шимди онынъ тюшюнджеси башкъа.
Онъа къышнынъ дюльберлиги бир тюрлю зевкъ бермей...
Арчаларнынъ пытакълары къарнынъ агъырлыгъындан ерге саркъкъанлар.
Олар, гуя агъыр юк астында къалгъан киби башларыны эгильткенлер.
Айрие ёл бою бу арчаларгъа козь ташлай да, «Олар да мени анълай, манъа къайгъылы бакъалар, меним киби сюкюнетке далгъанлар» деп тюшюне.

ГАЗ—69 машинасы Кедровка оперпунктынынъ алдына келип токътады.
Машинадан къуджагъындаки баласынен Айрие тюшти.
О догъру оперпунктнынъ къапысына тараф адымлады.
Айрие бу ёлларны энди огренип къалды.
Алиман алынгъандан берли эки куньде бир мында келип къайта.
Келе, амма, файдасыз.
Бир шей анълап оламай.
Шу мусибетли геджеден сонъ, не олды-не къалды, Айрие бильмей.
Бугунь оны Алиманнен корюштиреджеклер .
«Асыл манъа оны корьмек керекми?» деп тюшюне Айрие.
Бойле видждансызлыкътан сонъ, онынъ тек бетине тюкюрмек ляйыкъ.
Екъ, бильмек керек, себеби не?
Бойле алчакълыкъкъа къапылмагъа не меджбур эткенини бильмек керек.
Корюштирсинлер, зарар ёкъ.
Бир даа козь-козьге келип лаф этейик.
Акъай о, бельки, шу быралкъынынъ себебинден янълышкъандыр?
Баламнынъ да бабасы.
Эр алда корюшсек джаным раат оладжакъ...

Айрие балабан бир одагъа кирди.
Оданынъ ичинде тоны ве пальтосыны чыкъармайып бир къач адам отура.
Оларнынъ чырайларына дерсинъ къар ягъгъан.
Кимсе лаф этмей.
Айриенинъ киргенини биле эслемедилер.
Ода сыджакъ.
Айрие баланынъ белини чезди, тахта отургьыч устюне яткъызды.
Пальтосыны ташлайджакъ олды, ташламады.
Адамларнынъ союнмай, тыш урбанен отургъанларыны эследи.
Бираздан сонъ сыкълетленди.
Даянамады.
Башыпдан шалыны чезди, пальтосынынъ якъасыны ачты.

Къапыда невбетчи корюльди.
Ода ичиндеки адамларны козюнен сюзип чыкъты да:—Шахардина!—деп чагъырды.
Айрие абдырап балагъа япышты.
Къапы янында огургъан невбетчи онъа киреджек одасыны косьтерди.
Оданынъ къапысына къара мешин орьтюли эди.

Стол башында мазаллы ве дюльбер майор отура.
О Айриени корьгени киби кулюмсиреди.

— Баланъыз юкълаймы?

— Юкълай.

— Дивангъа къойынъыз, къолларынъыз раатлансын.
Ушюдинъизми ?

— Ёкъ, машинада сыджакъ эди.

— Алиман Шакирович Шахардиннинъ апайы оласызмы?

— Апайы.

— Не вакъыт эвлендинъиз?

— Экинджи йылгъа айланды.

— Яхшы яшайсызмы?

—Пек яхшы эдик.
Мынавы бала догъгъан сонъ...

— Я бала догъмаздан эвель?

— Яхшы эдик.

— Севесизмн акъайынъызны?

— Севем.

— Я о сизни?

— Бильмейим.

— Буны догъру айттынъыз.
О сизни...

Айрие майорнынъ козьлерине тикилип бакъты.

— Екъ, мен бир шей демейим.
Эльбетте, сиз севген сонъ, о да сизни...

Айрие башыны ашагъы саркъытты.
Майор суаллеринннъ ардыны кести.
«Казбек» къутусындан бир папирос алып, бош тарафыны тырнагъынен чертти, сонъра уфюрип агъызына къапты.
Чекмеджени тартты, серник ёкъ эди, джеплерини бакъты, ёкъ.
Еринден турды, Айриенинъ янашасында къызарып тургъан собанынъ къапагъыны ачты.
Уджу янып сёнеяткъан акъкъайын кусевини алып, папиросыны тутандырды.
Стол башына кечти.
Айриеге козь къиясындан бакъып папиросыны джигерлерине къадар чекти.
Агъызындан, бурнундан тютюн чыкъарды, азгъана козьлери яшлангъан киби олды.
Кене индемей кягъытларыны къарыштырып башлады.

Бу аджиз дакъкъалар ичинде Айриенинъ козьлери огюнден чокъ шейлер келип кечти.
Лякин, Алиманнынъ косьтерген сонъки унери даяныладжакъ шейми?
Насыл олса да, о кене Алиманнен корюшмек фикиринде эди.
Онынънен козь-козьге келип, сонъки кере лаф этмеге, онынъ агъызындан:—Багъышла Айрие,— деген сёзни эшитмек истеди.

Майор Айриенинъ фикирини козьлерине бакъкъанда анълады.

— Эринъизни корьмек истейсизми?
— деди о.

— Истейим.

— Яхшы, биз сизни корюштирирмиз.
Башта мынавы кягъытнен таныш олунъыз,
— деп Айриенинъ алдына бир папка ачып къойды.
Майор Айриени сынап корьмек истеди.
«Ола билир, акъайынынъ базы бир ишлеринден хабердардыр.
Меселенинъ тез ве догъру чезильмесине ярдым этер,» деп тюшюнди.

— Алынъ, окъунъ.
Ашыкъмай окъунъ.
Кельген машинанъызнен эвге къайтырсыз.

Айрие бутюн дикъкъаты ве тюшюнджесинен папканынъ ичине далды:
«Шахардин Алиман Шакирович, 1920 сенеси догъгъан...
Астраханьда .
Бабасы татар.
Анасы Азербапджанлы...
Эвли.
Къадыны...»

Манор Айриенинъ козюне бакъты.

— Булар ойле меракълы дегиль, сиз о якъыны окъунъыз,
— деп кягъытны айландырды.
«Марина Ласточкина, кене о Бубенцова, кене о Летучкина, джинаетчи-рецидивистка.
Хырсызлыкъ япып, экинджи кере суд олды.
Сонъки кереси колониядан къачты.
Ёлда ат чанасынен шеэрден келеяткъан къадын — учь баланынъ анасы Фрося Вяткинанынъ ёлуны баса.
Урбаларыны ташландыра.
Пальтосыны алып устюне кие.
Валенкилерини, антерини, шалыны ве юзь сексен кумюш акъчасыны ала.
 Къадынны тюп урбасынен орман ичинде къалдырып, чанагъа минип къача.
Шеэрге якъынлашкъанда атны, чананы ташлай.
Бир кунь Шахардин Алиман Шакировичнен таныш ола.
Сыкъ-сыкъ корюшип башлайлар.
Бири-биринен эр ве къадын киби яшайлар.
Шахардинни джан-юректен севгенини бильдире.
Озюне джельп эте.
Ондан документлер ала, ниает паспорт саиби ола.
Фрося Вягкина орман ичинде йыкъылып, эссизлене.
Бузлай ве оле.
Къар куртюги онынъ джесетини орьте.
Къыдырувлар нетиджесинде Фросянынъ джесети ве устюнден чыкъарылып алынгъан пальто тапыла.
Ласточкинанынъ изине тюшюле.
Бойлеликле, къабаатсыз гражданка Фрося Вяткина фаджиалы суретте эляк ола.
Джинаетчи Марина Ласточкина исе Шахардин Алиман Шакировичнинъ къанаты астында гизлене»...

Айрие артыкъ окъуп оламады.
Козьлери мунарланды, башы айланды.
Майор графинден сув алып Айриеге узатты.

— Ичинъиз, яхшы олур,
— деди о, ве Айриенинъ муляйим, гунясыз козьлерине бакъып къалды.

— Демек, сизнинъ бу шейлерден хаберинъиз ёкъ.
Яхшы.
Имза этинъиз.

— Неге?
—деди Айрие сёнюк козьлеринен майоргъа бакъып.

— Хаберинънз олмагъанына.

Айрие джансыз адам кнби пармакъларыны зорнен къыбырдатып, имза чекти.
Насыл имза эткенини озю эслемеди, къалеми папканынъ устюне тюшип кетти.
Майор папканы алып, стол устюне къойды.

Айриенинъ козьлери яшланды.
Назик дудакълары къалтырады.
Бир шейлер сорамакъ истеди, айтып оламады.
Дудакъларынынъ къалтырагъанындан тили айланмады.
Фиданенинъ ёргъанчыгъы арасында къыстырып къойгъан орьнекли явлучыгъыны алды.
Кичкене авучына сыкъып, дудакъларына басты.
Ячакълары устюне тыгъырып тюшкен козь яш тамчыларыны майоргъа косьтермейджек олып, башыны ашагъы эгильтти.
Ерге бакъты, козьлерини юмды.
Къара кирпиклерининъ уджлары сыланды Айрие енгильден явлукъны козьлерине тийдирип алды ве башыны котерди.
Ич бир шей олмагъан киби, кене майорнынъ козюне бакъты.
Майор онынъ муляйим, дюльбер бетинде, лгъламсырагъан козьлеринде къадынлыкъ гъуруры сезди.

— Сиз, джесюр къадынсыз, урьметке, севгиге ляйыкъ къадынсыз, Айрие,
— деди ве невбетчини чагъырды.

— Шахардинни алып келинъиз, корюшсинлер.

— Ёкъ, кетирменъиз!
Риджа этем.

— Айрие бу сёзлерни къычырып айтты ве еринден котерилип тургъаныны сезмей къалды.
Невбетчи майоргъа бакъты.

— Кетирменъиз!— деди майор.

Сонъра Айриенинъ янына кельди.
Омузлары устюнден саркъып тургъан шалынынъ уджуна санчылып къалгъан чам ярчыгъыны алып ташлады да:

— Раатсызланманъыз, даа онынъ бу джинаетте догърудан-догъру иштирак эткени-этмегени тасдыкъланмады.
Джинаетчи Марина.
Иш этрафлыджа бакъылгъан сонъ, къабаатсыз танылса, къайтарырмыз.

— О сизинъ ишинъиз,— деди Айрие озь-озюни къолгъа алып.
— Къанун оны къайтара билир амма...
Айды, сагълыкънен къалынъыз, майор аркъадаш...

Газик еринден кочти, Айрие Фиданени ёргъанына сарды.
Белини къырмызы лентанен сыкътырып багьлады.
Онынъ тек козьчиклери йылтырай.
Анасына бакъа, бир шейлер айтмакъ истей, сонъра козьлерини четке айландыра.
Онынъ бир шейден хабери ёкъ.
Бабасы демир пармакълыкъ артында.
Не ичюн?
Анасыны ашшалагъаны, аякъ астына алгъаны ичюнми?
Екъса, башкъа джинает ичюнми?
Я анасынынъ намусы тапталгъаны джинает дегильми?
Не ичюн анасы онынъ урьметини къазанып оламады.
Екъса, Айрие акъикъий севгиге ляйыкъ дегильми эди?
Екъ, Фидане шимди бу шейлерни бильмей.
Онынъ бу агъыр дакъикъаларда бутюн келеджек аятынынъ такъдири чезильгенинден хабери ёкъ.
Бабанен яшайджакъмы, бабасыз оседжекми, о бильмей.
О ялынъыз агъламагъа биле.
Ялынъыз ана сютининъ леззетини-дамыны биле.

Айриенинъ башы тюшюнджеден агъырлашып кетти.
Санки, онынъ бойнуна бир пудлыкъ демир илинген.
Янъы догъгъан ай киби индже айланма къашларынынь ортасында бир тюйимчик пейда олды.
Бу — тюшюндже, къаарь ве къасевет нокътачыгъы эди.
«Янъгъыз къалдынъ къызчыгъым.
Анамлар узакъталар.
Сой-сопумыз ёкътыр мында .
Къыш, сувукъ.
Яхшы ки, эвде одунымыз чокъ.

Къартоп бар, курпе де етерлик.
Баарьни тапсакъ анамларгъа кетермиз.
Мен бабанъдан бу шейлерни беклемеген эдим.
Алчакъ адам экен.
Четте-буджакъта чарпынып юргени етмеген, даа эвге де алып келип...
Ана санъа,— инсан не этсе, озюне этер,— дегенлери бойле шей экен.
Башынъа еттинъ, бизни де масхара эттннъ, ёл ичинде къалдырдынъ».

Бу тюшюнджелер Айриенинъ мийини ёралар, къаныны сувуралар.
«Къуртулыр экенми?
Я къуртулса, меним козюме насыл бакъаджакъ, утанмайджакъмы?
Онда юзь ёкъ экен.
Утанмакъ ичюн инсангъа юзь керек...»

Шофер Айриенинъ терен тюшюнджелерге далгъаныны эслеп, сёз къошты:

— Не башынъызны астынъыз, бир эки куньден акъайынъыз эвде олур.
Бельки онынъ къабааты ёкътырдыр.
Бираз акъылландырмакъ ичюн тутсалар керек,— деди.

Шофернинъ бу сёзлери Айриени тюшюнджелер алкъасы ичинден тартып чыкъарды.
О башыны котерип, шоферге бакъты.
Терен кокюс кечирди, озюни енгиллешкен киби ис этти.
Къашларынынъ ортасында пейда олгъан тюйимчик чезилип кетти.
Чырайы кене эвелькиси киби муляйимлешти, озюнинъ дюльбер ренкини алды.
Шофер Айриенинъ тынчлангъаныны корип, кулюмсиреди ве кене бир шейлер айтмакъ истеп, онъа тараф бакъты.

— Огюнъе бакъ,— деди Айрие.
— Къар куртюгине батып къалырсынъ.

Батмам!
Сизинъ киби гузель ханымны авадан учурып кетерим.

— Сизлер, эпинъиз, къадын корьсенъиз авадан учурмакъ истейсиз, амма, батып къалгъанынъызны дуймайсыз.

— Эр кишилерни баштан чыкъаргъан къадынлар дегильми?

Бу анде Айриенинъ козю алдына Марина кельди.
«Коресинъми, акъай кишилер насыл ойланалар, бутюн къадынларны Маринанен бир этелер,» деп тюшюнди.

— Екъ, кимсе-кимсени баштан чыкъармай.
Адам, озю адам олмалы.
Бу къадынгъа да аит, сизге де шофер аркъадаш.

— О-о сиз анавы Ласточкаларгъа ошамай экенсиз.

— Алла сакъласын.
Ольсем ондан хайырлы.

— Бош лаф.
Аят пек муреккеп, билип олмайсынъ.
Омюрде ойле олып чыкъа ки, бири Ласточкагъа урула, дигери къарталгъа тутула.
Сонъ къайда къонаджакъларыны бильмей юрелер.

— Сен лафынъны ачыкъча айт йигит.

Шофер башыны кене Айриеге тараф бурды.
Кулюмсиреп бакъты, бир шейлер айтаджакъ олды, лякин агъызы ачыкъ къалды.
Машинанынъ арты тапталгъан къар изинден чыкъып, сол тарафкъа тайып кетти.
Сол копчек бош къарнынъ ичине батты, сагъ копчек исе буз устюнде вызлы-вызлы айланып башлады.

— Ой, анасыны,
— деди шофер ве къапысыны ачып тышкъа, къар устюне сычрап тюшти.
Машинаиынъ артына кечип, къар ичине батып къалгъан копчекни бакьты.
Ойле шараитта юрмеге бильгенини, озюнинъ теджрибели шофер олгъаныны бильдирмек макъсадынен сызгъырасызгъыра машинанынъ артындаки ящикте къалачланып тургъан къалын зынджырны тартып ерге тюшюрди.
Сонъра домкратны алып, баткъан копчекнинъ арт рессоры астына ерлештирди.

Ава бозулып башлады.
Кунеш къар булутларынынъ артына сакъланды.
Тёпеден япалакълап сепелеген къар данечиклери ёлнынъ устюне беяз чаршаф киби орьтюльди.
Машинанынъ тёпесини индже къар шербентиси къаплады.
Айрие еринден истемей-истемей турды, сагъ тарафтан къапыны ачып ёлгъа чыкъты.
Машинанынъ артында чалышмакъта олгъан шофернинъ манълайында тер бурьтюклерини корип, озюнинъ четтен бакъып тургъанына эфкярланды.

— Ярдым этейимми?,— деди Айрие.
Шофер онынъ лафына къулакъ асмады, ишини девам этти.
Копчекнинъ алдыны куреп, аякъларынен яхшы таптады ве зынджырны копчекнинъ тюбюне ерлештирди.
Домкратнен машинаны котерип копчекке берген агъырлыкъны эксильтти.
Сонъра, руль башына кечип, яваштан кочюрди ве ич бир зорлукъсыз ёлгъа чыкъты.

Айрие къуванды.
Шофер зынджырны ве домкратны алып ящикке котерип атты.
Устюнинъ къарыны памукъ къолчакъларынен къакъты ве кулюмсиреп Айриеге бакъты.
Айриенинъ манълайы устюнден саркъкъан сия сачларына къар йылдызчыкълары япышып къалгъан.
Къашлары ве янакъларында ириген къар данечиклерининъ кумюш киби йылтыравукъ тамчылары корюлип турмакъта.
Янакълары гульпенпе алмасы киби къызаргъан.
Дюльбер, назик дудакълары озь ренкини джоймагъан.

— Боран чыкъмагъанды баре,— деди Айрие машина кочкенинен.

— Каманы кечсек, сонъ къоркъмагъа шей ёкъ.
Ормангъа кирген сонъ истесе шейтан бораны чыкъсын,
— деди шофер Айриеге бакъып.
О Айриенинъ сачларында иримеге башлагъан къар данечиклерини даа шимди эслеп алды.
Сонъ, негедир базанып, Айриеге шакъа тарзында лаф къошты:

— Сизни къар астында бираз даа тутмакъ керек экен, языкъ, бильмедим.

— Ничюн я, сизге не этмишим бар?
— деди Айрие озюни сербест тутып.

— Асыл къара козь, къара сач адамгъа къар пек яраша.
Сиз, къар анасына ошап къаладжакъ экенсиз де.

— Айды, сен огюнъе бакъ, кене сафсаталап башладынъ.
Бизден энди эписи кечти.
Къар къызы да, къар анасы да...

Айрие кене тюшюнджеге далды.
Лякин шакъа севген бу шофер йигит онынъ хаялланып башлагъаныны эслей илле бир шей айтып лафкъа кене джельп эте.

— Сизден эр шей кечсе, бизлер не япаджакъмыз?
Ойле пек тез рухтан тюшменъ.
Алиман Шакирович бу ерлернинъ къарталы.
Онынъ пек чокъ япкъан йигитликлери бар.

— Онынъ йигитлигине вакътынен биз де сукълангъан эдик, амма...
Эр йигитнинъ бир къусуры ола экен...

Машина Камагъа якъынлашты.
Шофер дикъкъатыны арттырды.
Машинанынъ чабиклигини эксильтти.
Бу ернинъ шараитыны, икълимини бильмеген адам, шимди озюнинъ къоджаман озен устюнден кечеяткъаныны ич де анълап оламайджакъ.
О, кендисини тюм-тюз чёль бойлап кетем беллейджек.
Акъикъатен, бузлагъан озеннинъ устюнде адам боюнджа къар ягъгъан.
Озенден узанып кеткен тюм-тюз мейданлыкънынъ устюнде ич бир къара нокътачыкъ корюнмей.
Конделен кестирип озеннинъ о бир четине чыкъкъан чана ёлу, эки тарафтан дивар кибн къалангъан къар куртюги арасындан кете.
Мында машина тайып, ёлдан чыкъар демеге аджет ёкъ.
Эр алда, адам джан котере, дейлер.
Озен устюнден машинанен кетеяткъанынъны билип, хавфсырайсынъ.
Шофер, индемей тургъан Айриеге бакъып алды.

— Мына, отькен йыл баарь ташкъыны вакътында Алиман Шакирович мында буюк джесюрлик косьтерди,— деди.
— Бир къач адам чанагъа къартоп юклеп койден къайта эдилер.
Озеннинъ ортасына кельгенде буз чатлады.
Бузнынъ бир тарафы къая киби юкъары котерильди, дигер тарафы сувгъа авдарылды.
Заваллылар, аты ве чанасынен буз тюбюне кеттилер.
Бу фаджианы, мына, бизим шимди тюшип кельдигимиз джаннынъ тёпесинден авджы корип къала.
О тюфек атмагъа башлай.
Бу ерде адет шай.
Тюфек сеси эшиткен адамлар ярдымгъа джувуралар.
Не къадар патроны бар эписини атып битирген.
Къайдандыр, башта Алиман Шакирович келип чыкъа.
Меселени анълай, амма кеч.
О заваллыларны энди тапсанъ ал.
Шу арада озен ёлунда кене бир чана пейда олгъан.
Оларнынъ ортада буз чатлагъы олгъанындан хаберлери ёкъ, эльбетте.
Алиман Шакирович авджынынъ лыжаларыны алып байырнынъ тёпесинден тайып, чананынъ огюне чыкъа.
Оларны артына къайтарып фаджиалы олюмден къуртара.
Ондан сонъ, буз кочип кеткенге къадар, Каманынъ устюнде кимсе корюнмеди.
Ялынынъ эр эки тарафында къаравуллар турдылар.
Буларнынъ эписини Алиман Шакирович япты.
Онда арбий низам бар, эм ишини де арбийдже япмагъа севе.

— Мен бу хаберни эшиткен эдим.
Оларнынъ арасында бизге таныш олгъан бир адам да бар экен,— деди Айрие.

Машина ормангъа якъынлашты.
Баягъы вакъыт даа кетмек керек.
Орман ичинде энди къаранлыкъ чёкип башлады.
Шофер газгъа басты, машина вызылдап юксек чам ве арча тереклери арасына кирип кетти.

— Сиз дженкте олдынъызмы?
— деди Айрие.

— Екъ, етиштиралмадым.
Мен барып чыкъкъандже дженк битти.
Хызметимни одеп къайттым.

— Озюнъиз не ерлисиз?

— Бу ерлим.
Ерли чалдон.

— Я ойле дегенинъиз не?
— деп кулюмсиреди Айрие.

— Эшитмединъизми?
Бизлерге, ерли халкъкъа ойле дейлер

— Э бу сизнинъ таныш чамларынъыз экен даа,— деп Айрие машинанынъ пенджересинден кокке догъру узанып кеткен сап-сары чам тереклерине бакъты.

— Эльбет де, алышкъан еринъде яшамакъ къолай келе Манъа чокъ ерлер теклиф эттилер.
Яхшы къызлар да расткельди.
Къалмадым.
Озь чалдонкама келип эвлендим.

— Яхшы япкъансынъ.
Меним киби матюв дегиль экенсинъ.
Алиман Шакирович капитан эди.
Фашистлерни коюмизден айдап кеттилер.
Сонъ аскерлеримиз бир ай къадар бизде отурдылар.
Шу адам козюме пек яхшы корюнди.
Бутюн аскерлер онъа табий олалар, оны селямлайлар, онынъ мусаадеси олмаса кой ичинде биле чыкъып юрмейлер.
Алиман бизим эвге келип башлады.
Мени севгенини ве манъа эвленмек истегенини айтты.
Мен разы олдым.
Анам къарышмады:
—Озюнъ билирсинъ,— деди.
Акъранларым:—Шаштынъмы Айрие,— дедилер.
Мен оларны динълемедим .
Мени куньлейлер белледим.
Къыскъасы, эвлендик.
Чокъкъа бармай дженк битти.
Оны бу якъкъа хызметке ёлладылар.
Меним козюме бир шей корюнмеди.
Истесе дюньянынъ четине ёлласынлар, дедим.

— Э,офицер апайы олгъан сонъ, о якъы белли, по морям, по волнам...
— деп тишлеп алды шофер.

— Меним о вакъыт по морямдан хаберим ёкъ эди.

— Амма, шоколаддан хаберинъиз бар экен.

— Сиз ярамаз чалдон экенсиз.
Шай зытыма тие берсенъиз, лаф этмейджем.
Айдай бер машинанъны.
Баламнынъ да эси кетти бутюн кунь...

—Эй,эй...
Севги дюньяда нелер яптырмай.
Лякин, менимдже севги деген шейде алдав ве акъикъат эр вакъыт ян-янаша туралар.
Ана шу эки моментни бири-бирннден феркъ этамагъаннынъ севги машинасы илле авариягъа огърай.

— Догъру айтасынъ,— деди Айрие.
— Эки къальб бир олмаса, ят ашагъы оль.
Мен Алиманны озь къальбимнен, озь аршынымнен ольчедим...

Машина ормандан чыкъты.
Орталыкъ кене ярыкълангъан киби олды.
Лякин, акъшам якъын эди.
Койнинъ оджакълары тютей.
Тютюн дос-догъру тёпеге котерилип кете.

— Бу гедже ава даа эияде сувутаджакъ,— деди шофер оджакълардан сырыкъ киби догъру созулып чыкъкъан тютюнни эслеп.

Айрие козюни машинанынъ ог джамына тикти.
Къаршыда сыранен къурулгъан агъач эвлернинъ арасындан озь эвини таныды.
Ялынъыз онынъ оджагъы тютемей эди.
Айрие кене къасевет юкю астында къалды.
Шофер бир шейлер даа айткъан киби олды, лякин Айрие онынъ ич бир сёзюни анъламады.
О ярынки кунюни тюшюне эди.
