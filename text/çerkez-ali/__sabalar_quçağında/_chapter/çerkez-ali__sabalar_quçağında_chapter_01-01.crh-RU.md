## Биринджи къысым

### I

Орман...
Гедженинъ бей вакъыты.
Орталыкъ чымчырт.
Къушлар сускъан, копеклер авламай.
Сувукънынъ зеэринден бутюн махлюкълар сакълангъанлар.
Тюкюрсенъ ерге тюшмейджек.
Эр шей терен къар астында.

Ирмакъларнынъ шырылтысы эшитильмей.
Олар буз къатмерлери тюбюнден акъалар.
Голлер де буз тюбюнде.
Бу джансыз тынчлыкъны патта-сатта арчаларнынъ ве чамларнынъ чытырдысы боза.
Сувукътан тереклер чатлайлар.
Тюм-тюз чёльни анъдыргъан Кама озенининъ устюнде къарлы шейтан бораны ойнай.

Кой татлы юкъугъа далгъан.
Тегиз чам агъачларындан кертилип япылгъан эвлерде орман ишчилери юкълайлар.
Олар ярынки иш кунюне къувет топлайлар, раатланалар.
Ялынъыз бир эвде мунарлы ярыкъ корюне.
Бу Айриенинъ пенджереси.
Айрие юкъламай.
Сол авучыны янагьы тюбюне къойып, кровать устюнде янтайып ята.
Къаршысындаки агъач бешикте еди айлыкъ къызчыгъы — яш ананынъ бирден бир эвляды, къаны-джигери юкълай.
Айриенинъ кроватында эки ястыкъ.
Биринде озю ята, дигери бош.
О, бош ястыкъкъа аркъасыны айландыргъан.
Тосат-тосат козьлерини ачып бешикке бакъа.
Сонъра аркъа тарафкъа айланып козь ташлай.
Ястыкъ бош.
Онынъ саиби аля даа кельмеген.
Не ичюн?
«Бу чатлама аязда о къайда олмакъ мумкюн?
Ах, бу дюньяда беклемек деген шей олмагъайды...»
Бу тюшюнджелер Айриенинъ юрегини къурт киби кемирелер.

«Янъылдым гъалиба...— дей озь-озюне.
— Ёкъ, янъылмадым.
Алиман мени севе.
Севмеген олса, ана-баба оджагъымдан айырып, мени бу узакъ дияргъа алып келирми эди?
Мен онынъ артындан тюшип кельгеним ёкъ.
О манъа догърусыны айтмакъ керек эди.
Гизлеген олса, бу алчакълыкъ дегильми?
Ёкъ, Алиман манъа бойле хиянетлик япмаз.
Мен онынъ севгисине инанам.
Бутюн варым-вариетимле онъа берильдим.
Он докъуз яшына келип, къызлыгъымны онъа теслим эттим.
Сой-сопумдан айырылдым.
Эль-эджнебилер арасына келип кирдим.
Ёкъ, ёкъ, о мени севе.
Бир сыкълет иши олса керек.
Бельки башкъа болюкке ёллагъандырлар.
Ава сувукъ, къайталмагъандыр»...

Айрие сют киби беяз чыплакъ аякъларыны кроваттан саркъытты.
Пармакъ уджларынен папучлерини араштырып кийди.
Чубалгъан къара сачларыны эки къолунен омузларынынъ усьтюне ташлады.
Яваштан адымлап бешикнинъ янына кельди.
Фиданенинъ нагъышлы ёргъанчыгъыны тюзетти.
Бешикнинъ кенарларындан тутып, даа къызлыкъ ренки кетмеген кирез киби дудакъларыны назиктен Фиданенинъ манълайына тийдирип алды.
Бала сескенди.
Анасыны эмген киби дудакъларыны къыбырдатты.
Сонъра, кене токътап къалды.
Айрие юкъулы козьлеринен онынъ бетине бакъты.
Къашларыны, козьлерини эследи.
Пек бегенди.
«Юкъла къозучыгъым, юкъла», деп бешикни саллап ташлады.
Сонъра пенджеренинъ янына кельди.
Токъталды.
Динъленди.
Перденинъ бир уджуны котерди.
Тышта къаранлыкъ.
Бир шей корьмеди ве эшитмеди.
Фидане ынъранды.
Айрие бешикни яваштан саллады ве недендир къоркъкъан адам киби, «Юкъла къызчыгъым, бабанъ гъалиба кельмейджек», деп пысылдады.
Бу сёзлерден сонъ Айриенинъ ичине буз тюшкен киби олды.
Эти-тени чимирдеди.
Къалтырап ёргъан тюбюне кирди.
Козьлерини юмды.
Лякин, юкълап оламады.
Кене хаяллар дерьясына далды:
«Алиманнынъ бойле кельмеген геджелери ола тургъан эди.
Лякин мени хаберсиз къалдырмай эди.
Ишке кетеджекте, я да акъшам аш вакътында:«Ярын келип оламам бельки» деп ташлай эди.
Мени о вакъыт бир шей раатсызламай эди.
Амма шимди...
Хусусан Фидане догъгъан сонъ бу адетини вазгечти.
Эм гедже къалувны сыкълаштырды.
«Ёкъ, бу къамырда бир къыл бар».
Коюмизде къомшумыз Ниетша акъайнынъ къарысы Мелек апте, акъайы кельмесе, эр вакъыт шай дей тургъан эди.
Анам да онынъ гонълюни алып, «Акъыз, эр шейден къыл къыдырмазлар» деп, шакъалаша эдилер.
Я меним гонълюмни ким алсын?
Сырдашмагъа кимсем ёкъ.
Бутюн эгленджем Фидане олды.
Ёкъса мен, Фидане догъгъан сонъ, Алимангъа дикъкъатымны эксильтимми?
Ола билир, мен буны сезмегендирим.
Анам тевекель айтмай эди:
«Акъай деген шен балам, тыпкъы саат кибидир.
Оны вакътында къурмасанъ, чыкъырыкъларыны майлап турмасанъ, бир кунь илле устасынынъ къолуна тюшер»,— дей эди.
Лянет, шейтангъа.
«Екъ, мен Алиманда бойле сувукълыкъ сезмедим»...

Айрие бираз тынчланды.
Узун кирпиклери ёргъун козьлерининъ устюне саркътылар...

Пенджере тюбюнде лакъырды эшитильди.
Сонъра, къадын хихилдысы чыкъты.
Айрие сескенди.
Динъленди.
Къадын бир даа хихилдап алды.
Давуш къапы тарафкъа авушты.
Айрие къалтырады.
Чильтер шалыны омузлары устюне ташлады.
Къапыгъа тараф адымлайджакъ олды.
Джесарети етмеди.
Барып кровать устюне отурды.
Къапы къакъылды.
Бу, Алиманнынъ давушына бенъзей эди.
Айрие турды, пармакъ уджларына басып, яваштан къапыны ачты.
Алиман насылдыр бир къадыннынъ къолундан тутып, оны эвге давет этти.
Къадын ичери адымлады, онынъ артындан Алиман кирди.
Пальтосыны чыкъарды.
Айрие пальтоны алып чюйге ильмек истеди, Алиман онъа бермеди, озю ильди.
Сонъра къадыннынъ пальтосыны алып кене шу чюйге ильди.
Айрие эки козюни Алимандан алмады.
Алиман исе, оны эслемеген киби, озь ишини япа берди.

— Не шашып къалдынъ Марина, мына кровать, яслан,— деди о сувукъ къанлыкънен.

— Чай кетирейимми?— деди Айрие онынъ лафына эмиет бермеген киби.

— Керекмей!—деп кестирди Алиман.

Къадын эп аякъ устюнде отура.
Онынъ санки тили тутулгъан.
Индемей.
Кимерде бир бешикке тараф козь эте.
Сонъра озюни гунясыз бир махлюкъ ерине косьтереджек олып, козьлерини сюзип ташлай.
Кулюмсирейджек ола, лякин кулип оламай.
Бетининъ къаны къача, сувукъ йылангъа ошап къала.

— Марина, не къатып къалдынъ я?
Юрь, кроватькъа ерлеш!— деди Алиман текрар.
Марина кене отургъан еринден къыбырдамады.
Онынъ эки козю Айриеде ве бешикте эди.
Алиман сычрап турды.
Маринанынъ белинден тутып, кровать тарафкъа итеди.
Марина тиреледжек олды, омузлары арткъа къайрылды.
Алиманнынъ коксюне таянды.
Лякин, кучьлю къоллары оны кроватькъа ерлештирдилер.

Бешик янында, аякъ устюнде къатып къалгъан Айрие, аля даа меселенинъ аслына етмей.
О, Алимангъа бакъа, онынъ козьлерннде мерамет, инсаниетлик нурлары сечмек истей.
Хайыр, Алиман адамлыкътан кечкен.
Аксине, озюнинъ япкъанына гъурурлана.
Акъайлыкъ косьтермек истей.
Айриенинъ козюне бакъмай, бешикни эслемей.
Агъызынъдан янъылып бир лаф чыкъмасын зеэрини пускюреджек къатиль киби долана.

— Не шашып къалдынъ, сёндир ярыкъны!— деди о.
Сонъра гимнастёркасыны чыкъарып, кроватькъа отурды.
Къушагъыны бошатмагъа башлагъаныны корип:

— Алиман, джаным, сен не япасынъ шу?—деп ташлады Айрие.

— Не япкъанымны коресинъ де гъалиба,— деп, Алиман кроватькъа созулды.

— Ёкъ, ёкъ!
Ич оладжакъ шей дегиль, Алиман!
Ольдюрме мени, баланъны аджы!

Айрие бутюн кевдесинен онынъ устюне йыкъылды.
Аюв панджасы киби къара юнлю къоллар Айриенинъ назик, юфкъа беденине япышты.
Айрие пол устюне серилип къалды.

— Масхара, бу недир сенинъ эткенинъ?!—деп Айрие еринден котерильди.
— Мен о къанджыкъны тёшегиме яткъызмам!

Тур, ороспу!

Энди озюни джоймагъа башлагъан Айриенинъ назик пармакълары Маринанынъ сачларына санчылды.

— Алёша, бу не, бу насыл медениетсизлик?
—деди о Алимангъа бакъып.
— Бакъ сен о юзьсюзге, меним тёшегимде даа медениет къыдыра.
Мына санъа медениет, мына, мына...

Алиман Айриенинъ белинден котерип алды.
Алды амма, онынъ къолларыны Маринанынъ сачларындан айырып оламай.
Айриени не якъкъа къакъыштырса, Маринанынъ башы да о якъкъа саллана.
Буны корьген Алиман Айрненинъ къолуна къатты бир юмрукъ эндирди.
Айрие такъаттан кесильди, полгъа серильди.
Эссизленген киби олды.
Онынъ ачувдан сыкъылгъан авучларында Маринанынъ юлкъулгъан сачлары къалды.

Бираз сукюнеттен сонъ, Марина Алимангъа янтайып:

— Мен кетем, азизим, мында къалмайым,— деп онынъ козьлерине бакъты.
Сонъра Алиманнынъ юнлю кокрегини къолунен сыйпап алды.
Алиман онынъ пармакъларыны авучына сыкъып, дудакъларына якъын кетирди.
Опеджек олды, опьмеди.
Янагъына тийдирди, сонъ бирден ташлады.
Маринанынъ къолу авада къалды, Алиманнынъ бойнуна асылмагъа джесарети етмеди.

— Мен кетем,— деди о текрар.

— Бир якъкъа кетмейджексинъ!

Алиман кестирип шай дегенинен Марина Айриени ишмар этип косьтерди.

— Эмиети ёкъ,— деди Алиман.

Марина юрекленди.
Эки къолунен онынъ бойнуна атылды.
Алиманнынъ къалын джелькеси Маринанынъ омузына эгильди.
Кирпи териси киби серт тюклю янагъыны Маринанынъ янагъына тийдирип алды.

Узакътан копек давушлары эшитильди.
Эм бир копек дегиль.
Бир къач копек авлай.
Давушлар кеттикче якъынлай.
Фидане уянды.
Айрие сескенди.
Фидане кескин сес чыкъарып агъламагъа башлады.
Айрие козьлерини ачты.
Бетине саркъкъан сачларыны котерип сыйпады.
Отургъан еринден четке-чевреге козь ташлады.
Турмакъ истеди, турамады.
Такъаты етмеди.
О санки тюш корип уянды.
Чырайынынъ бенъзи къачты, дудакълары агъарды.
Копек давушлары онынъ къулагъына да кирди.
Элесленди.
Лякин эмиет бермеди.
«Фидане бундан абдырап уянса керек», деп тюшюнди.
Бутюн такъатыны джыйып еринден турды.
Агъзыны ачып бир лаф айтмады.
Онынъ ичюн эписи бир эди, дерсинъ дюнья биткен де, аятынынъ сонъу кельген.
Аркъасыны кроватькъа тараф чевирип бешикнинъ янына кельди.
Фиданени къолуна алды.
Лифчигининъ дёгмесини къутарып, эвлядыны коксюне басты.
Фидане сусты, козьлери юкълай, дудакълары къыбырдай.
О ана сютюнден леззет алмакъта эди.

Копек давушлары эвге якъынлагъанда тындылар.
Лякин, азбарда лакъырды эшитиле.
Айрие пенджереге тараф ынтылды.
Тышары бакъып етиштиралмады, къапы къакъылды.
Айрие баланы бешикке яткъызып, сонъра къапыны ачмакъ истеди.
Къапы къатты къакъылып башлады.
Алиман турды.
Омузына пальтосыны ташлады ве къапынынъ янына келип бираз токъталды.

— Ким бу?— деди о къапыны ачмайып.

— Ачынъыз,
милицияданмыз.
Кедровкадан кельдик.

Алиман Маринагъа тараф козь этти.
Сонъра сувукъ козьлерннен Айриеге бакъты.
Марниа дивар бетке чевирилип, омузларына ёргъанны тартты.
Алиман къапыны ачты.
Ичери ешиль япынджалы эки адам кирди.
Айрие къапыны къапатаджакъ олып босагъадан бакъса тышта копеклернннъ янында тургъан учюнджи бир адамны да эследи.
Копекнннъ бири босагъа янындаки валенкилерни къокълай.
Бу Маринанынъ валенкилери эди.

— Багъышланъыз, Алиман Шакирович Шахардин сиз оласызмы?

— Меним.

— Я сиз ким оласыз?

Бу суаль Айриеге берильди.

— Мен, мен онынъ апайы олам.

— Айрие Шахардина?

Айрие эбет, деген киби башыны силькти.
Онынъ юреги кене раатсызланып башлады.
«Меним адымны къайдан биле экен бу адамлар», деп тюшюнди.

Фидане юкълап къалгъан эди.
Айрие оны тез-тез бешикке ерлештирди, устюни орьтти ве яваштан бешикни саллап ташлады.

— Юкълагъан ким?
Уятынъыз!—деди милиция хадими кроватькъа ве Алимангъа бакъып.

— Ким олгъаныны озюнден соранъыз.

Хадим япынджасынынъ этегини баланынъ бешигине илишмесип деп арткъа тараф котерип ташлады да, кроватькъа якъынлашты.
Маринанынъ омузындан тюртип:

— Марина Ласточкина, турынъыз!—деди.

Марина индемеди.
Эшитмемезликке урды.

— Марина Ласточкина!

Марина меселенинъ асылыны та узакътан копеклернинъ авлагъаныны эшиткенде анълагъан эди.
Онынъ ичюн о эвден чыкъып кетмек истеген эди.
Кетип етиштиралмады.
Алиманнынъ ярдымына ишанды.
Алиман бу ернинъ къурту.
Онынъ хызмети де джинаетчилерге къаршы.
Болюкте хозяйство ишлерининъ мудири олып чалышкъанына баягъы вакъыт олды.
Арбий хызметтен бошалгъан сонъ, бу ишке тайин этильген эди.
Марина онынъ бу орталыкъларда къазангъан базы итибарыны эльбет де биле.
Шунынъ ичюн Алиманнынъ якъасыны бошамай юрди.

— Марина Ласточкина!

Бу сес онынъ юрегине окъ киби санчылды.
Энди иддалашмагъа шей ёкъ.
Онынъ изине догъру тюшкенлерини анълады.

— Ласточкина дегиль, Бубенцова!— деди Марина ёргъаныны ачып.

— Ве Марина Летучкина,— деп къошты хадим.

— Учеви де сиз оласынъыз, турынъыз!—деди дигер хадим.

Марина кене турмай.
Йымшакъ кровать устюнде керилип башлады.
— Алёша!Кель тувгъаным, сонъки кере...

Алиман еринден къыбырдамады.
О таш кесилип къалды.
Айриеге бакъты.
Айрие юмгъан агъзыны ачмады, Алимангъа аркъасыны чевирип бешикке тараф адымлады.

— Тур еринъден Ласточкина!
Сенинъ балдырларынъны корьмеге кельмедик мында.
Шахардин, сен де кийин.

Он беш дакъкъа муддет сизге.
