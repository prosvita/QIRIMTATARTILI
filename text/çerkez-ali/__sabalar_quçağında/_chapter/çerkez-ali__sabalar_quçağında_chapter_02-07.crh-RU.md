### VII

Арсланов тютюн аранында ишчи кунюнинъ екюнини эсапламакъта эди.
Къайдандыр, Молдабай пейда олды.
О руль башындан турмайып Арслановкъа къол саллады.

— Самедин агъа, бу якъкъа кель, директор чагъыра! 

Каштановнынъ кабинетинде Къурбанбеков, Еремеев, Макъпуле ве тютюнджилерден эки киши даа отура эдилер.
Арсланов киргенииен директор шойле деди:
— Мына, достлар, сиз ярын саба Еремеевнинъ ёлбашчылыгъы алтында ёлгъа чыкъасыз.
Он кунь девамында Озьбекистаннынъ Ургут тютюнджилери арасында оладжакъсыныз.

Оларнынъ илери иш усулларынен танышып, озь теджрибенъизни зенгинлештирип келеджексинъиз.
Бизим совхознынъ шараитына уйгъун кельген бутюн янъылыкъларны менимсемеге тырышынъыз.
О ернинъ тютюнджи эмекдарларынен фикир алышып-беринъиз.
Эбет, анда баргъан сонъ, къадимий Самаркъанд ве Бухара шеэрлерининъ тарихий абиделерини корерсинъиз.
Саба бухгалтериядан документлеринъизни ве паранъызны алып, ёлгъа чыкъарсынъыз.
Анълашылдымы?

Арсланов ичюн бу меселе бекленильмеген бир шей олып чыкъты.
Онынъ бригадасы даа якъында тютюн къырмагъа башлагъан эди.

— Мумкюн олса, мени къалдырынъыз, Андрей Андреевич, тютюн къырмагъа...

— Мумкюн дегиль.
Директор айттымы, битти!

Макъпуле бу йыл биринджи кере бригадир олса да, онынъ тютюнлери пек яхшы бойгъа кеттилер.
Арслановнынъ тютюнлери онынъкине коре бираз зайыфча.
Не къадар зайыф олса да, о былтыркинден эксик берекет беклемей.
Арслановнынъ бригадасында еди гектарлыкъ бир тарла бар.
Ничюндир, шу тарланынъ тютюнлери Арслановнынъ юрегине ятмай.
Япракъларынынъ тютюни ве осювини бегенмей.
Бунынъ себебини бильмек ичюн, о акъшам-саба шу тарладан чыкъмай.
Шимди он куньге кетеджек.
Он кунь тарлада олмайджакъ.
Он кунь бригада азаларынен корюшмейджек, япкъан ишлерини бильмейджек!

Каштановнынъ кабинетинден чыкъкъанлары киби, Арсланов догъру озюнинъ ярдымджысына ашыкъты.
Эмирвели эвинде ёкъ эди.
Къайда олгъаныны да бильмейлер.
Анланып Ленин сокъагъына чыкъгы.
Медпунктнынъ янына кельди.
Токъталды.
Ёкъ, бугунь Айрие невбетчи дегиль.
Куньдюз чалышты, эвинде олса керек.
Адымларыны тезлештирди.
Шакъамы санъа, ярын Озьбекистангъа кетеджек.
Гедже озь бригадасынынъ адамларынен, ич олмагъанда ярдымджысынен корюшмейин, оларны бираз тенбилемегендже ёлгъа чыкъмакъ мумкюнми?
Арсланов буны ольсе япмаз.
О бутюн гедже юкъламаса-юкъламаз, лякин, ишини бир сырагъа къоймагъандже ёлгъа чыкъмаз.

Макъпуле де ойле.
Директорнынъ кабинетинден чыкъкъанынен козьден гъайып олып кетти.
Онынъ бахтындан ярдымджысы Теслиме эвинде эди.

— Тютюн къырувны чабиклештирмек керек,— деди Макъпуле онъа.
— Тарлада тютюн чокъ.
Аранда тютюн ятып къалмасын.
Чыкъарув, къурутув ишлерине, джаным, Теслиме мукъайт ол.
Къырылгъан тютюн шу куню теменлерге тизилип битирилъсин.
Экинджи куньге къалгъан тютюн кейфиетини джойгъандан башкъа, тарладаки адамларны да иштен сувундыра.
Буны сен яхшы билесинъ.
Баягъы тютюн зифири къокълагъан адамсынъ.
Анълаштыкъмы, Теслиме?
Айды, сагълыкънен къал.
Не кетирейим санъа?

— Эгер, къыйын олмаса, бир махарнелик джевиз кетир.
Огъурлы ёллар олсун!

Макъпуле догъру эвге къайтты.
Онъа азырланмакъ, джыйшынмакъ керек эди.

Арслановнынъ Айриеге япкъан теклифинден Макъпуленинъ хабери бар эди.
Себиля апте ве Юнус бу меселеге къарышмайлар.
Эписини Айриенинъ озюне ташлайлар.
Не ичюндир, Макъпуле де индемей юре.
О достынынъ бахтыны истемейми?
Ёкъса, оларнынъ келеджегине ишанмаймы?
Буны анъламакъ къыйын.
Къадын деген къадын, индемей юрдими, биле ки, онда бир гизли шей бар.
Умютсиз ерден бир патлакъ чыкъарыр.
Бойле къадыннынъ къальби къыйыш олса, яманлыгъыны бекле, темиз олса яхшылыгъыны.
Я онынъ къальбини къайдан биледжексинъ?
%
Айрие Макъпуледен бир вакъыт яманлыкъ беклемей.
Онъа бутюн вакъыт ишанып кельди, эм ольгендже ишанаджагъыны айтып тура..
Мурадасылнынъ эляк олувы онъа къарардан зияде тесир этти.
Макъпуле бусь-бутюн денъишти.
Рухтан тюшти.
Ондан себеб бу якъкъа кочип кельди.
Унутмакъ истей.
Унутамай.
Къанынъ ве джанынънен севген адамынъны къолайлыкънен унутып оламай экенсинъ.

Бир умютим, бир ишанчым бар эди, о да кетти элимден,— дей о Айриенен сырдашкъанда.
Акъикъатен, шай олып чыкъты.
Мурадасыл сагъ олгъан олса, шубесиз Макъпулени аладжакъ эди.
Эм бири-бирине ляйыкъ эдилер.
Айрие буны яхшы биле ве анълай эди.
Онынъ ичюн де Мурадасылнынъ фикирини бир кереден кесип ташлады.
Бу сыр Айриенинъ ичинде омюрлик къалды.
Оны ялынъыз Айрие ве Таубасы ёлунынъ кенарындаки акъкъайын тереги биле.
Айрие, бу сырны достунынъ хатири ичюн, онынъ Мурадасылгъа олгъан темиз къальбини яраламамакъ ичюн сакълай.
Шимди Макъпуленинъ индемей юргенине Айрие бираз чийленип башлады.
Айрие Арслановны бегене.
Онынъ акъылына, бильгисине, ишкирлигине сукълана.
Онынъ эльде эткен мувафакъиетлерине къувана.
Себиля апте исе, онынъ сыра бильгенини, инсаниетлигини айтып битирамай.
Лякин, Айрие, онъа даа сёз бермеди.
О тюшюне.
Меселеге сабырнен янаша.
%
Къадын олмакътан башкъа, мында ана олмакъ, эм огей баланынъ анасы олмакъ керек.
Я Фидане?
Онъа да бабалыкь япа биледжек акъикъий инсанны тапмакъ керек.
Айриенинъ къулагъында Арслановнынъ сёзлери гедже-куньдюз чынъламакъта.
«Сен аналыкъ япып олсанъ, мен бабалыкъны усчюме алам».
Не къадар буюк, не къадар тесирли ве инсаниетли сёзлер!
Эгер бу сёзлер акъикъатен юректен чыкъкъан олсалар, о вакъыт, Айрие озюнинъ бахт къапысы ачылгъанына шубеленмейджек.
Айриенннъ Арслановкъа бир кереден разылыкъ бермегенининъ эсас себеблеринден бири де, мына шу эди.

Макъпуле эвге кельгенинен ярын саба он куньге кетеджеклерини айтты ве азырланмагъа башлады.
Юнус аш ашап отура эди.

— О-о, энънштем мени де алмазмы экен янына? — деп эришти о.

Азбарда машина пейда олды.
«Алсаба» колхозынынъ машинасы.
Рульде Молдабай отура.
Янында Арсланов.
Олар аулгъа барып кельгенлер.
Молдабайны анда танымагъан адамы ёкъ.
Бир эвнинъ янында эчкилер ве къойлар тура экен.
Молдабай шу ерде машинаны токътата.

— Ангисини бегенесинъ? — дей Арслановкъа.
Сонъра малларнынъ ортасына кире, башында кичкене къашкъасы олгъан эчкининъ елинини тутып бакъа.

— Мынавы эчкини бегенесинъми? — дей.

— Сен бегенсенъ олгъан,— дей Арсланов.

Молдабай эвге кире, саибини чагъырып тышкъа чыкъара.
Онъа къазахча бир шейлер айта ве Арслановнынъ къач кунь эвельси берген парасыны чыкъарып къазахнынъ къолуна туттыра.
Къазах параны саймайып къоюн джебине тыкъа.
Сонъра Молдабайнен экиси ярдымлашып эчкининъ аякъларыны багълап машинанынъ кузовасына ташлайлар.

Олар эчкини машинадан тюшюрип, Себиля аптенинъ оджагъы янындаки къазыкъкъа байладылар.

— Хайырлы олсун!
Мынавы мал сизинъки,— деди Арсланов Себиля аптеге.
— Юнус, кель бакъ, бегенесинъми?

— Корюниши энянсыз, елини яхшы экен.
Къачкъа отурды? — деди Юнус эчкининъ къашкъа башыны сыйпап.

— Парасы къолай.
Шимдилик ананъ къаймакълы къавени ичип турсын.
О якъыны мен къайтып кельген сонъ бакъармыз.
Айды, сагълыкънен къалынъ.
Саба бельки корюшип оламам.

Себиля апте оларны йибермейджек олды.

— Киринъ ичине, бираз къапынынъыз.
Борджюмек шорбасы пиширген эдим,— деп зорлады.

— Сагъ олунъыз, вакъытым ёкъ.

Арсланов машинагъа минмекте эди.
Айрие онынъ янына келип:
— Мынавыны ёлгъа алырсыз,— деп къолуна кягъыткъа сарувлы бир шей туттырды.
— Хайырлы ёллар олсун!...

Машина совхозгъа тараф бурулды.
Арсланов ярдымджысыны корьмеге ашыкъа эди.
Анълашылгъанына коре Эмирвелининъ эвине кеттилер...

Саба идаренинъ алдына Еремеев, Арсланов, Макъпуле, Семенюк ве партия хозяйствосында чалышкъан рум къадыны Чеврениди топландылар.
Олар, алель-аджеле ишлерини битирип биринджи автобусыны Алма-Ата аэропортына ёлландылар.

Партбюрода иши бакъылгъан сонъ, Матвей Петрович озюни пек худжур алып барды.
Каштановтан эп чеглеп юрди, Молдабайны исе корьмеге истемей.
Озь къабаатыны танып, ишине даа яхшы сарылдажагъы ве озюни акъламагъа тырышаджагъы ерине, аксине арекет этип башлады.
Даа догърусы озюнинъ не япкъанындан хабери ёкъ.
%
Иштен бир тамам къол чекти.
Лякин, къуруджылыкъта онынъ зерре къадар тесири дуюлмай.
Иш — озь ёлу, озь къызгъынлыгъынен кетмекте.
Къайнакъ омюр девам этмекте.
Къуруджылыкъ объектлеринде гедже-куньдюз арекет, буюк джанлылыкъ ве энтузиазм укюм сюрмекте.
Бригадирлер, ишчилер, механизаторлар, эписи, насылдыр-бир къыйынлыкъ чыкъып къалса, эр вакъыт Боденеджиевке мураджаатта булуналар, эр бир ишни онынъ ярдымынен аль этелер.
Боденеджиевни кунь бою ялынъыз къуруджылыкъ объектлеринде тапмакъ мумкюн.
Онынъ бутюн иши, эгленджеси, зевкъы, даа догърусыны айткъанда бутюн аяты къуруджылыкъкъа берильген.
Бу яш тезден инженер дипломы аладжакъ.
Лякин, о тек инженерлик зенаатынен къанаатленеджек йигитке бенъземей.
Оны шимдиден аспирантура меракъландыра.
Истидатлы адам ичюн эр ерде ёл ачыкъ.
Онынъ алдына кимсе чыкъып сед чекалмаз.
Истидат — ташны тешип чыкъкъан, осюмлик киби, насыл бир шараитта олмасын, илле озь ерини тапар, кетиреджек файдасыны кетирир.

Матвей Петрович, озь прорабы Боденеджиевнинъ табиатыны яхшы огренди.
Онынъ эр вакъыт кенди вазифесине намуснен янашаджагъыны биле.
Боденеджиев иш адамы.
Бош-богъазлыкъ севмей.
О эр вакъыт бирде-бир шейнен мешгъуль.
Матвей Петровични де яхшы, теджрибели инженер оларакъ сая ве урьметлей.
Матвей Петрович буны анълай.
Анълагъаны ичюн олса керек, ишке кельгенде ичтен янман-куймей чалыша.
О, эльбет де Боденеджиевке ишана.
Ишангъаны яхшы амма, тамакъ сылатып юргени ярамай.
Ишчилер Матвей Петровични бу меселеде зайыф олгъаныны билип къалдылар.
Лякин о, озюни къолгъа аладжагъы ерине ичкиджиликке кеттикче зиядесинен берилип башлады.
Патта-сатта эвине кельмеген геджелери де ола.
Дирекциягъа энди бир-къач кере чагъыртты тенбиледилер.
Тенбилев файда бермеди.
Тазирлеп башладылар.
Хайыр, бир шей файда бермеди.
Вазиети кунь куньден бетерлешти.
Эгер иште бир зарур меселе чыкъып къалса, Боденеджнев оны къыдырып юрмеге меджбур олды.
Къыдыргъанына коре, эвде тапса яхшы амма, кимерде эвде олмагъан сонъ, посёлкада да тапылмай...

Совхоз озь келири эсабына Медениет сарайы къурмагъа къарар чыкъарды.
Проект музакере олунгъанда Матвей Петровнч бу ишке къаршы чыкъты.

— Совхозда даа пек чокъ япыладжакъ ишлер бар.
Аранлар япылып битмеди, ишчилерге яшамакъ ичюн даа чокъ эв къурмакъ керек, гараж керек, устахане керек...
Шимди Медениет сарайынынъ не кереклиги бар?
Эви олмагъангъа медениет керекми?
Мен бу меселеге къаршым,— деди о.

Идаре азалары чувулдаштылар.
Матвей Петровичнинъ айткъанынен разы олгъанлар да чыкъты.
Лякин, эксериет къаршы эди.
Боденеджиев сёз алды.
Эр кеснинъ къулагъы онда эди.

— Матвей Петровичнинъ айткъанына бакъаджакъ олсакъ,— деди о,— бизге яшларгъа ятып ашагъы ольмек керек.
Медениет сарайы ялынъыз яшларгъа дегиль, бутюн халкъ ичюн къурула.
Бизлер, бир куннен, бир йылнен яшаманмыз.
Илери догъру адымлаймыз.
Аранлар совхознынъ проекти ве планы боюнджа муддетинден эвель къурулмакъта.
Эвлерге кочюрильмеген, ерлештирильмеген бир къач къоранта къалды.
Тезден оларны да «Алсабадан» кочюрип ерлештиреджекмиз!
Бунынъле, биз къол къавушып отурмайджакъмыз.
Йыл-йылдан совхоз кенишлейджек.
Медениет сарайы бир йылда къурулып битеджеги ёкъ.
Онынъ кимсеге, шу джумледен шимди къурулмакъта олгъан объектлерге де зарары тиеджеги ёкъ.
Медениет сарайы ичюн айырылгъан махсус пара бар, онынъ ичюн Леспромхоздан айрыджа материал кетириледжек, онынъ озь ишчилери, озь усталары оладжакъ.
Бир къач йыл ичинде бутюн объектлернен берабер, совхозымызда Медениет сарайы да яратыладжакъ!
Буны кимге зарары бар?
Мен совхоз идаресининъ бу къарарыны джан-юректен селямлайым!

Каштанов эр кеснинъ фикирини дикъкъатнен динъледи ве озь сёзюни къыскъадан битирди.

— Биз совхоз эмекдарларыныиъ медений аяты ичюн къайгъырмакъ борджлымыз.
Оларнынъ эмегинен бу совхознынъ негизи къойылды, оларнынъ манълай терпнен тарлалар ешердн, оларнынъ кучю ве гъайретинен эвлер котерильди, аранлар, гаражлар тикленди.
Оларнынъ мында яшамагъа, бу топракъта гъурурнен юрмеге ве медений омюр кечирмеге акъкъы бар.
Медениет сарайы да бу адамларнынъ къойгъан эмеги нетиджесинде къуруладжакъ ве оларгъа хызмет этеджек.
Совет адамы яхшы чалыша ве яхшы да раатланмакъ борджлы.
Мен сизинъ теклифлеринъизге къошулам.
Проект кене бир даа къайта баштан бакъылсын.
Совхозымызнынъ ерли шараиты, онынъ базы-бир табиий хусусиетлери ве ресурс меселелери козьде тутулсын.

Тарлада тютюн къырувнынъ къызгъы маали эди.
Ава бирден булутланып кетти.
Булутлар пек тез арекет этелер, эм могурьдекленип, сиярып дагъларгъа тараф якъынлашалар.
Тютюнджилер абдырашып сонъки дестелерини сепетлерге толдурдылар.

— Бурчакъ олмагъайды барс,— деди Теслиме тёпеге бакъып.

Чокъкъа бармадан кучьлю ель эсти, онынъ артындан ири ягъмур данелери тюшип башлады.
Кок сим-сия.
Ягьмур кеттикче кучьлешти, элекнен къуйып башлады.
Эм, ойле тез токътайджакъкъа бенъземей.
Тютюнджилер анда-мында даркъалып, сакъландылар.
Сагъанакълап ягъгъан ягъмурдан ёлакъ аралары голленип башладылар.
Япракълар ювулып ашагъы саркътылар.
Къырлардан, дерелерден сель ташты.
Бираз сакинлеген сонъ, сачындан тырнагъына къадар джибинген тютюнджилер таш ёлгъа чыкъып машинагъа толуштылар.
Ягъмурнынъ бурчакъсыз кечкенине къуванып эвге къайттылар.
Ишчи кунюнинъ сонъу ягъмурнен нетиджеленди.
Ялынъыз тютюнджилер дегиль, бутюн объектлерде бир къач саат эвель иш токътатылды.

Акъшам, Каштанов ве Къурбанбековны Молдабай аулгъа давет этти.
Анда оларны бешбармакъ беклей эди.
Тамам вакъытында етип кельдилер.
Къонакъбай балабан чёюн къазандан кевгирнен эт чыкъармакъта эди.
Тёгерек сини устюнде тютеп тургъан обанен этины мусафирлернинъ алдына кетирип къойдылар.
Адет боюнджа къойнынъ 6ашыны энъ урьметли мусафирге буюра экенлер.
Каштанов оны бир-эки чимчикледи, сонъра Къурбанбековкъа узатты.

— Сиз эт ашамагъа бильмей экенсиз, Андрей Андреевич,— деди Къурбанбеков ве къолундаки къой башыны парча-кесек этип кене Каштановнынъ алдына къойды.
Софра башында эписи беш адам.
Каштанов сини устюнде бувлакын тургъан къой баджакъларыны, къабургъаларыны эследи де, даа келеджек мусафирлер олса керек, деп тюшюнди.
Хайыр, башкъа кимсе кельгени ёкъ.
Каштанов тоюп кенаргъа чекильди.
Онъа аякъ къатлап отурмакъ къыйын.
Бир аягъыны узатып, ястыкъкъа таянды пе элине пияласыны алып чай ичмеге тутунды.
Къонакъбанлар эп зорлайлар.

— Неге емейсиз?
Бу къой эти.
Буны емей боладымы?
Каштанов «тойдым» деген манада къурсагъыны сыйпап кулюмсиреди.
Молдабагъа янындаки къазакъ козюни къымып бакъты да:

%

Арадан бираз вакъыт кечти, сини устюндеки эт обасы ве эксильди.
Сонъра сорпасы ичильди.
Къонакъбайлар да агъызларыны-бурунларыны сюртип янбашлап яттылар.
Къазахча бир шейлер айтып, шакъалашып, чай сюзмеге башладылар.
Сини устюнде къалгъан бир къач кесек этнинъ ягъы сувуп къатып къалмасын деп алып чыкътылар.
Каштанов лакъырдыгъа къошулмаса да, оларнынъ кульгенине бакъып куле.
Чырайлары сытылгъаныны корьсе, онынъ да чырайы джиддийлеше.
Ашагъан бир кесек этини ази эттирмек ичюн эп чайгъа зорлай.
Лякин, къурсагъы уфюрильген къой киби тартылып къалгъанындан о да аякъларыны узатып янбашламагъа меджбур олды.
Къызгъын лакъырды, шакъа-кулькю, чай сюзюв ярым саат къадар девам этти.
Каштанов Молдабайгъа бакъып къайтмакъ керекмиз манасында ышмар этти.
Къонакъбайнынъ бириси Каштановкъа къыйыш-къыйыш назар ташлады.
Онынъ бети Молдабайнынъкинден бираз даа ялпакъча эди.

— Не дейсиз, мийман?
%
Эт джеймиз, сонъ къайтабыз, тюшюндинъ би? — деди о.

Каштанов лафнынъ фаркъына бармагъан киби олып, индемеди ве кене ястыгъына ясланды.
Молдабайнен дигер къонакъбай ортагъа кене шу синиге эт толдурып кетирдилер.
Къурбанбеков ястыгъындан котерилип турды, къонакъбайлар ве Молдабай эвельки ерлерине ерлештилер.
Эписи Каштановны беклеп туралар.
%

— Къана, алынъ, алынъ...

Чаре ёкъ.
Къурсагъында ер олмаса да, Каштанов бираз даа къапынмагъа меджбур олды.
Сонъра, кене чай пияласына япышты.
Онъа зорлап башладылармы, о аман пняласыны косьтерип, чай ичкенини айтып къуртула.

Сини устюндеки эт обасы экинджи кере ашалып темизленди.
Артындан бирер чанакъ эт суву даа ичерек, агъызларыны сюртип, софраны алдылар.

Каштанов ве Къурбанбеков авагъа чыкътылар.
Ягъмур орталыкъны кереги киби джибиткен эди.
Ава зияде салкъынлашты.
Тазе авада бираз нефес алгъан сонъ, къонакъбайларнен сагълыкълашып ёлгъа чыкътылар.
Аулнынь четинде топракътан къалангъан кичкене тюкян бар.
Онынъ алдында балалар топлангъанлар, недир сейир этелер.
Янашадаки чукъур ерде баягъы ягъмур суву тыйналгъан.

Балалар бу кичкене гольчикнинъ этрафында ойнашалар.
Машинаны корьгенлеринен ёлгъа таба джувурыштылар.
Эписи къолларыны саллап бир шей косьтерелер.
Молдабай ерли халкънынъ, бала-чагъанынъ адетлерйии яхшы бильгенинден машинаны токътатты ве топнен тургъан балаларгъа тараф кетти.
Бакъса, сув ичинде эли-аягъы йиберильген бир адам ята.
Молдабай онынъ омузларындан тартып сувдан чыкъарды.
— Тур, аякъкъа! — деп бир къач кере силькитти.
О козьлерини ачты ве кене айланып сувгъа тюшти.

— Мен денъизджим, денъизджи сувдан къоркъмай,— деди о агъызы-тилини курмеклендирип.
Молдабайнынъ чеккелешип тургъаныны корьген Каштанов ве Къурбанбеков онъа якъын кельдилер.
Къурбанбеков къолундаки электрик фенерчигини якъып, сувдаки адамнынъ бетини айдынлатты.
Оларнынъ козю алдында Матвей Петрович ята эди.

— Мен денъизджим, огълумны тапынъыз айдутлар! — деди о текрар.
Каштанов, Къурбанбеков, Молдабай бир ан аякъ устюнде шашып къалдылар.

— Тез-тез машинагъа алып къойынъ! — деди Каштанов.

Молдабай онынъ къолтукълары астындан тутып, бар къуветинен котерип алды.

— Манъа тийменъиз, огълумны тапынъ джеллятлар! — деп къычырыкълады о Молдабайнынъ кучьлю къоллары астында чапаланып.

Совхозгъа кельгендже учеви де индемедилер.
Оларгъа лаф этмеге сыра къалмады.
Ёл бою резильнинъ зырылтысыны ве кимерде бир созып йиберген дамсыз макъамыны динълеп кельдилер.

Эртеси куню Матвей Петровични Алма-Атагъа деваланмагъа ёлладылар.
Онынъ вазифеси прораб Боденеджиевке авале этильди.

Саба ава ачылды.
Кунеш атешин шавлелерини ешиль далгъалы тютюн тарлаларынынъ устюнден сенмекте.
Топракъ тез къызып кетти.
Бутюн осюмликлер, пиченликлер, къыр чечеклери къайта баштан джанландылар.
Орталыкъ тазерди.
Топракъ къокъусы, дерсинъ, бурнунъны йыртаджакъ...

Тютюнлер бир къач кунь ичинде,бир тамам пиштилер.
Тарлаларда, аранларда иш кечке къадар девам эте.

Къырылгъан тютюнни шу куню тизип битирмек ичюн, къызгъын куреш кете.
Орталыкъ тазерип кеткенине бакъмадан, ничюндир, Арслановнынъ еди гектарлыкъ тарласында тютюнлер солгъун корюнелер.
Ягъмурдан сонъ эр бир тюп тириледжеги ерине, тюбюнден тёпесине баргъандже солды ве япракълары джансызланып, ашагъы саркътылар.
Эмирвели чапкъалай.
Башкъа бригадирлерни чагъыра, субстлеше, лякин файдасы ёкъ.
Тарланы мантар ургъан.
Ягъмурдан сонъ мантарлар къуветленип, тютюннннъ «къан дамарыны» сувурмагъа башладылар.

«Не япмалы?» деди Эмирвели озь-озюне.
«Самедин агъа да мында ёкътыр.
Бу паразитлер санки онынъ кеткенини билип, бир геджеде тюртип чыкътылар».

О, тютюнджилернинъ бугунь къырып толдургъан сонъки сепетлерини машинагъа юклей йиберди.
Озю бир даа тарланы айланып чыкъты.
Саба къайсы тарлагъа тюшмек кереклигини бельгиледи ве яваш адымларнен эвге догъру джёнеди.
Энди акъшамнынъ къайнар вакъыты эди.
«Алсаба»нен совхоз посёлкасынынъ арасындаки ёлнынъ эки тарафында ишчилернинъ къолунен яратылгъан яш ормандан серин ельчик эсмекте.
Орман ёлагъынынъ аркъасында тютюн тарлалары узанып кетелер.
Елнынъ кенарындан номай сувлу арыкъ акъмакъта.
Арыкънынъ устюни чешит отлар, кампалар, бакъа япракълары, нане ве индже тал фиданлары къаплагъан.
Елда кимсе корюнмей, сийрек-сепелек машиналар кечелер.
Арыкънынъ кенарындаки ешиль джап къаршысында бир бала ята.
Эмирвели онынъ янына кельди.
Къалпагъы тыгъырып джапнынъ ашагъысына тюшкен.
Янында мектеп чантасы тура.
Бала ойле татлы юкъугъа далгъан ки, дюнья янса къасыры ёкъ.
Эмирвели оны тюртип уянтты.
Бала абдырап чантасына япышты, сонъра къалпагъыны къыдырды.

— Бу ерде не япасынъ, Эскендер? - деди Эмирвели.
— Къана, тур еринъден!
Бакъчы сен онъа, бабам эвде ёкъ, деп ёллар ичинде юресинъми?!

Арсланов кеткенинден берли, Эскендер эр кунь мектептен кечикип къайта.
Битасы оны къапы алдына чыкъып беклей, сонъра къомшу балалардан сораштыра.
Къыдырып тапмагъандже эвге кирмей.
Заваллы, энди озюни зорнен алып юре.
Бала артындан чапкъаламагъа чареси олмаса да не япсын?
Эвляд, торун.
Озю де бир данены бу яшына кетиргендже нелер чекти, нелер корьди...
Шимди козюнинъ бебеги киби сакълап юрмеге ыдырына.

Эмирвели онынъ къолундан тутып, эвлерине тараф алып кетти.
«Алсаба»гъа якъынлагъанда къаршысына Айрие расткельди.
Эмирвели, Эскендерни арыкъ янында юкълап яткъаныны, Айрне исе, оны къыдырып чыкъкъаныны айтыштылар.
Эмирвели къайтты.
Айрие баланынъ усть-башыны къакъты, къулакъларынынъ устюнден басып тургъан къыйыш къалпагъыны тюзетти, чантасыны омузларына кечирди ве лаф эте-эте эвге догъру адымладылар.

— Сен ничюн битанъны динълемейсинъ?
О гъарип сени къыдырып бизим эвге кельди,— деди Айрие яваштан.

— Я сиз бизге не вакъыт келеджексиз?
Бабам ойле деген эди.
Мени алдатып кетти гъалиба.
Буюклерге ялан айтмагъа оламы ёкъса?
Эвде кимсе ёкъ.
Бабам да, анам да.
Битам сёге, къолларымны чимчий, агъырта...

— Ярамазланадырсынъ.
Ярамаз балаларны кошеге отурталар.

— О-го!
Мен энди балабаным.
Кошеде Фидане отурсун.
Сиз бизге кочип кельсенъиз Фидане де келеджекми?

— Сен оны севсенъ, агълатмасанъ, келир.
Кошеде отуртсанъ кельмез.

— Биз экимиз берабер ойнармыз, берабер кошеде отурырмыз.

Айрие кульди.
Эскендер козьлерини онъа тикти.
Бакъты, бакъты, козьлерини Айриенинъ бетинден алмады.
Аягъы томаргъа илишти, сюрюнди.

— Огюнъе бакъмай юрсенъ башынъны тешерсинь,— дедн Айрие.

— Сиз, Фиданеге ошайсыз.
Кульгенде онынъ да абу ерчиклери оюла,— деди Эскендер ве пармагъынен янакъларыны косьтерди.

— Я сен кимге ошайсынъ?

— Бильмейим.

— Сенинъ козьлеринъ бабанънынъ козьлери киби, сим-сия.

— Битамнынъ козьлери де ойле.
О мени озюне ошата.

— Тыпкъы бабанънынъ озюсинъ.

Эскендер кульди.
Онынъ къуванчлы кулькюсинден Айрие де пек мемнюн къалды.

— Мен ёлда сизни бекледим,— деди Эскендер кулькюси токътагъан сонъ.
— Бекледим, бекледим...
Юкълагъан къалгъаным.

— Ничюн беклединъ?

— Я эвге кельмейсиз де?
Озюм алып кетеджек эдим»

— Мен сизге бугунь бармам.
Сен бизде ятарсынъ.
Сени яхшы ювундырайым, урбаларынъны темизлейим, коресинъми, дёгмелернинъ тюшип кеткен.
Алдынъ ачыкъ, енълернинъ саркъкъан, бойле мектеп талебеси оламы?

— Сиз мени севесизми?

— Сен Фиданени севсенъ, мен де сени северим.

Олар догъру Айриенинъ эвине кельдилер.
Азбарда эки къартий.
Эскендернинъ битасынен Себиля апте отура эдилер.

— Мына коресинъми бу баланынъ алыны-чулыны,— деди Месюде къартана торуныны корьгенинен.
— Олян, сен къайда юресинъ?!

Айрие онынъ элини-бетини ювып эвге алып кирди.
Фидане тышкъа джувурып чыкъты.

— Джаным, Себиля, сабийлернинъ бахты ичюн шуларнынъ баш къошмасына ярдым этейик.
Экиси бир-бирине пек ляйыкъ.
Экиси де окъумыш, экиси де культурныйлер.
Той-мой деген шей керекмей.
Олар яш дегиллер.
Бир къач къарт топланайыкъ, никяхларыны къыяйыкъ, къавуштырайыкъ шуларны битсе, кетсин.

— Озьлери билирлер, Месюде.
Мен Самединны пек бегенем.
Мынавы эчкини кетиргенинден берли раат олдыкъ кеттик.
Сютли экен.

Сагъ олсун, дюнья тургъандже турсып, таш тутса алтын олсун.
Мен Айриенинъ мийини чокъуй-чокъуй бир олдым.
Не созуп отуралар бильмем.
Не къадар даа янъгъыз яшайджакъ булар?
Йыллар тез кечип кете эски Корьчи бизим башымызны.
Бармы ичинде бир къара сач?
Къыналап да бакътыкъ, амма, кене агъарды.
Яш олгъанда бильмей экенсинъ яшавнынъ къадирини.
Санки дюньягъа днрск оладжакъсынъ.
Ляйыгъынъ чыкътымы, бара къой.
Яшагъанынъ янынъда къалыр.
Кимге айтасынъ да, кимге анълатасынъ.


— Шимди эр кес чокъ биле, Себиля.
Сенинъ айткъанынъ оларгъа бир капик.
Эр кес гузельден-гузелини, яхшыдан-яхшысыны къыдыра.
Бизим вакъытымызда эди о бет сакълап юрмеклер.
Мен Самединнинъ бабасыны той олып кечкен сонъ корьдим, акъыз.
Анам, бабам оны яхшы адам дедилер.
Мен башымны астым да къалдым.
Корьмеге пек авес эте эдим, амма, насыл коресинъ.
Айып дедилер, масхаралыкъ дедилер, корьмеге ёл бермедилер.
Бир кунь анама ялвардым:
«Ресимини тапып кельсенъиз, корейим», дедим.
Анам гъарип сораштыргъан амма, о заваллынынъ ресими де ёкъ экен.
Нейсе той эттилер.
Алекет, шамата чыкъарып мени алып кеттилер.
Бир кошеге къапаттылар.
Сабагъа якъын юзюни корьдим, не япарсынъ.
Талийим экен, деп алыштым.
Козюнъни ачып ильк корьген адамынъа да алыша ве сарыла экенсинъ.
Ана о вакъыт акъикъий севги сени билеп ала.
Бири-биринъе тувгъандан да якъын олып къаласынъ.
Бутюн омюримиз кечти кетти, бир керечик мен онъа сенсинъ, демедим.

— Акъыз, Месюде, о вакъыт акъайгъа сенсинъ, демек къайда?
Айриенинъ бабасы мени алгъанда он еди яшында эдим.
Омюримнинъ сонъунадже мен онъа «сенсинъ» демеген сонъ, бир кере не акъайым дедим, не де адыны айттым.
«Эв, не айтасынъыз», «эв, бакъсанъыз бу якъкъа», мына бутюн вакъыт бойле чагъыра эдим.
О софрада олмаса тамагъымдан аш кетмез эди.
Не пиширсем онъа къаптырмагъандже джаным раат олмай эди.
Эй, эй, Месюде, сен айтасынъ амма шимди заман башкъа, адамлар да башкъа.

Сен озь балалыкъ девиринъни шимдики яшлыкънен къыясламакъ истейсинъми?
О вакъыт сенинъ неге акъкъынъ бар эди, гъарип?
Устюнъдеки устюнъде, башынъдаки башынъда, апанънынъ этегинден тута да юре эдинъ.
Шимди яшлар сербестлер, аятлары да гурь кече.
Истеген зенаатларына кетип окъуйлар, севген адамларына эрге чыкъалар.
Сен айтасынъ амма Месюде, мен оларгъа пек сукъланам...

— Себиля, джаным, сенинъ айткъанларынъа мен де къанам.
Лякин бойле бир заманда да ёл сипиркилерининъ тапылгъанына янам.
О куню Семенюкнынъ буюк огълуны расткетирсем, гуллер арасында тегенек корьген киби олдым.
О арсызнынъ анасынынъ башына кетирмеген белясы къалмады.
Ашай, кийине, лякин кимнинъ ниметинен, кимнинъ эмегинен тамакъ сыйлагъаныны, кийинип-къушангъаныны тюшюнмей.

Амма, сорачы, богъдайнынъ къайда оськенини билеми экен?

— Ойле сойынынъ олюге де файдасы ёкъ, тиреге де.
О тыпкъы бир акъ терек.
Ичтен къувуш олса да, тыштан шувулдай бере.
Инсаниетликтен хабери олмагъан, тек озюни бегенип юрген махлюкъны да ер котере даа, Месюде.
Ойле тенбель, арамтамакъ ич кимсеге керекмей.
Мына шунынъ ичюн де Семенюкнинъ, Къуртвелишанынъ огъланлары мында озь ерлерини тапмай юрслер.

— Ер мераметли, Себиля.
О эр кесни котере.
Эр шейни де озь багърына сыгъдыра.
Бизде ойлелерине патта-сатта расткелине, лякин яхшы адамлар пек чокълар.
Яхшы адам этрафта эр даим яхшы козьнен бакъа.
%
Олар алидженап адамларнынъ алдына бир такъым зорлукълар кетирип чыкъаралар.
%
Бу совхознынъ янъы къурулып башлагъан вакъыты эди.
Этраф чыр-чыплакъ.
Не эв, не терек.
Мынавы бизим отургъан йылгъа бою исе, ташлы, чакъыллы бир ер эди.
Адамларымыз шу ташлы-чакъыллы ерде эвлер тиклеп, тереклер отуртып, аят къурмагъа башладылар.
Бизден бираз авлакъта, койнинъ юкъары башындаки яхшы ерде исе, мезарлыкъ япкъанлар, акъыз.
Мем шаштым.
Бир кунь огълума дейим: бу ташлы ерден кечиниш къыдыргъандже анавы яхшыджа ерге бир шейлер эксенъиз олмаймы?
Билесинъми о манъа не деди?
«Бизим джанымыз сагь,сагъ адам исе, эрнимесе, тенбеллик этмесе таш устюнде де кечиниш къурар.
Амма, олюлеримиз бу дюньядан кеткенлер, оларгъа башкъа бир шей керекмсй, барсып яхшы, йымшакъ топракъта ятсынлар».

Мына бизде ойле адамлар да бар.

— Дюньяда яхшылыкъкъа етер не бар я?
Мен акъайымнен къыркъ йыл омюр эттим.
Бир кунь мени ынджытмады.
Урьметиме урьметнен джевап къайтарыр эди.
Къыркъ йылда мен онъа бир кере джики-джикине сыйпалып букленмеген, я да онъ тарафы чевирильмеген чамашыр бермедим.
Иштен къайткъанда исе, чаресини тапсам, эр кунь къапы алдына чыкъып оны къаршылар эдим.

— О да акъылгъа ятаджакъ шей дегиль эди.
О заманнынъ худжур адетлерини макътама манъа, Месюде.
Мен сенден бираз яш олсам да, анамнынъ тёккен козьяшларыны аля даа хатырлайым.
Биз энди ашымызны ашадыкъ, яшымызны яшадыкъ.
Балаларымызнынъ бугуньки бахтыны коресинъми?
Оларнынъ къуванчы, бизим де къуванчымыз...

Фидане кенарда ойнай эди.
Бир эвчик ясагъан.
Ичинде къокъласыны ерлештирди.
Эвчикнинъ янында аювчыгъы тура.

— Не ясадынъ къызым? — деди Месюде апте.

— Мынавы аюв эвге кирип къокъламны хырсызлап кетеджек ола,— деди Фидане.

— Хырсызламаз о.
Кель къызым бу якъкъа.

— Масал айтырсызмы?

— Айтырым, кель.

Фидане келип Месюде къартанайнынъ тизине ятты.
Козьлерини сюзип масал динълемеге азырланды.

— Бир заманда бар экен, бир эаманда ёкъ экен.
Балабан бир дагънынъ четинде кичкене бир койчик бар экен.
О койчикте бир къадын яшай экен.
Эки къызы бар экен.
Бири огей экен.

— Ойле дегенинъ не?

— Озюнинъ къызы дегиль, башкъа ананынъ къызы экен.
Оны ич де севмей экен.
Бир кунь алдатып дагъгъа алып кеткен.
Къолунда эки дане къурып-къаткъан къабакъ бар экен.
Дагънынъ тёпесине чыкъкъан.
О къабакъларны бир терекке келип къойгъан.

— Мына, къызым сен бу къабакъларгъа бакъып тур, мен барып одун джыяйым.
Олар тыкъыр-тыкъыр эткенде мен келирим, деген.
Кеткен амма, бир даа къайтып кельмеген.
Бу оксюз къызчыкь беклеген-беклеген, ушюген.
Энди къаранлыкълашып башлагъан.
Къызчыкъ къоркъкъан ве агълагъан:
«Тыкъыр-тыкъыр эткен къабачыгъым, мени быракъып кеткен аначыгъым» деп агълагъан.
Бир даа бакъса бир узун сачлы къартанай кельген.

— Не агълайсынъ, къызым? — деген онъа.

— Анам мени ташлап кетти, онъа агълайым,— деген къызчыкъ.

— Башымны бакъасынъмы къызым?

— Ятынъ тизиме бакъайым.

Шу ерден къартанай бу къызчыкъны алып кеткен.
Балабан бир падиша сарайына кетирген.
Падишанынъ огълу оны пек бегенген.
Къызчыкъны кийиндиргенлер, сачларыны индже-индже орьгенлер, уджларына алтынлар такъкъанлар, башына алтын фес кийдиргенлер.
Сонъра падишанынъ огълуна эвлендиргенлер.

Огей къызыны бойле ташлап кеткен анасы бу шейлерни эшиткен.

— Токътачы сен,— деген о,— барып озь къызымны да шу дагъгъа ташлайым.
О да шай алтынларгъа гъаркъ олып яшасын.

Туткъан къызынынъ къолундан, догъру шу къабакъларнынъ янына алып баргъан.
— Бу ерде мени беклеп тур къызым.
Къабакълар тыкъыр-тыкъыр эткенде мен келирим, деген.
Кеткен, амма бир даа къайтып кельмеген.
Къызчыкъ ушюп, къоркъуп башлагъан.
«Тыкъыр-тыкъыр эткен къабачыгъым, мени быракъып кеткен аначыгъым» деп агълагъан.
Бакъса, бир узун сачлы къартанай кельген.

— Кене шу къартанаймы? — деди Фидане козьлерини тёгереклендирип.

— Эбет, эбет кене шу къартанай.
Не агълайсынъ кьызым? — деген онъа.

— Анам мени ташлап къачты, онынъчюн агълайым,— деп джеваплангъан къызчыкъ.

— Башымны бакъасынъмы? — деген къартанай.

— Къурт тюшсин башынъа.

Къыз ойле дегенинен бу къартанай оны панджаларынен урып ашамагъа башлагъан.
О къартанай дагъ анасы экен.
Къызчыкъны ашагъан да, кемиклерини бир ерге обалап къойгъан.

Бир къач вакъытлардан сонъ къызнынъ анасы, барып бакъайым, балама не олгъан экен деп дагъгъа кельген.
Бакъса, къабакълар тыкъырдап туралар, амма къызчыгъынынъ тек кемиклери къалгъан.
Агълай-агълай эвге къайткъан да кельген.

— Биттими?
Я оны ничюн ашагъан къартанай?

— Тербиесиз экен, тенбель экен, балам.
Башыны бакъмагъан.

— Ятынъ сизинъ башынъызны бакъайым,— деди Фидане.
Месюде апте кульди.

— Айса, бир масал даа айтынъ.

— Энди къайтайыкъ балам, кеч олды.
Эскендер, кель бу якъкъа!
Эвден Айрие чыкъты.

— Мен оны джувундырып яткъыздым.
Къалсын бизде.
Урбаларыны темизлеп къояйым, саба мындан турып мектепке кетер.

— Айды, яхшы.
Къалсын балам,— деди Месюде къартанай.
Сонъра Фиданенинъ козьлеринден опип, эвине къайтты.
