## Экинджи къысым

### I

Отуз докъузынджы болюкте медицина пункты ачылды.
% Макъпуленинъ теклифинен Айрие мында санитарка олып чалышмагъа башлады.

— Парасы аз олса да, баланъа козъ-къулакъ олурсынъ, тамакъ къасеветинден де къуртулырсынъ, ашкъа кетеджек масрафынъ джебинъде къалыр,—деди Макъпуле.

Эльбет де, бу иш Айриеге бир тарафтан келишсе, дигер тарафтан эльвермей эди.
Юнус бир озю чалыша.
Онынъ къазанына эки тамакъ даа келип къошулды .
Айрие яш къадын.
Кийинмек керек.
Юнус бекяр, эвленмек керек.
Буларнынъ эписини Айрие тюшюнип-ташынды, лякин, дагъгъа кетип чалышмакъ ичюн шимдилик онынъ эли-аягъы багълы.
Фидане бираз даа котерильсе, сонъ иш сайламайджакъ амма...

Медицина пунктынынъ эки одасы бар.
Айрие саба эрте турып, собаларны якъмакь, одаларны темиз-пак тутмакъ керек.
Къыскъасы, эмширелик вазифеси де онынъ бойнунда.
Айлыгъы да дёрт юз элли кумюш.
Дагъда чалышкъанлар эки бинъге къадар къазаналар.
Эр алда, шимдилик бу иш Айриеге келише.
Шунынъ ичюн Макъпуленинъ теклифине Айрие разы олды ве бу ишни озюне ляйыкъ таныды.

Чебернинъ эли эр шейге яраша, дей тургъанлар.
Айрие медпунктнынъ бутюн ишини озь низамына чекти.
Чокъкъа бармадан пенджерелерде чечеклер пейда олдылар.
Перделерни озюнинъ орьген чешит орьнекли нагъышларынен яраштырды.
Не вакъыт бакъсанъ, поллар темиз, чаршафлар, перделер акъбардакъ киби бем-беязлар.
Мында онъа энъ къыйын иш — одун парламакъ эди.
Дагъдан тёмеклерни пычып кетирелер,
амма ярып бермеге киши ёкъ.
Бу иште онъа Юнус ярдым эте.
Бир къач куньлик одуныны парлап бере, сонъ озь ишине чыкъа кете.
Одун керек олгъан сайын Юнусны къайдан тапарсынъ?
Истер-истемез Айриенинъ озюне парламакъ керек ола.
«Хасталарны сувукъта тутмакъ олмаз» дей о лаф чыкъкъанда.
Собаларны якъып, бутюн ишини бир сырасына къойгъан сонъ, устюне беяз халатыны кийип, пенджере янындаки курсюге ерлешип отура.
Бу онынъ энъ севген ери.
Ашханенинъ алдындаки мейдан бу ерден яхшы корюне.
Эр кес онынъ козю алдында.
Биревлер ишке ашыкъа, биревлер ашханеден абынып-сюрюнип чыкъа, кимиси ракъы будкачыгъынынъ этрафында долана, биревлер иштен къайта, биревлер тюкянгъа келе...

Булар эписи Айриеге адамларны белли бир дередже огренмеге, табиатларыны бильмеге ярдым эте.
Энъ яхшысы шу ки, куннинъ кечип кеткенини дуймай къала.
Элиндеки оясынынъ бирини ишлеп битиргендже, экинджисини башлай.

Къыш эр ерде къышлыгъыны эте.
Айриенинъ якъаджакъ одунлары къар тюбюнде къалды.
Бугунь онынъ соба тутандырмагъа бир ёнгъасы биле ёкъ.
Юнус гедже сменасында эди.
Айрие саба ерге ярыкъ тюшер-тюшмез турмагъа меджбур олды.
Фуфайкасыны кийди.
Башыны юн шалына сарып багълады.
Тек козьлери корюне.
Гедже ягъгъан терен къар устюнде излерини къалдырып, медпункткъа догъру адымлады.
Парланаджакъ одунларгъа къолнен тиймекнинъ чареси ёкъ.
Тийсенъ санки пармакъларынъ бузлап тюшеджек.
Айрненинъ пармакълары.
Къар киби беяз, индже, назик пармакълар...
О джесаретленип бир тёмекни къар тюбюнден тартып чыкъарды.
Тиклеп отуртты.
Балтаны котерейим дегенде, тёмек йыкъылды.
Бир даа алды, къар устюне эки кере котерип урды, тёмек озь изи ичинде къадалып къалды.
Лякин, балтанынъ бузлу сапыны тутмагъа пармакълары чыдамады.
Агъзына якъын кетирди.
Багърындан чыкъкъан джыллы нефеснен уфледи.
Файда бермеди.
Сонъра къолларыны фуфайкасынынъ ичине, къойнуна сокъып пармакъларынынъ уджларыны къолтукъларынынъ астына къыстырды.
Озь сыджагъынен озюни къыздыргъан сонъ, алель-аджеле балтаны алып тёмекнинъ ортасына яндырды.
Кене ярылмады.
Инатланды.
Дерсинъ бу яш къадынгъа къылынмакъ истеди.
Бутюн къуветини топлап, юкъарыгъа созула берип, бир даа урды.
Фуфайкасынынъ ичине сыкъылып къалгъан кокюслери сарсылдылар.
Бу сефер балта тёмекке сапланып къалды.
Оны чыкъарып алгъандже пармакълары бир даа сызлап башладылар.
Кене къойнуна тыкъты.
Анда санки соба яна.
Соба янмаса да къадын къоюны.
Онынъ арарети керек олса демир иритир...
Ёлда Мурадасыл пейда олды.

— Олян, дагъны тюшюнъде корьдинъми, 
бу къадар эрте къайда ашыкъасынъ? — деди Айрне онъа эришип.
Мурадасыл индемеди.
Кутюкке санчылгъан балтаны эслегенинен, Айриеге тараф адымлады.

— Не джимпийип къалдынъ? —деди о Айрненинъ шал астындан янып тургъан козьлерине бакъып.

— Мынавы кутюклерге сёз кечиралмайым,— деди Айрие къар тюбюндеки агъач обагъа тараф башыны саллап.
— Сиз манъа дагъдан не расткельсе оны юклеп йибересиз.
Ким парлайджагъыны аслы тюшюнмейсинъиз.
Деминден берли мынавы кутюкни ярып оламайым.

— Къана, берчи бу якъкъа.

Мурадасыл балтаны авада доландырып бир саллагъан эди, тёмек эки парча олып, эки тарафкъа атылып кетти.
Сонъ бир даа, бир даа.
Бойнунда салланып тургъан чантасы кедер этти.
Чыкъарып, къар устюне ташлады.
Мурадасыл ойле къызышып кетти ки, Айрие ташып етиштирамай.
Кесильген одунлар обаланып къалдылар.
Мурадасыл Айриенинъ къызарып къалгъан пармакъларыны эследи.

— Я къолчакъларынъ къайда?
— деди о джиддийликнен.

— Къолчакъкъа даа алышмадым.
Кийсем бир одун тутамайым, сыптырыла кете къолумдан,— деди Айрие козь къиясындан кулюмсиреп.
Мурадасыл онынъ утансырап лаф эткенинден къолчагъы олмагъаныны анълады.

— Ма, мынавы къолчакъларны, сокъ къолунъны!

Мурадасыл чантасындан эки янъы къолчакъ чыкъарып кесильген одунларнынъ устюне ташлады.
Сонъра, чантасыны алып, озь ёлуна девам этти.

Айрие собаларны тутандырды.
Олар гурюльдеп кеттилер.
Чокъкъа бармай одалар къыздылар.
Сонъра фуфайкасыны чыкъарып, устюне халатыны кийди.
Кузгю къаршысына келип, сачларыны тюзетти, чырайыны эслеп бакъты.
Онынъ янакълары майыс кирези киби къызаргъан.
Козьлерннннъ тюбюнде азачыкъ сиярынты пейда олгъан.
«Юкъусызлыкътан олса керек», деди о ичинден.
Аркъасыны кузгюге чевирип, халатыны сыйпап бакъты.
Бол корюнди.
Бир парча къушагъыны сыкътырды.
Бели инджерди, кокреклери бираз даа юксельдилер.

Экинджи куню Айрие ишке кельгенде къапы алдында кене бир оба кесильген одун тура эди.

— Мурадасылнынъ ишидир бу — деди о ве къуванчнен одунларны ичери ташып кирсетти.

Айрие медицина ишине тез алышты ве оны юректен севип башлады.
Эким хасталарны къабул эткенде даима янында отурды, дикъкъатнен бакъты, онъа керек ярдымны япмагъа тырышты.
Хасталаргъа язылгъан рецептлер боюнджа илядж бермеге, энъ эйиси шу ки, укол япмагъа пек тез огренди.
Ильк медицина ярдымы косьтерюв ишлерини бир тамам менимседи.
Илядж ичирмек, яра багъламакъ, чезмек ве дигер ишлернинъ бир минсиз япылгъаны ичюн, эким Айриени пек севди ве эр вакъыт янына алып юрди.
Хусусан хасталарнынъ эвине бармакъ керек олса, эким Айриени алмагъандже къапыдан чыкъмады.

— Сенинъ эр шейге элинъ келишкени киби, тилинъ де келише, Айрие,— дей онъа эким Антонина Алексеевна.
— Сен хасталарнынъ тилини анълайсынъ.
Сенинъле берабер манъа чалышмакъ енгиль ола.
Мен район сагълыкъ сакълав болюгининъ башынен анълашып, сени Таубасыдаки эмширелер курсына кирсетмек истейим.
Эгер разы олсанъ, бутюн дерслерни ве амелият кечюв ишлерини озь бойнума аладжагъым.
Бойле де мен афтада эки кунь анда барып дерс берем.
Секиз ай кечер-кетер, дуймай къалырсынъ.
Барып имтиан берирсинъ ве бу ернинъ адамлары айткъаны киби бир «дохтур апа» олур кетерсинъ.

— Мен сизнинъ япкъан эйиликлеринъизни ольгендже унутмам Антонина Алексеевна,— деди Айрие севинчли козьлеринен онъа бакъып.

— Санъа беяз халат пек яраша, сен бу хызметке ляйыкъ адамсынъ, ялынъыз окъумакъ ве гъайрет этмек керексинъ.
Ишке киргенинъден берли мен ялынъыз хасталарнынъ алгъышыны эшитем.
Энди «Рахмет», «савбол къызым» деген сёзлерге алышып къалдым.
Санъа эркеклер дегиль, къадынлар да сукъланалар, Айрие.
Мен де сукъланам.
Сен эм гузельсинъ, эм табиатлысынъ.
Мынавы беяз халатны устюнъе кийип, сачларынъны арткъа топласанъ, сенден козюмни аладжагъым кельмей.
Мен баягъы вакъыттан берли сынап турам.
Мында бир узун бойлу адам бар.
Ашагъы баракларда, демирёл тарафта отура.
О ашханеге кирип чыкъкъан сайын, мынавы, сен тургъан пенджереден козюни алмай.
Адыны бильмейим, мен оны санъа корьсетирнм.

Айриенинъ тенинден боджеклер юрген киби олды.
О, Мурадасыл акъкъында сёз кеткенини анълады.
Богъазына бир шей тыкъылып къалгъан адам киби, бир юткъунып алды ве Антонина Алексеевнанынъ фикрини бир кереден урып йыкъмакъ истеди.

— Меним акъайым бар, балам бар, Антонина Алексеевна.
Бу акъта, риджа этсем, менимле бир даа лаф этменъиз.

— Сен керчектен де эвелькининъ дженюп къадынлары киби лаф этесинъ, Айрие.
Озюнъ земане адамысынъ.
Сенинъ бир буюк эксиклигинь бар, о да шу ки, сенде ачыкълыкъ етишмей.
Озюнъни тар къафес ичинде тутасынъ.
Джанынъ агъырмасын, бойле къадынларны шимди эркеклер чокъ бегенмейлер.

Бу сёзлер Айриеге пек тесир эттилер.
Онынъ козю алдындан Алиманнен яшагъан куньлери келип кечти.
«Демек, Алиманнынъ менден сувунмасына озюм къабаатлы экеним», деген фикир доланды онынъ башында.

Айриенинъ акъайынен бозушкъаныны Макъпуледеы башкъа кимсе бильмей.
Антонина Алексеевна да, эр кес киби, онынъ акъайыны арбий хызметте, деп биле.
Макъпуле ве Айрие ойле анълашкъан эдилер.

Бугунь Антонина Алексеевнаны динълеген сонъ, Айриенинъ юрегине сувукълыкъ тюшти.
«Мурадасылнынъ пенджереге бакъкъаныны эслеген олсалар, я онынъ манъа одун кесип бергенини корьгенлер азмы?
Булар эписи бир кунь Макъпулеге барып етер.
Макъпуле меним тувгъаным киби.
...Коресинъми, башыма бир мешакъат даа чыкъаята...»

Бу тюшюнджелер Айрненинъ башыны айландырып, эзгелеп-ёрып туралар.

Айрие акъшамны сабырсызлыкънен бекледи.
О Макъмулени корьмеге ашыкъа эди.
Медпуктнынъ къапыларыны ипып, догъру Макъпуленинъ эвине кетти.

— Бугунь иштен кеч къайттым,— деди Макъпуле Айриенинъ кельгенине къуванып.
— Даа аш-сув бакъмагъа къолум тиймеди.

— Шимди мен санъа ярдым этейим.
Къана къартоп сепетини косьтерчи?

Макъпуле элини-бетини ювуп, орталыкъны джыйыштыргъандже Айриенинъ къолтавасында къызартылмакъта олгъан къартоплар чырылдамагъа башладылар.

— Ягъны къызгъанма!—деди Макъпуле кроватынынъ орьгюсини тюзетип.
— Семичка ягъы къартопнынъ леззетини кетире.

Макъпулепинъ козюне Айриенинъ пенджере ичинде ташлагъан къолчакълары илинди.
Къолуна алды, айландырып бакъты.
Таныш къолчакълар.
Оларны эки кунь эвельси Мурадасылгъа озю берген эди.
«Бу къолчакълар Айриеде не ишлей экен?», деп тюшюнди Макъпуле.
Кене къайтарып ерине къойды, лякин индемеди.

Айрие таванынъ устюни ачты.
Къартоп бувлары оданынъ ичини къокъутты...

— Сонъ, ишинънен анълашып оласынъмы?
—деди Макъпуле аш башында.

— Антонина Алексеевна мени бегене, курскъа кирсетеджек ола...

— Тюшюнип отурма, разылыкъ бер,— деди Макъпуле онынъ сёзюни болип.

— Тюневин Мурадасылны корьдим, акъыз,— деди Айрие кулюмсиреп.
— Манъа одун кесмеге ярдым этти.

— Къолчакъ да берген санъа,— деп кестирди Макълуле.

— Оны къайдан билесинъ?
—деди Айрие тааджипленип.

— Таныдым.
Мен оларны шеэрден кетирткен эдим.
Бизим болюкте ойле къолчакъ кимседе ёкътыр.

— Одун кескен сонъ, ташлады кетти, акъыз, аджыды гъалиба.
Мераметли адамгъа бенъзей.

— Мен оны аджыдым, о да сени аджыгъан...
Айттым да мен санъа онынъ къызгъанч олмагъаныны.
Озь джанынынъ къадирини бильмеген бир адамдыр.
Керек олса устюндеки урбасыны да чыкъарып берир.
Тек онъа хиянетлик этмейджексинъ.
Ойлелерини корьмеге истемей.
Тюневин Зерагъа бир иш кескен.
Сонъки алты метрликни тыгъыртып вагонеткагъа чыкъаргъан сонъ, тютюн якъмагъа токътагъанлар.
Шакъалашкъанлар .
Эбет, дагъда шакъасыз олмай.
Шакъанен энъ агъыр ишни япып битиргенинъни дуймай къаласынъ.
Биреви шакъа этип гонъюль ала, биреви шакъанен джанынъны якъа.
Зеранынъ кене тили къашынып башлагъан .

— Сырыкъ киби боюнънен Макъпуленинъ садакъасына кунюнъ къалдымы?—деген.
— Анавы мукяфатны аля даа унутмагъан, акъыз.
Мурадасыл къолуна балтасыны алгъан да:

— Бизим звенодан аягъынъны савуштыр, эгер бир кунь даа яныма келирсинъ, башынъны мынавы кутюк устюне эгильтип, тилинъни шарт кесип алыр да, къолунъа туттырырым!—деген.
— Артындан даа бильмем нелер къошкъан...
Зера керчектен къоркъкъан.
Кимге шикяет этсин.
Манъамы ?
Мефодий Пантелеевичке баргъан .
Къайда йиберсенъиз-йиберинъ мен о делининъ звеносына бармам,— деген.
Кимсе оны озь звеносына алмагъа истемей.
Мефодий Пантелеевич шимди о бильмирни къайсы звеногъа тыкъаджагъыны тюшюне.
Мен де индемедим.
Барсын, тапсын озюне ер.
Бельким текяран дурулыр.
Башында акъылы олса анъламакъ керек.
Бир звенодан къувула, дигерине къабул этмейлер.
Бу не демек?
Джемиетте бойлелерине ер тапмакъ зор.
Анълы адам ичюн бундан буюк масхаралыкъ олурмы?
Джемаат тазирининъ чешит усулларындан бири де, иште будыр.

Айрие, Макъпулени динълей, лякин озю Мурадасылны тюшюне.
«Барып да Антонина Алексеевнанынъ айткъаны догъру олса?
Шу пенджере янында бир даа отурмайджам.
Одун кесмеге кельсе?..
Э, келеджектир даа.
Инсан инсангъа ярдым этмейджекми ёкъса?
Буны Макъпуле биле.
Адамлар корелер.
Бир Мурадасыл дегилъ, манъа башкъалары да ярдым этелер.
Энди адамлар озьлери сорап башладылар.
— Одунынъ бармы, Айрие?—деп кечелер...

— Не индемей отурасынъ?
— деди Макъпуле Айриенинъ козюне бакъып.

— Мурадасылгъа шу къолчакъларны къайтарып берейимми экен, деп тюшюнем,
— деди Айрие башында долангъан фикирлерини сакълап.

— Энди сен шашмалап башладынъ!
— деди Макъпуле сертейип.
— Санъа къолчакъ керекмейми ёкъса?
Мында къолчакъсыз адым атылмай.
Орманда тек къышта дегиль, язда да къолчакънен чалышалар.

О, Айрие ве Мурадасыл ичюн ич бир шей шубеленмей, акълына ич бир тюрлю яманлыкъ кетирмей эди.
Бираздан сонъ, кене Мурадасылны айтып башлады.

— Тюневин ишнинъ сонъунда барып онынъ делянкасыны бакъайым, дедим.
Пытакъларны джыйып оба-оба япкъан ташлагъанлар.
Ничюндир, якъмагъанлар.
Оларны иш вакътында якъмасанъ сабагъадже къар астында къалалар.
Экинджи куню якъмакъ пек къыйын ола.
Этрафкъа козь ташласам, эр кес къайткъан.
Делянкада кимсе ёкъ.
Бир даа бакъсам, яныма чип эттирип къар томары тюшти.
Мен элеслендим, лякин бир кереден алдырамадым.
Кене бир томар даа.
Бу кереси омузларымнынъ ортасына тюшти.
Айланып бакъсам, пытакъ обаларынынъ артында Мурадасыл тура.

— Буларны кимге обалап къалдырдынъыз, ничюн якъмадынъыз?
— дедим онъа чевирилип.
О бир шей айтмай.
Тишлерини корьсетип кулебере.

— Дженнетте еринъни корьдинъми?
Неге къатып-къатып къаласынъ?—дедим.

— Аселет якъмадыкъ,— деп ырджайды.
Сонъ къолундаки къар томарыны сыкъа берип меним яныма кельди.
Къолуны омузыма узатаджакъ олды, мен четке бурулдым.
Къоркътым, акъыз, этрафым орман.
Аз къалдым къычырмагъа.
Биз гъарип къадынлар зоргъа къалдыкъмы, къычырып къуртуламыз.
Бу ерде авджы киби доланып юргенинъ не?
Якъмайджакъ олгъан сонъ, не къайтмадынъ?— дедим.

— Сенинъ бир озюнъни дагъда къалдырмакъ олурмы?
Илле келип тешкереджегинъни билип отурам бу ерде.
Раатсызланма, Макъпуле, саба ола хайыр ола, 
айды юрь, кеттик,
— деп къолума япышты.

— Сонъуна къалгъан шейге къар ягъа,
— деп мына бунъа айткъанлар.
Саба пытакъларны къар тюбюнден тапсанъ ал.
Баарьде исе штраф,— дедим.

— Штрафны берабер тёлермиз,— деди де, ерден бир авуч къар алып меним бетиме септи.
Токъта, дедим, шу эрифке бир иш кесейим.
Ёл кенарында къаргъа саплангъан курек тура эди.
Бир курек къар алып бунынъ энъсесине къойгъан эдим, омузларыны къысып токътады да къалды.
Сонъ башладым кене къарнен шыбаламагъа.
Чаре тапмады, курекке япышты.
О тарта, мен тартам...
Акъай десенъ де ери бар.
Бир силькинген эди, ёл кенарындаки къар куртюги ичине комюльдим кеттим.
Сонъ келип къолумдан тартты.
Турдым амма, устюм-башым къар.
Къолчакъларынен къакъып темизледи.

— Я сен?

— Мен де онынъ омузларыны, энъсесини къакъып, темизледим.
Сонъ юкъары складкъа кельдик.
Ничюндир бильмем, сонъки вакъытларда о манъа зиядесинен якъынлашып башлады.
Сенинъ дегенинъ киби гъалиба, севе, лякин ичинде тута.
Бунъа бир ёл тапайыкъ, достчыгъым.
Бу эриф мени эджельсиз ерге къояджакъ.
Эки йылдан берли тельмирип юрем.
Юкъумда да раатлыкъ бермей.
Козюмни юмдыммы, тюшюме келе.
Сельби киби бонуна сарылам, севем, бетини, сачларыны сыйпайым, эркелейим, озюм эркеленем.
Севинчимден абдырап уянам.
Янымда кимсе ёкъ.
Дёрт диварнынъ ичинде бир озюм ятам.
Къоркъам.
Турып лампочканы якъам.
Юкъум къачып кете.
Алайым башымны, чыкъайым кетейим, дейим.
Тышта къар.
Пек къыйын, достчыгъым.
Дюньяда къадын кишининъ озь оджагъы олмадымы, онынъ бахтлым дегенине инанма.
Истесе алтындан туфли кийсин, сарайларда пуф тёшеклерде ятсын, янында севимли омюр аркъадашы олмагъан, эрининъ назынен назланмагъан къадыннынъ менимдже омрю окюнчли кече.

Макъпуле бу лафларнынъ Айриеге тесир этип башлагъаныны эследи.
Онынъ вазиетини бираз енгиллештирмек макъсадынен:
— Сенинъ янынъда, эр алда, эглендженъ бар, Айрие, сен мени озюнънен бир этме Фидане санъа омюрлик аркъадаш.
Ананъ, къардашынъ бар...

Айрие бираз юрекленди.
Макъпуленинъ айткъанлары онъа белли бир дередже токъунгъаныны о яхшы феркълай эди.

— Анам манъа бутюн вакъыт айтып тура,— деди Айрие.
—Акъайнынъ чарыкънен кетиргени, балам къадыннынъ маджарнен ташыгъанындан хайырлыдыр.
Звде бир джарты акъайынъ олса, юрегинъ эр вакъыт ат башы киби турар, дей.
Эбет, къартлар буны омюрден алып айткъанлар.
Эвель вакъытларда огюз екип, я да ат екип арман бастыргъанлар.
Акъшамгъа къадар айдалгъан арман тюшкен сонъ, богъдайны бешпармакънен ельге савурып темизлегенлер.
Бабам да шай, энди къышлыкъ эрзакъмыз азыр деп, ёрулып-талып эвге къайтып келе де, босагъа устюне отурып аягъындан чарыкъларыны чыкъара экен.
Чарыкъларны айландырып къакъкъанда ичинден эр вакъыт богъдай тёкюле экен.
Анам оларны да зиян этмеген.
О девирден къалгъан бир лаф амма, анъламагъа бильген адам ичюн манасы пек буюк.
Мурадасыл киби адам акъикъатен чарыгъынен кетирсе тойдурыр.

Айрие турды, пенджереге якъын келип къолчакъларны алды.
Къайтарып ерине къояджакъ олды, пешман этти.
Сонъра фуфайкасынынъ джебине тыкъты.
Тышта курпелеп ягъгъан къар данечиклери Макъпуленинъ пенджересини чертип-чертип алалар.
Къар бойле ягъдымы, аванынъ сувутаджагъы бес-белли.

— Къал бу гедже Айрие,— деди Макъпуле.

— Анам къасеветленир.
Фидане гедже уяна, кимерде ассызлай.
Айды, геджелер хайыр, ярын корюширмиз...

Макъпуле сабагъа къадар айланып чыкъты.
Козьлерининъ къапакълары шишти, башы дувулдап башлады,
лякин юкълап оламады.
О Мурадасылнынъ дагъда эткен шакъаларыны, къар ичинде ойнашкъанларыны, бири-бирлерининъ усть-башларыны къакъкъанларыны...
Ниает, саба эрте Айриеге барып одун кескенини ве къолчакъ меселесини хатырлады...
