### VIII

Куньдюз ава булутлап, кене бир къач сагъанакъ ягъмур кечти.
Ишчи кунюнинъ сонъу.
Тютюнджилерге онынъ чокъ зарары олмады.
Энди эписининъ сепетлери толгъан эди.
Эгер гедже ягъмаса, саба кене эрте ишке чыкъып, ёлакъ араларында истегенинъ киби чалышмагъа мумкюн.
Гедже ягъмур ягъса, чаре ёкъ, эртеси куню ерлер саркъкъандже беклемек керек ола.

Эмирвели аранда сепетлерни бошатып къайтмакъта эди.

Сокъакъларда хусусан идаренинъ янында адамлар бири-бирине къарышып юрьмектелер.
Эр кимнинъ бир иши бар.
Кимиси бухгалтериягъа кире, кимиси директорны беклей, кимиси ягъмурдан сонъ, серин авада кезинмеге чыкъкъан.
Автобус токътагъан ерде беш-он адам сонъки рейсни беклеп турмакъта.
Олар сабырсызланалар.
Базылары сыкъ-сыкъ саатке бакъалар, базылары шакъанен вакъыт кечирелер.
Автобус озъ вакътындан ярым саат кечикип кельди.
Ягъмурнынъ онъа да тесири олса керек.

Ёлджулар бири-бири артындан тюшип башладылар.
Огде, аякъ устюнде тургъанлар тюшкен сонъ, къапыдан Еремеевнинъ башы корюнди.
Онынъ артындан Арсланов, Семенюк, Чеврениди, Макъпуле ве бир къач ёлджу даа тюштилер.
Республикаларара он куньлик теджрибе бригадасы къайтып кельди.
Автобуснынъ кельгенини корип, ёл кенарында токъталып тургъан Эмирвелининъ козюне Арсланов илишти.
Арсланов автобустан тюшкенинен чемоданыны ерге къонып папирос якъаджакъ олып къармаланды.

— Олян, хош кельдинъ акъай!
Чырайынъ янгъан, дженюптен кельгенинъ корюлип тура, даа зияде къараргъансынъ,— деди Эмирвели.

Олар агъа-къардашлар киби къуджакълаштылар.
Бири-бирлерининъ бетине бакъып, бираз индемей турдылар.
Сонъра, Эмирвели чемоданны алып,
Арслановнынъ эвине таба адымладылар.
Ёлда Эмирвели ишлернинъ кетишаты акъкъында, къырылгъан тютюннинъ аранда ятып къалмагъаныны ве ниает мантар меселесини айтты.
Мантар лафы чыкъкъанынен Арсланов тарс токътады.
Агъзындаки папиросыны чыкъарып атты ве енгильден сёгюнип алды.

— Юрь, кеттик тарлагъа! — деди о сертейип.

— Шимди тарлада не япаджакъмыз, Самедин агъа?
Балчыкъкъа батар къайтырмыз.
Ёкъса, сиз баргъанда тютюнлер тириледжекми?
Саба ола, хайыр ола.

Арсланов шубели козьлерини Эмирвелиге тикти.
Индемеди, джебинден бир папирос даа чыкъарып, окесинден силекийленип къалгъан дудакълары арасына къыстырды ве джеплерини къарыштырып башлады.

— Не къыдырасыз я? — деди Эмирвели онынъ шашмалагъаныны корип.

— Берчи, сернигинъни, керчек сен чекмейсинъ де.

— Я серник къолунъызда да?

— Эй, анасыны, бу къадар матювлик ола экен даа.

Арсланов къолундаки серник къутусыны саллап бакъты, ичинде бир шей ёкъ эди.
Кенаргъа фырландырып йиберди.
Даа деми агъзындан чыкъарып ташлагъан папиросынынъ тюбю ерде тютеп турмакъта эди.
Эмирвели узанып алды ве Арслановнынъ къолуна туттурды.

— Айды, кеттик,
— деди Арсланов папиросыны тутандыргъан сонъ.
— Сен догъру айтасынъ.
Иш ишлигинден кечкен сонъ, истесенъ озюнъни къаядан ташла.
Еди гектар...
Энъ аздан етмиш центнер!
Бу бизим бригада ичюн буюк гъайып.
Гъайыбы турсун, я масхаралыгъыны айтмайсынъмы?

— Эр шейде масхаралыкъны ортагъа чыкъарып къойманъыз, Самедин агъа.
Тютюнде мантардан башкъа даа чешит хасталыкълар ола.
Чокъ шукюр, бизим тарлаларда шу еди гектар ерден башкъа бир тюрлю заразиха корюнмей.
Ялынъыз шу къыр бетни...
Амма о мантар деген арам шей тамам рак хасталыгъы киби экен.
Рак адамнънгъ ичинде яратылып яваш-яваш джаныны сувурып алгъаны киби, мантар да тютюннинъ тамырындан япышып, бутюн къаныны-шырасыны эмип ала экен.
Олян, козюм алдында дерья киби толкъунланып тургъан ем-ешиль тарла бир къач кунь ичинде солды, джансызланды кетти.

— Онынъ огюни алмакъ мумкюн эди,— деди Арсланов.

— Ич мумкюн дегиль эди.
Рак хасталыгъы шимдилик...

— Мумкюн эди,— деди о текрар Эмирвелининъ сёзюни кестирип.
— Эки гедже юкъламамакъ керек эдинъиз.

Эр алда, мантар рак дегиль.
Онынъ дердине чешит дерманлар бар бизде.
Вакътында ве ериндже къулланмагъа биледжексинъ.
Кечке къалгъан шейге къар ягъа, дегенлер.
Энди башынъны ташкъа урсанъ да, файдасы ёкъ.

— Сиз къабаатны манъа къалдырмакъ истейсизми шу, Самедин агъа?

— Меселе бирде-бир адамгъа къабаат юклемекте дегиль.
Бунынъ себебини догъру анълап, озь янълышымызны озюмиз догъуртмакъ керекмиз.
Илериде бунъа ёл бермемек керекмиз.
Сен не тюшюнесинъ, Эмирвели, ничюн тек шу ерни мантар ургъандыр беллейсинъ?

— Менимдже, о джап ер, кузьде терен сюрюльмегендир.

— Ондан да гъайры, былтыр о джапта не экильгенини билесинъми?

— Бостан.
Керчек, бираз да памидор бар эди.
Къарпызлары къолтукъкъа сыгъмады.
Асыл озю бостан ери экен.

— Бутюн меселе ана шунда, Эмирвели.
Бостандан сонъ тютюн сачмайджакъ экенсинъ.
Мына бизим барып корьген ерлеримизде де ойле япалар.
Экин, я да мысырбогъдай сачылгъан тарлаларда экинджи йылы тютюн яхшы яратыла.
Бостан, себзе экильген ерде тютюн илле бир хасталыкъкъа огърай.
Шимди онынъ огюни ялынъыз химикатларнен алмакъ мумкюн.
Бизим шу еди гектарлыкъ тарламызда былтыр себзе экильгенинден башкъа, не къадар химикат сепкен олсакъ эписини ягъмур селлери ювды.
Топракъ кучьсюзленди, заразиханынъ пейда олмасына ёл ачылды.
Юкъламамакъ керек эдинъиз дегенимнинъ себеби шу ки, мантар баш косьтердими, чечекленмезден эвель эписини сувурып алмакъ керек эди.
О вакъыт тютюннинъ ич олмагъанда ярысыны къуртармакъ мумкюн олур эди.

— Оны биз дуймай къалдыкъ, Самедин агъа.
Ягъмур ягъды, бир кунь ишке чыкъмадыкъ.
Экинджи куню ава пек яхшы къыздырды.
Биз кене шу эски тарлагъа — Мойсабурун бетке тюштик.
Учюнджи куню барып бакъсам, шаштым.
Тютюнлер ягъмурдан сонъ гурьленип кетеджеги ерине солып башлагъан.
Мына меним къабаатым шунда олса керек.
Адамларны алель-аджеле тарлагъа тюшюрип, мантарны тамырындан сувурып алмакъ керек экенмиз.
Мен, къабакъбаш, бунъа акъыл еткизамадым.

— Меселе де шунда.
Амма, мантар юкъламай.
О зиянкяр паразит.
Гъафлет къалдынъмы, онынъ панджасындан къуртулмакъ пек зор.
Ана шу сенииъ анткъан ракынъ да шай, адамларны гъафлет къалдыра.
Онынъ ичюн о шимдилик ат ойната.
Лякин инсанлар онынъ да чареснни тапарлар.
Рак хасталыгъы да озюнинъ сонъки асырында яшай...
Олян, лафкъа алданып чемоданны унутып кеткеним, къолунъ талгъандыр, бер бу якъкъа.

— Зарар ёкъ, Самедин агъа.
Сиз меракълы лафлар айтасыз.
Эм урасыз, эм тойдурасыз.
Чемодан агъыр дегиль.
Сиз, Озьбекистан хаберлери айтынъ.
Тютюнден башкъа бир шей корьмединъизми?

— Самаркъандны корьдик.
Аджайип шеэр экен.
Тарихий абиделери аля бугунь тюсюни джоймагъан.
Улугбекнинъ дюрбесинде, Шах-Зинданда олдыкъ.
Къайткъанда Ташкентни де доландыкъ.

— Макъпуле сизинъле берабер эдими?

— Я кимнен оладжакъ?
Эпимиз берабер юрдик.
Тарлаларда, колхозларда, аранларда, экскурсияда — эр ерде озь группамызнен эдик.
Ургъутлылар мусафирчен халкъ экен.
Пек яхшы къаршылап алдылар.
Бизимле озь тувгъанлары киби фикир алышып-бериштилер.
Къазанчларыны да, эксикликлерини де айттылар.
Бир афта ичинде даа не кореджексинъ?
Корьгенимизни озюмизнен берабер алып кельдик.
Раатлыкъ куню Аман-Къотан дагъларына чыкътыкъ.
Ойле джевизликлер бар ки, корьсенъ шашарсынъ.
Макъпуленен экимиз балалыкъ чагъымызны хатырлап, баягъы джевиз къакътыкъ.

— Халкъ мында сизни ур-патласын эвлендире, Самедин агъа, сиз исе анда джевиз къакъып юргенсиз.

— Кимге эвлендирелер?

— Макъпулеге.
Эки бригадир анда анълашып келирлер, дейлер.

— Халкъ дейсинъ, амма Эмирвели, янъыласынъ.
Айры адамлар айта билирлер.
Мунафыкълыкънен халкъ огърашмай, айры адамлар оны зенаат этип юре де, халкъньнъ адыны кирлейлер.
Дюньяда ондан да буюк алчакълыкъ бармы?
Мунафыкъ — эв бозар, мунафыкъ — достны душман этер, мунафыкъ — намуслы адамнынъ омюрнни ашар, мунафыкъ — инсангъа хасталыкъ этер-этер де, ахыры сонъу озюнинъ башына етер.
Менимдже, мунафыкъ адам халкънынъ душманы олгъанындан башкъа, озь девлетининъ де хаинидир.
Риджа этем саиъа, ойле лафлар эшиткенде «халкъ айта» деп янълыш тюшюнме.

— Багъышланъыз, Самедин агъа.
Дюньяда эр кес къошакъ олып яратылгъан дейлер.
Я эвленсенъиз не олгъан?

— Эбет, «янъгъызлыкъ тек аллагъа ярашыр» деген лаф да бар.

Лякин, эр кес озь къошагъыны тапмакъ керек.
Мен он секизде дегилим, корьгениме уруламайым.

— Догъру айтасыз.
Макъпуле де акъылсыз къадын дегиль.
О да корьген сакъаллысына баба деп япышмаз беллейим.
Айтмасам да оладжакъ эди амма, даянамадым.
Самедин агъа, афу этинъиз, мен сизинъ бахтлы олгъанынъызны, озь оджагъынъызнынъ кулюни озюнъиз къарыштырып яшагъанынъызны истейим.
Берабер чалышкъандан сонъ, бири-биримизни яхшы огренип къалдыкъ, базнам отькенинден айттым.

— Сагъ ол, Эмирвели.
Дост-достнен эр вакъыт ачыкъ къальбли олмакъ керек.
Дегенинъ пек догъру.
Къошакъ керек амма...»
Инсан сорашыр, айван къокълашыр дегенлер.
Меним бу куньге кельгендже сорашмагъа вакътым олмады.
Даа барот къокъусы бурнумдан кетмей.
Энди бу меселе акъкъында тюшюнмеге вакъыт кельди, бакъайыкъ, къысметим ким олыр.
Тютюнлерни къырып алайыкъ, девлет алдындаки борджумызны одейик, сонъ корермиз...

Ёлнынъ эки тарафыны къаплап алгъан къарагъач ве курюч тереклеринннъ арасындан "Алсаба» нынъ алчачыкъ эвлери корюнди.
Арсланов адымларыны сыкълаштырды.
Эмирвели артта къалып башлагъанынен Арсланов онынъ къолундаки чемоданны алды ве кене экиси ян-янаша олып адымладылар.

— Мантар ургъан тютюнлерни къырып алдьнъызмы?
— деди Арслаиов бираз сукюнеттен сонъ.

— Мен о тарлагъа кимсени тюшюрмедим.
Эки-учь куньден сизинъ къайтып келеджегинъизни билем, озюнъиз чыкъып корерсинъиз дедим.
Оны къырып алмакъ къолай.
Истесенъиз ярын саба о тарлагъа тюше билемиз.
Эм ягъмурдан сонъ яхшы олур, япракълары бираз тирилешкендир.

— Башкъа тарлалар насыл, оларны да «Чубарлыкъ» урмадымы?
— деди Арсланов козь къиясындан шубели бакъып.

— О бир тарлаларда тютюн адам боюнджа.
Берекет пек буюк.
Мен беллесем шу еди гектарнынъ устюни бу якътаки берекет орьтер.
Планны бир сёзсюз толдурырмыз.

Эмирвели Арслановны эвине къадар оздурып кельди.
Оларнынь лаф этип кечкенлерини Айрне пенджереден корип къалды.
О алель-аджеле къапы алдына чыкъты.
Азбарда Юнус эчкини къапатаджакъ олып тура эди.
Айриенинъ аякълары кери тартты.
Къайтып эвге кирди, пенджеренинъ алдына кельди.
Сокъакъта энди кимсе ёкъ эди.
Даянамады, башына шалыны ташлап ёлгъа джувурды.
Совхоз бетке козь ташлады, ёлда адам корюнмей:
«Яваш-яваш кетейим, бельки Макъпуле къаршыма расткелир», деген умютнен ёл бою адымлады.
Ягъмурдан сонъ эскен аджджы ельчик онынъ янакъларыны, чорапсыз балдырларьшы чергип алды.
«Акъшам салкъынында кийинмейип ёлгъа чыкъылырмы?» деди о озь-озюне ве юбкасынынъ этегини бираз ашагъы тартып, энди къызарып башлагъан тизлерини къапатмакъ истеди.
Баягъы вакъыт кечти, ёлда кимсе расткельмеди.
Бир къач кунь эвельси мектептен къайткъанда Эскендернинъ юкълап къалгъан арыгъы янына кельди.
Токъталды.
Бир адым даа атмады.
Энди къаранлыкъ чёкип башлагъан эди.
Бираз вакьыт бекледи.
Ёлда кене кимсе корюнмей.
Узакътан машина сеси эшитильди.
Эки тарафтан ёлнынъ устюне саркъып тургъан талларнынъ къаранлыкъ пердеси астындан Молдабаннынъ машинасы корюнди.
О догъру Айриенинъ янына келип токътады.
Машинанынъ къапысы ачылыр-ачылмаз Айрие Макъпуленинъ бойнуна сарылды.

— Вай, достчыгъым!

— Вай, кяфирчик!..

Экиси къучакълашып, опюштилер.
Молдабай оларны къапыларынынъ алдына кетирип ташлады.
Айрие чемодангъа япышты.

— Вай, пек агъыр экен.
Ичине топракъ толдурдыньмы шу акъыз?

Эписи зий-чув олып Макъпуленинъ эвине кирдилер.
Ал-хатир сораштылар.
Макъпуле чемоданны ачып, Фиданенинъ къолуна бир шейлер туттурды.
Сонъра бир саан джевиз толдурып, устюне эки дане бера армуты къойып, Себиля аптеге узатты.

— Алла разы олсун, балам, пек сагъынгъан эдим, ярын бир джевизли макъарне сюзерим,
— деди Себиля апте козьлерини яшландырып.

— Сонъ, не яптынъыз, достчыгъым, яхшы-яхшы барып кельдинъизми?
— деди Айрие сабырсызланып.
Лякин джевап аламады.
Шу арада Себиля апте Фиданени алып чыкъты.
Макъпуле элини-бетини ювуп, урбаларыны денъиштирген сонъ, кроватькъа ясланып бутюн ёлджулыкъ вакъиаларыны Айриеге икяе этмеге башлады:

— Асыл озь тёшегинъе етер ёкъ экен.
Не къадар урьметлеселер де, ашатып-ичирселер де, озь эвинъдеки киби раатлыкъны къайдан аласынъ?
Ёлджулыкъ адамны пек эзе экен.
Акъыз, инанасынъмы, эгер Арсланов олмагъан олса, мен не япар эдим бильмейим.
Самолёт башымны тутты.
Къусып башладым.
Арсланов янымда отура эди.
Эр киши.
Мен эм охшуйым, эм утанам.
Я къайда бараджакъсынъ?
Сонъундан утанувдан да вазгечтим.
Самедин агъа менден асыл чекинмеди.
Манъа кягъыт торбачыкъны узата, мен къусам.
Не исе, эзилип къалгъан сонъ, юкъугъа далгъаным.
Башым онынъ омузына бурулып тюшкен...

Бу ерде, ничюндир, Айриенинъ узун кирпиклери котерильди.
Чырайы денъишмеди, лякин эки козюни Макъпулеге тикти.
Макъпуле яткъан еринден лафыны девам этти:

— Мен уянгъандже давуш чыкъармай, еринде къыбырдамай отургъан, акъыз.
О шай япкъан сонъ, акъылыма чешит шейлер кельди.
Бутюн вакъыт оны сынап юрдим.
Сенинъ онъа бир кереден разылыкъ бермегенинь пек яхшы олды. 
Адамларны ойле сынап кореджек экенсинъ.
Хусусан аят къурмакъ истеген адамынъны.

Айриенинъ чырайы тюрленип кетти.
Юреги зияде урып башласа керек, янакълары бенъ тюшип башлагъан майыс кирезине ошады.
О, Макъпуленинъ не демек истегеннни анълап оламай.
Тез-тез айта къойса экен.
Тамтиминен эзгелей тура.
Айриенинъ юреги кокюс къафесини тешип чыкъаджакъ киби чапалана.
Озь юрегининь дюкюльдисини озю эшите амма, индемей, бутюн дикъкъатынен Макъпулени динълемекте.
Макъпуле исе, ашыкъмай.
О хаял далгъалары ичинде ялдай.
Озь сеяатындан алгъан леззетли теэссуратыны энъ якъын достуна бирлей-бирлей айтып бермеге истей.

Айрие тюшюнджеге далды.
Бир ан ичинде онынъ козю огюнден Отуз докъузынджы болюкнинъ кечильмез орманлары, Таубасы ёлунынъ кенарындаки къарт акъкъайын тереги ве ниает Мурадасыл келип кечтилер.
«Демесе Макъпуле кене де...»

Макъпуленннъ эеджанлы лакъырдысы Айриенинъ хаялыны больди.
О дикъкъатнен динълеп, юрегини къытыкълап башлагъан икяенинъ сонъуны эшитмек истей.

— Сонъ бизни «Танъ атар» колхозына алып кеттилер,— деди Макъпуле лафыны девам эттирип.
— Тарлаларны юрип чыкъкъан сонъ, зияфетке чагъырдылар.
Яхшы сыйландыкъ.
Акъыз, озьбеклер пилявны пек леззетли пишире экенлер.
Корьсенъ, пармагъынъны яларсынъ.
Бизим къамыр ашкъа ошатып манты деген шей япалар.
Беш данеси адамны тойдура.
Аштан сонъ чай ичтик.
Кок чай.
Мында, ничюндир, къара чай ичелер.

— Эр шей ерине коре, ким неге алышкъан олса оны япа.
Мына, анамны корьмейсинъми, онъа къаведен башкьа бир шей кечмей.
Сонъ даа къайда бардынъыз, айта къонса шуны,— деди Айрие тарсыкъып.

— Акъшам устю колхознынъ янашасындаки дагъгъа кезинмеге чыкътыкъ.
Арсланов асыл менден айырылмай.
Балабан бир джевизлик ичинде токъталдыкъ.
Шу адамгъа бираз назланып бакъайым, дедим.
Таш исаргъа къаршы сарылып, чытырманлашып кеткен бурюльгеннинъ арасына къолумны сокъып, вай-валап башладым.
Акъыз...
Акьай демектен акъай экен.
Ана о вакъыт анъладым...

Макъпуле бу сонъки сёзюни зорнен айтты.
Козьлери юмулып кеткенини дуймай къалды.

— Не анъладынъ? — деди Айрие абдырап.
О Макъпуленинъ юкъугъа кеткенини эслемеген эди.
Эеджанлы суали джевапсыз къалды.
Макъпуленинъ артыкъ бир сёз айтмагъа меджалы ёкъ эди.
Ёлджулыкъ — ёргъунлыкътыр.
О татлы юкъугъа далды.
Айриенинъ гульгюлленген янакълары энди агъарып башлады.
Юрегининъ сыкъынтысы сакинлешсе керек.
О яваштан турды, Макъпулепинъ устюне ёргъанны тартты ве пармакъ уджларына басып, одадан чыкъып кетти.

Себиля аптенинъ энди яры геджеси олгъан.
О, Фиданени къойнуна алып, терен юкъугъа далгъан.
Юнус эвде ёкъ эди.
Эр вакъыттаки киби, бугунь де кечке къадар чалышып, къуруджылыкъ болюгининъ ятакъханесинде ятып къалса керек.
«Онъа коре шам ёлу тюм-тюз»,
деди Айрие озь-озюне бош кроватьны корип.
«Бекярлыкъ белясы.
Кечке къадар ишлеп юрем, дей амма, бильмейим, сонъ вакъытта эвге кельмемекни адет этти.
Не ишлеп юре, алла бильсин.
Меним такъдирим бойле олгъаны-олгъан, о да эвленип анамны бир куньчик кульдюрсе экен.
Биревлер къысметим чыкъса, козюне бакъмай эвленир эдим, деп юрелер, бунынъ киби сою исе, къысметинден къачып юре.
Асыл анъламасы къыйын экен бу дюньяны.
Ягъмур эп ягъгъан ерине ягъа бере.
Сенинъ араретленип юргенинь онъа къач капик?
О сепеджек ерини озю биле».

Айрие лампочканы якъмады.
Анасы ве Фиданени уятмагъа истемеди.
Озюнинъ кроваты янына келип, ташланмагъа башлады.
Антерини чыкъаргъаныиен пенджереден ургъан ярыкъ онынъ беяз омузларыны айдынлатты.
Чыплакъ аякълары къатты бир шейлерге токъунды.
Эгилип аладжакъ олды, сонъ токътады, алмады.
Фиданенинъ къолундан тюшип къалгъан джевиз олгъаныны анълады.
Озюни кроватька котерип атты.
Ёргъанны башынынъ устюне тартты.
Козьлерини юмды амма, юкъу къайда?
О Макъпуленинъ янындан эфкярланып кельди.
Арсланов акъкъында айтылгъан сёзлер онынъ юрегине ятмады

Акълына чешит шейлер кетирди.
«Демесе, Макъпуленинъ Арслановкъа козю бар?» деп тюшюнди о.
«Хайыр ола.
Мен бу шейден къоркъам.
Бунынъ сонъу да Мурадасыл меселеси киби олып чыкъмасын.
О заваллы олип кетти, лякин юрегининъ сырыны тек манъа ачкъан эди.
«Мен сени севем Айрие» деген эди.
Онынъ севгисиме мен джевап бермедем.
Анълы оларакъ, биле-биле джевап бермедим.
Оны алдамагъа истемедим.
Макъпуленинъ алдына чыкъмадым, къысметини кесмедим.
Оларнынъ бахты — меним де бахтымдыр, деген фикирнен яшадым.
Макъпуле оны севе эди.
Эм аля даа унутмай.
Юрегинде онынъ ичюн унутылмаз хатирелер сакълай.
Шунынъле озюни бахтлы сая.
Мурадасылнынъ манъа айткъанларыны мен ичимде сакъламагъан олсам, буларнынъ эписини санъа айткъан олсам, о вакъыт алынъ не олыр эди, Макъпуле?
Достум, деп сен меним козюме бир даа бакъар эдинъми?
Бугуньге къадар юрегинъде ифтихарнен яшатып кельген Мурадасылынънынъ адыны асыл бир даа анъар эдинъми?
Ана, достлыкъ бойле олмакъ керек.
Мен оларнынъ бахты ичюн бу сырны ичимде къалдырдым.
Темиз къальбим иле, акъикъий инсаниетлик дуйгъусы иле элимден кельген бутюн чарелерни корьдим.
Экисининъ арасына буз къоймагъа дегиль де, севги алеви якъмагъа тырыштым.
Макъпуле буны анъламакъ керек...»

Айрие аркъасы устюне айланды.
Ёргъаныны кокюслеринден ашагъы тюшюрди.
Бетини пенджереге тараф чевирди.
Онынъ акъбардакъ киби муляйим, назик юзюнде сачларындан да къара, узун къою кирпиклерининъ талдачыкълары пейда олдылар.
Козьлерини юмды, юкълап къалмагъа, эр шейни унутмагъа истеди.
Юкълап оламады.
Козьлерини ачмадан кене терен тюшюнджелерге далды...

Экинджи куню акъшам Каштанов тютюн бригадирлерини, баш агрономны ве республикалар ара теджрибе бригадасынынъ дигер азаларыны чагъырды.
Олар топланып кельгенде Каштанов озь кабинетинде Къурбанбековнен субетлешип отура эдилер.
Еремеев теджрибе бригадасынынъ барып кельгени акъкъында къыскъадан чыкъышта булунды:

— Шу ерн дикъкъаткъа ляйыкъ ки,— деди о сёзюнинъ сонъунда,— ургутлылар тютюнни къырып алгъан сонъ, бир я да эки ай даа сыджакъ, кунешли авалар девам эте.
Тютюнни асрамакъ ве къурутмакъ ичюн бойле келишикли куньлерден пек яхшы файдаланалар.
Эсас берекетни къырып алгъан сонъ, кунешли авалардан файдаланып, тютюннинъ тюбюнде яратылгъан филислерни осьтюрелер.
Ургутлылар бу усулны шойле япалар: тютюн къорайыны ерден он беш сантиметр юксекликте чалып ташлайлар.
Сонъра суваралар.
Чокъкъа бармай тютюннинъ тюбюнде тазе филислер пейда олалар.
Эр бир тюпте бир, я да эки дане яхшы филис къалдырып, къалгъаныны къопарып аталар.
Суварув ве культивация ишини девам эттирелер.
Бу ишни кимерде эсас берекет джыйылып битмезден эвель башлап япалар.
Филислер устюнде он секиз-йигирми япракъ пейда олгъан сонъ, тёпесини къопарып ташлайлар.
Тез ве ири япракълы олмасы ичюн, чокъусы филислерде он-он беш япракъ къалдыралар.
Филислернинъ тёпе тарафтан бир даа филис аткъан сойларында да дёрт-секиз япракъ къалдыралар.
Бу ерде шуны къайд этмек керек ки, тёпе филислернинъ кейфиети ашагъы филислернинъ кейфиетинден эр вакъыт устюн ола.

Ургут тютюнджилери, хусусан илери бригадалар бунъа буюк эмиет берелер.
Базылары эсас берекетни тымар эткен сонъ, филислерден гектар башына алтышар-едишер центнер даа къошма берекет алалар.
Тютюнни не къадар эрте отуртсанъ, о къадар тез тымар этип аласынъ, филис берекети етиштирмек ичюн де вакъыт къазанасынъ.

Мына, мен къыскъадан шуны къайд этмек истедим.
Бизим шараитымызда кимерде-бир сыджакъ, кунешли кузь айлары девам эте.
Бельки бу усулдан файдаланув бизим ичюн де уйгъун келир.
Буны илериде огренмек керек олур беллейим,— деп Еремеев сёзюни кести.

Кабинеттеки аркъадашлар бир къач сание индемей турдылар.
Олар Каштановкъа бакъалар.
Еремеевнинъ чыкъышы Каштановны тюшюнджеге далдырды.
Лякин кимсе онынъ не тюшюнгенини анълап оламады.
Онынъ сол къашы де юкъары котериле, де ашагъы эне.
Озю бир шей айтмай, адамларгъа да котерилип бакъмай.

— Мумкюнми манъа?
— деди Чеврениди сюкюнетни бозып.

Каштанов индемеди.

— Айтынъ, айта беринъ,— деди Къурбанбеков директорнынъ индемегенини корип.

— Менимдже, бизге шимдилик филис берекети акъкъында лаф юрютмеге аджет ёкътыр.
Бизим топракъларнен Ургут районынынъ арасында дагъларнен-ташлар бар.
Ава да башкъа.
Биз етиштирильген берекетни сувукъларгъа къалдырмай, бузлатмай тымар этип, къурутып, вакътында аранларгъа етиштирип къоймакъны тюшюнмек керекмиз.
Ургутлылар октябрь айында филис осьтюрелер, бизде исе япалакълап къар ягъгъан вакъытлар ола.
Ургутлыларда топракъ къыт.
Корьдинъизми дагъ этеклеринде йылгъалар ичинде сыкъылып къалгъан о кичкене тарлаларны?
Шунынъ ичюн олар пек догъру япалар.
Аванынъ догъургъан шараитындан файдаланалар.
Меним айтаджагъым бу дегиль.
Мен Ургут тютюнджилерининъ кубре ишини пек бегендим.
Олар кубрелевни юксек кейфиетте ве керек микъдарда япалар.
Азоттан ойле файдаланалар ки, эр бир осюмликке хаста баланынъ башында отурып къашыкънен илядж ичирген киби доза берелер.
Эпимизге малюм ки, тютюн отуртылгъан ерде азот етишмесе берекет аз ола, къарардан зняде азот берсенъ, ондан да файда ерине зарар коресинъ.
Тютюннннъ япракълары сертлеше, ешиллиги къоюра, вакътында пишмей, белок ве никотин чокълаша, углевод азлаша, къокъусы эксик ола.
Эгер тютюн пиченлик ерге отуртылса, я да ерли кубре чокъ олса, о вакъыт тарлагъа азот сепмейлер.
Къыскъадан айткъанда ерли ве минераль кубрелерден файдаланувда Ургут тютюнджилерининъ теджрибеси буюк.
Биз Максим Горький адына колхозда олдыкъ.
Анда Халбековнынъ звеносы тютюн сачылгъан сонъ, он кунь кечтими, гектар башына къыркъ килограмм аммиак селитрасы сепе, бир айдан сонъ, учюнджи кере сувара ве кене йигирми беш килограммдан селитра бере.
Эр кересинде он экишер килограмм азот къоша.
Нетиджеде, онынъ звеносы гектардан йигирми беш центнер тютюн ала.
Мына меним айтаджагъым бу эди.

— Сагъ олынъ Чеврениди аркъадаш,— дедн директор башыны котерип.
— Пек догъру къайд эттинъиз.
Химнкатны билип такъсим этмек керекмиз.
Бу меселеде шаблон кечмез.
Къана, даа айтаджакълар бармы?

— Энди Арслановтан эки агъыз лаф эшитейик,— деди Къурбанбеков.

Арсланов кимсеге бакъмайып чыкъышта булунгъанларны дикъкъатнен динълемекте эди.
Озь адыны эшиткенинен стол устюндё енгильден тыкъырдап тургъан пармакълары токъталдылар.
Башы бир кереден силькинип кеткенини озю сезмей къалды.
Эки къара къашы юкъары котерильди, оракъ шеклинде алкъаланып бири-бирине къошулдылар.

— Мен ялынъыз бир илери бригаданынъ иш теджрибесини къыскъадан айтып бермек истейим,— деди о къашларыны озь алына кетирип.
Чеврениди аркъадаш филис берекетине къаршы, амма, онынъ икътисадий тарафыны ойланмаса керек.
Ургутлылар бу меселеде буюк къазанч эльде этелер.
Дейджегим, шу бригадада элли гектар тютюн экиле.
Ерни кузде терен сюрелер, сонъра ерли кубре ташып тёкелер.
Сюрюльген йымшакъ топракъкъа бираз да фосфор кубреси сепелер.
Эрте баарьде топракъны тырнайлар.
Бутюн вакъыт йымшакъ ве темиз туталар.
Къатып къалмасына, отланмасына ёл бермейлер.
Яхшы оськен сагълам фидени апрельнинъ йигирмисинден, майысныиъ он бешине къадар отурталар.
Сонъра яш баланы бакъкъан киби, эр бир фиденинъ осюви ичюн къайгъырув башлай.
Фидени отуртмаздан алдын ве пекинюв вакътында суварылгъанындан башкъа, беш-алты кере даа сув берелер.
Эки кере селитра сепелер.
Эр кереси сексен-юз килограммдан.
Дерт, беш кере культивация япалар, кетменнен де чапалап чыкъалар.
Ёлакъ араларында бир кийик от корьмезсинъ.
Тютюн кемалына кельдими, къырмагъа башлайлар.
Чий япракъларгъа тиймек къатиен ясакъ.
Тютюнни вакътында къырып алалар, къышкъа къалдырманлар.
Иплерге кечирип ачыкъ авада бир къач кунь ичинде къуруталар.
Бу бригадада тепе къопарув, филис асрав киби ишлерге эмиет аз бериле.
Бунъа бакъмадан, агротехника къаиделерининъ бу комплексине риает этип иш корьген бригада азалары гектар башына пландан арткъач элли-алтмыш процент берекет етиштирелер.
Меним дейджегим мына шу эди, аркъадашлар,— деп токътады Арсланов.

— Сенинъ бригаданъда илериде докъсан гектар тютюн экмек къарарлаштырыла,
— деди директор Арслановкъа козь ташлап. 
— Яхшы теджрибелер, усуллар корип кельгенсинъ.
Умют этемиз ки, барып кельгенинъиз бош кетмез.
Онынъ файдасыны озь хозяйствомызда корермиз.
Даа айтаджакълар бармы?

Къурбанбеков, республикалар ара теджрибе бригадасынынъ корип кельген янъылыкъларыны, юксек берекет огърунда куреште ургутлыларнынь илери теджрибелерини совхоз тютюнджилери арасында кениш таркъатылмасыны теклиф этти.

Чыкъышлардан сонъ, дирекция бойле къараргъа кельди.
Теджрибе бригадасынынъ азалары невбетнен тютюн бригадаларында топланып, корип кельген янъылыкълары ве теджрибелеринен бугюн тютюнджилерни таныш этеджеклер.

Ойле де япылды.
Тютюнджилер эр кунь акъшам устю тарлагъа кетмезден эвель эписи арангъа топланалар.
Топлашувларны тамам бу вакъытта отькермеге башладылар.
Бригада азалары бу топлашувларгъа меракънен къатнаштылар.
Къайсы бригадада топланмасынлар, эр ерде, теджрибе бригадасынынъ азалары чыкъышта булундылар.
Къызгъын субетлер отькерильди, суаллерге джеваплар берильди.
Каштанов ве Къурбанбеков бутюн топлашувларда иштирак эттилер.
Бригадаларда невбетнен отькерильген бу топлашувлар пек джанлы кечтилер ве санки дерсинъ юксек берекет етиштирюв огърунда алынып барылгъан амелият тёгерегине айланды.
Тютюнджилер озь векиллерининъ чыкъышларыны дикъкъатнен динълеген сонъ, пек чокъ файдалы теклифлер бердилер.
Иш вакътында расткельген къыйынлыкълар ве эксикликлернинь устюни ачтылар.
Бойле топлашувлар ве корюшювлер тамам бир афта девам этти.
Бундан ишчи кунюне ич бир тюрлю кедер кельмеди, аксине, ишчилернинъ бош вакъыты фандалы ишнен текмилленди.

Айрие бутюн гедже юкъламады.
Макъпуленннъ Арсланов акъкъында эткен лафлары онынъ юрегини бир тамам тельчеледи.
Айрие ойле анълады ки, Макъпуле гуя онынъ къысметине аякъ чала.
Арслановнынъ Айриеге нисбетен фикирини ве мунасебетини Макъпуле яхшы биле эди.
Айрие ондан бир шей гизлемей.
Тувгъан анасына, къардашына айтмагъан сырыны Макъпулеге ачып кьояр эди.
«Насыл ола да,— деп тюшюне о, Макъпуле бу джан меселеде меним алдыма чыкъмагъа ниет этти?
Бу ич умют этиледжек шей дегиль.
Олмасы да мумкюн дегиль.
Эки дюнья бир олса, Макъпуле буны япмаз.
Япмаз, дейим амма севгиси билир.
Арсланов онынъ юрегинде севги атеши якъса керек.
Асыл бу меселеде къатты сёзде тургъан бир акъай баласы бар экенми?
Эркек киши не къадар акъайым, деп юрсе де озюне келишкен бир этекли расткельдими, туз киби ирий кете.
Бойле бакъкъанда Арсланов да акъайгьа бенъзей.
Амма, джевиз багъчасында бир-эки шахылды-хихилды эшиткенинен джибинген шекер киби мортлашкъан кеткен.
Ёкъ, акъай деген шей ойле олмамакъ керек.
Олар къадынлар акъкъында шай тюшюнелер, лякин янълышалар.
Намус меселесинде, менимдже, кене къадынлар устюн туралар.
Мына, меним Фиданем тезден алты яшыны толдураджакъ.
Алимандан айрылгъан сонъ, мен акъай корьмедим.
Ёкъса, баллы-шекерли сёзлер манъа айтылмадымы?
Ёкъса, меним юрегимни эсир аладжакъ киби акъайлар манъа расткельмедими?
Инсан дженкте ватанпервер олгъаны киби аятта да озь намусынынъ намуспервери олмакъ керек...
Дженк мейданында адамлар дёгюшке чыкъып, йигитче куреш алып баралар.
Дженкчининъ вуджудында ватанперверлик къаны къайнай — Олерим дей о,— душман къолуна эсир тюшмем!
Эм ойле де япа.
Керек олса куреш мейданында йигитче татлы джанындан айрыла.
Шаныны аякъ астына таптатмай.
Намус ве севги меселесинде де ойле олмакъ мумкюн дегильми, аджеба?
Бу куреш мейданына эльбетте, къылыч алып чыкъмайсынъ.
Мында куреш мейданы — къальбинъдир, къылыч нсе — тилинъдир.
Инсаннынъ къальбини анъламакъ ичюн кьылыч кечмей.
Оны кузгю де акс эттирмей.
Оны ялынъыз вакъыт, омюр адиселери вс сабырлы сынав нетиджесинде белли бир дереджеде коре ве анълай билесннъ.
Эки къальбнинъ ичтен алып баргъан гизли курешинде янъылмасанъ, севгинънинъ къурбаны олмазсынъ, эсир тюшмезсинъ, омюр билля намуспервер олып яшарсынъ.
Мен Арслановны ялынъыз бойле адамлардан беллейим.
Бакъайыкъ, не олур.
Вакъыт эр шейни косьтерир...»

— Экинджи куню Макъпуле иштен кеч къайтты.
Ёргъун олгъанындан чай биле ичмейип ятты.
Пек татлы юкълады.
Саба еринден тургъанынен Айриеге чапты, къапысыны ачты ве ичери джувурып кирди.
Айрие кроватында созулгъан ята эди.

— Тюневин кунюмиз пек зевкълы кечти,— деди Макъпуле нефесини зорнен тыйып.
— Бригадамда топлашув отькердик.
Озьбекстан тютюнджилерининъ илери иш усуллары акъкъында къыскъадан эсап бердик.
Арсланов пек ошлы адам.
Ойле мисаллер кетире, шакъалар эте акъыз, корьсенъ озюнъ де даянамазсынъ, эм кульдире, эм эксиклигинъни бетинъе шыпырта.
Сонъ, Андрей Андреевич чыкъып, бригадамыз акъкъында чокъ яхшы сёзлер айтты.

— Шунынъ ичюн къуванып талагъынъ къаткъан экен де? — деди Айрие сувукълыкънен яткъан еринден къыбырдамайып.
— Акъыз, сен хастасынъмы шу?
—деп ташлады Макъпуле бир кереден чырайыны тюрлендирип.

— Шукюрлер олсын сагълыгъым еринде.

— Я бу маальгедже тёшек ичинде ие ишлейсинъ?

— Сен, Макъпуле, Озьбекстангъа барып кельгенинъиз акъкъында айтып-айтып аля даа битиралмайсынъ.
Бир кере кезинтиге баргъанынънен тюрленип кельдинъ.
Башлагъан лафынъны биле сонъуна чыкъмайсынъ.

— Во первых, биз кезинтиге кетмедик, ишнен кеттик.
Во вторых...

— Коресинъми, энди русчаны да къарыштырып башладынъ,— деди Айрие онынъ сёзюни болюп.

— Акъыз, сенде сабыр деген шей бармы?
Лафнынъ сонъуна къадар динълемейсинъ, озюнъ дарылып юресинъ?

— Айтыладжакъ шейинъни сен чокъ созгъалап турмай эдинъ, Макъпуле.
Лякин, бу сефер лафны пек эзгелеп башладынъ.
Демек, эписини манъа ачыкъ айтмакъ истемейсинъ.
Шу кельген кунюнъ акъшам эки къулагъымны санъа тикип тура эдим, Арсланов ойле этти, Арсланов бойле этти, мен оны пек яхшы анъладым, дединъ, козьлеринъни юмдынъ, весселям.
Мен гъарип агъызымны ачып къалдым.
Ана, сеннинъ барып келювинъден менде шу къадар теэссурат бар.
Я мен сенинъ энъ якъын достынъ олсам, сен насыл ола да бир афтадан берли менден озь сырынъны гизлейсинъ?

— Акъыз, Айрие, о насыл сыр?
Санъа не ола шу?
Сен неге шай худжур лафлар этип башлайсынъ?
Сен корьмейсинъми акъыз, кельгенимнзден берли меним нефес алмагъа вакътым олмагъаныны?
Он кунь ишимде ёкъ эдим.
Он кунь тарлада, тютюнлер янында, адамларым арасында олмадым.
Танъда чыкъып кетем, яры геджеде келем.
Сенинъ янынъда отурып Арсланов акъкъында там-тиминен лаф этмеге меним вакътым олмагъаныны корьмейсинъми, акъыз?"

— Айды, яхшы, пек яхшы.
Манъа онынъ лафы да керекмей, озю де.
Айрие еринден турды.
Уджлары къувурчыкъланып, кокюслери устюне саркъкъан сачларыны эки къолунен алып, беяз омузлары устюне ташлады.
Кровать башында бурюшип, орьселенип къалгъан индже, тар антерини кийди, кузгю къаршысына барып, онынъ бурюшиклерини сыйпалап бираз тегизледи.
Бенъзи солгъаныны, козьлерининъ усть къапакълары азгъана шишкенини эследи.
Къапыгъа тараф адымлагъанда оны Макъпуле токътатты.

— Кель, отур яныма, лафымнынъ сонъуна чыкъайым,— деди о.

— Шимди, бетимни ювуп келейим.

Айрие азбаргъа чыкъкъанынен къапы алдындан кечип кетмекте олгъан Арслановны корьди.
Онъа сёз къошмайджакъ олып, аркъасыны айланды.
Башынынъ устюнден къайнакъ сув тёкюльген киби олды.
Бир адым даа атлап оламады.
Санки аякълары джансызланды.

— Айрие, мераба! — деди Арсланов токъталып.
Сонъра, Айриенинъ селям алгъаныны беклемеден:

— Макъпуле эвдеми? — деп къошты.

— Эвде.
Кирннъиз,— деди Айрне зорнен тилини айландырып.

— Кирмеге вакътым ёкъ, айтсанъыз чыкъсын, бир агъыз лафым бар онъа.

Айрие бетини сюрте-сюрте ичери кирди, Макъпулеге бакъмайып:

— Сени тышта Арсланов беклей,— деди.
Макъпуленинъ чыкъмасынен къайтып кельмеси бир олды.
Арсланов онъа ярын топлашувнынъ къайсы бригадада оладжагъыны айтты ве озь ёлуна девам этти.

— Айтаджагъым шу эди Айрие,— деп лафкъа башлады Макъпуле.
— Арслановкъа мен ойле якъынлаштым ки, бутюн ичининъ сырыны манъа ачты да къойды.
Ана акъайларны ойле сынайджакъ экенсинъ.
Мен онынъ юрегини, къальбиии пек яхшы анъладым.

— Кене анъладым, сынадым, бильдим,— деп башладынъ Макъпуле.
— Несини анъладынъ?
Шуны айтып ташласа экенсинъ.

— Сени акъикъатен севгенини анъладым!

Айриенинъ кирпиклери тез-тез къыбырдап алдылар.

Онынъ вуджудындан электрик токы кечкен киби олды.
Ятагъыны джыйыштырып тургъан еринден бир кереден Макъпулеге айланып бакъты да, кроваты устюне отура къойды.

— Онынъ юреги сенинъ ичюн мермер таш киби кьавнй ве темиз экен, Айрие,— деп лафыны девам этти Макъпуле.
— Къайткъанда тюкянларгъа кирдик.
Санъа бир чемодан шей алдыкъ.
Озю не аладжагъыны бильмен экен.
Менден сорады.
Санъа не керек олгъаныны мен яхшы билем даа, акъыз.
Не косьтерсем оны алды.
Сагь олсакъ корерсинъ, чемоданыны шыплап толдурды.
Мына, энди мен санъа озюмнинъ достча, ачыкъ фикиримни айтайым.
Бир дакъкъа даа бургъучлап отурма.
Разылыкъ бер.
Сенипъ бахтынъ о адамнынъ къолунда.
Онынъ бахты да сенинъ къолунъда.
Экинъизде де бирер бала бар.
Теразенинъ бир козюнде о, дигеринде сен.
Экинъиз де бир басарсыз.
Эр бир джеэттен бири-биринъизге ляйыкъсыз.
Къуту юварлангъан да къапагъыны булгъан.
Меним сонъки сёзюм шудыр санъа, Айрие.
