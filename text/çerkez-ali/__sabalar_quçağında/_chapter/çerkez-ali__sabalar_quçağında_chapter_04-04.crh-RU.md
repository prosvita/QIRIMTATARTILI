### IV

— Къуванчынъны бизге айт, Макъпуле, биз де сенинълс бирге къуванайыкъ,— деди Айрие оны тынчландырып.

— Бугунь меним энъ бахтлы кунюм, тувгъанларым!— деди Макъпуле котеринки сеснен.
— Шимди партия тешкилятынынъ меджлисинден чыкъып келеятырым.
Райком векиллери алдында менимчюн юрегиме тийген чокъ сыджакъ лафлар айтылды.
Сонъра эписи бирер-бирер къолумны алып хайырладылар.

— Орденними?—деди Айрие сабырсызланып.

— Ёкъ, тувгъаным, мени бугунь партия сафына аза къабул эттилер.

— Буюк козь айдын, тебриклейим сизни — деп Чешмеджиева еринден турды ве Макъпуленинъ комюр киби сим-сия козьлеринден опьти.

— Хайырлы олсун тувгъаным,— деди Айрие онынъ артындан.
— Мен санъа айтмадыммы?
«Яхшынны — яхшылыкъ излер, яманны — яманлыкъ», дегенлер.
Сен озюнъни Гаубасында ишлегенде косьтерип башлагьан эдинъ.

— Керчек Леспромхоздан Мефодий Пантелеевичнинъ имэасынен кельген характеристнканы да окъудылар.
Къурбанбеков, Каштанов, Боденеджиев эписи сёзге чыкътылар.

— Я бизимки индемедими?—деди Айрие джиддийлешип.

— Арсланов индемей отурырмы, акъыз?
О Ургутке, Москвагъа барып кельгенимизни, бригадамнынъ совхоз боюнджа энъ юксек берекет алгъаныны, бир шей къалдырмай эписини айтты.

— Бахт инсангъа чифт олып келе экен, Макъпуле,— деди Чешмеджиева.
— Сиз бу байрам куньлерини керчектен де унутып оламазсыз.
Орден алдынъыз ве партия азасы олдунъыз.
Эписи бир къач куннинъ ичинде.
Сагъ селямет олынъ да бахтлы яшанъ.

— Сагъ олунъ, Земине Гъафаровна.
Айды, Айрие мен кетейим.
Анълашкъанымыз киби акъшам мусафирлерни озюнъ алып келирсинъ.
Беклерим Земине Гъафаровна,— деп Макъпуле чыкъып кетти.

— Макъпуленинъ бахтына пек къуванам,— деди Айрие о чыкъып кеткен сонъ.
— Эринмек бильмеген намуслы ве ишкир къадын.
Кьайда барса озюни эмекте корьсете ве севдире.

Шу арада, ашханеде озь ишинен мешкъуль олып тургъан Себиля апте къолларыны сюртип ичери кирди.

— Къана, дохтур лафынъызны динълеп тура эдик, айтсанъыз сонъуны да эшитейик,— деди.

— Айтмагъа не бар я, Себиля апте?
Эр кес киби биз де окъудыкъ, эким олдыкъ, деп башлады Чешмеджиева.
— Мен де омюримде эки кунню энъ бахтлы куньлеримден саям.
Бириси, ана шу Макъпуле киби партия сафына кирген кунюм.
Эй-эй, о агъыр куньлер эди.
Башымыз тёпесинде топ-снаряд патлагъан вакъытлар эди.
Экинджи бахтлы куньлеримден бири де шуны саям ки, о вакъыт байрамгъа азырлангъан киби кийинип-къушанып девлет имтиаилары бермеге кеткен эдим.Мен асыл имтиан берип оламам деп раатсызланмадым.
Озюмни энди эким эсаплай эдим.
Эм ойле де олып чыкъты.
Имтианларнынъ эписинден «аля» ишарети алдым.
Имтианларны берген сонъ, группамызнен бир ерге топлапдыкъ ве не япаджагъымызны бильмей тура эдик.
Эписи къуванч алямети олса керек, бакъсакъ аудиториядан профессорымыз чыкъты.

Не беклеп турасынъыз?— деди о кулюмсиреп.
— Имтианларны бердинъиз, энди эпинъиз экиминъиз.
Эпинъизнинъ юзюмъизде мерамет ве джиддийлик корюлип турдик.

Къарт профессорымыз бу сёзлерни айтты да, мердивенлерден тюшип кетти.
Мен о вакъыт анъладым ки, эким олмакъ ичюн инсангъа эвеля эки кейфиет керек экеи.
Бириси — мераметлик, экинджиси — джиддийлик.

— Психиатр-логопед зенаатына сонъундан окъугъандырсыз даа?—деди Айрие меракъланып.

— Эм техникумда, эм институтта окъугъанда мен ялынъыз хирург олмакъ истей эдим.

— Коресинъми, балам анасыны операция япып кетиргенлери онынъ юрегине балалыкътан синъип къалгъан, ойлеми къызым?—деди Себиля апте.

— Ойле олса керек.
Мен яш экенде анамнынъ хасталанувы, эвимизге шу эким-хирургнынъ келип турмасы, ниает меним къолумнынъ къырылмасы — булар эписи манъа белли бир теэссурат къалдырса керек.
Институтнынъ сонъки курсында бизни психиатрия хастаханесине алып барды ве лекциялар окъудылар.
Мен анда яткъан чешит хасталарны корип, инсаннынъ психологиясынен меракъланып башладым.
Инсангъа физик ярдым япмакъ мумкюн, лякин медицина ярдымы тек бунынъле сынъырланмай экен.
Стол устюнде беяз чаршаф тюбюнде яткъан хастанынъ агъыргъан ерини операция япар, кесер, алыр, къуртарырсынъ.
Лякин онынъ даа ахлякъий-рухий ярдымгъа икътияджы бар, чюнки о озюнинъ дерди акъкъында тюшюне, яныкълай ве даа зняде чекише.
Мына бу ерде хастанынъ психикасыны анъламакънынъ пек буюк эмиети бар.
Психиатрия хастаханесинде мен чешит тюрлю экимлернинъ, чешит сой хасталарнен курешкенлерини корьдим.
Бу ишке буюк сабыр, буюк теджрибе ве мерамет керек олгъаныны анъладым.
Сонъра бир намлы къарт психиатрнен таныш олдым.
Онынъле кечирген файдалы субетлеримиз манъа бу зенаатны сайлап алмагъа ярдым этти.
О къарт психиатрнынъ янында мен чокъ йыллар чалыштым, ондан чокъ шенлер огрендим.
Мына, бойледжесине мен экимликке кельдим.
Шукюрлер олсын, ич пешман этмейим.
Энди эким-психиатр олып чалышкъаным йигирми йылдан зияде.

— Алла саплугъынъны берсин де балам, къыркъ йыл даа чалыш.
Чырайынъа бакъкъанда ойле эсли корюльмейсинъ.
Яшлыгъынъда ири козьлю, къырмызы янакълы, тос-томалакъ бир къыз олсанъ керек.
Тевекель ерде заваллы бабанъ сени «Кобете кенар» деп севмегендир.
Шимди де бетинъден шу яшлыкъ чагъынънынъ нурлары тамлап тура.
Даа кельгенинъизге эки кунь олмай, бутюн совхозымызнынъ джемааты сизни корьмеге авес эте.
Сен балам, бир афтанен бизден къуртуламазсынъ.
Он къорантадан бириси сени мусафир этсе, кене энъ аздан бир ай отурмакъ керексиз.
Совхозымызнынъ халкъы мусафирчен экенини озюнъиз билесиз.
Бирине барып, дигерине бармасанъ джанларыны агъыртырсынъ,— деди Себиля къартий.

— Сагъ олунъыз, къартана.
Мен бир афтадан зияде отурмам.
Бир афта Алма-Атада, бир афта Ыссыкъ-гольде олмакь керекмиз.
Айт-уйт этип эвге баргъандже отпускамыз кечип кетер.

— Айды, о якъыны сонъ бакъармыз Земине Гъафаровна.
Бизгендже отурырсыз.
Биз де сизни бездирмемеге элимизден кельгенине коре тырышырмыз.
Шимди сиз бираз ятып раатланынъыз.
Тюневин кеч яттынъыз, бугунь акъшам да отурмакъ, къонушмакъ керек оладжакъ.
Киринънз кишилик эвге, буюрынъыз,— деп Айрие мусафирни раатлыкъ одасына алып кирди.

Бираздан сонъ юкъусына кереги киби тоюп-къангъан Сусанна чыкъты.
Онынъ устюнде тизлеринден ашагъысы бол, юкъанысы тар тикильген йылтыравукъ штан бар эди.
Элини, бетини сабуннен копюртип ювгъан сонь, кене одагъа кирип кетти.
Шифоньернинъ къапысындаки бойдан-бой кузгюнинъ алдына кечип, сачларыны къызыл лентачыкънен котерип багълады.
Штанынынъ тюсюне келишкен бенекли енъсиз ве якъасыз кофтачыгъыны кийип, Айриелернинъ янына чыкъты.

— Битай, келинъиз къолунъызны алайым, саба шерефинъиз мубарек олсун— деди о.

— Вай, балам, бойле шейлерни шеэрлилер де билеми ёкъса?—деди къартий тааджипленип.
Сонъра, чатлакъ пармакъларынен штанынынъ балагъыны сыйпап бакъты.
— Тегиз шей экен, амма устюнъде ие гузель ярашып тура я, балам.
Бойле шейлерни эвелькининъ ханийлери, антер астынданки тургъанлар.

Сусанна индемеди.
Утансыргъан киби олып, азачыкъ чырайыны сытты,— аралыкълангъан дудакъларыныкъ арасындан сютдай беяз тишлерининъ уджлары корюнди.

— Земине Гъафаровна юкълаймы?—деди Сусанна.

— Шимдичик таянды.
О саба эрте тургъан эди.
Медпунктымызны корип кельдик.
Сусанна, сиз анамнен эгленип турынъыз, мен барып чай къояйым,— деди Айрие.

— Мен де сизге ярдым этейим,— деп аякъкъа турды Сусанна.
Айриенен экиси ашханеге кирдилер.
Экиси де оглюк багълап, ишке тутундылар.

— Къыймамыз тазе, согъан истегенинъ къадар.
Земине Гъафаровна тургъандже чиберек ясап азырлайыкъ,— деди Айрие.
Сонъра сёзюни девам эттирип Сусаннагъа озюнинъ кечмиши акъкъында икяе этти.
Лакъырдысынынъ сонъунда Сусаннаны пек бегенгенини, къардашына чокътан келин къыдыргъаныны айтты.

— Бельки сенинъ таныш-билишлеринъ бардыр, Сусанна.
Юнус ярамай огълан дегиль, озюнъ корип турасынъ.
Тек бильгиси ёкъ.

— Бильгиси олмаса да зенааты чокъ экен онынъ,— деди Сусанна.

— Зенааты чокъ.
Учь тюрлю курс битирди.
Озю пек уста адам, эр шейге къолу яраша.
Койнинъ электриги де о, монтеры да о, телевизор, радиоприёмниклернинъ де устасы.
Мында онынъ иши пек яхшы.
Эр кеснинъ ишини о битире.
Лякин, не япайыкъ даа эвленмей юре кяфир.
Къыз бегенмей эмиш.
Анам да оны эр кунь зокъумлай.
«Сенинъ озюнъни бегенмеселер керек» деп сёге.

— Ничюн я, онынъ мында къызлар арасында намы буюк.
Тюневин экимиз ойнаймыз, къызлар мени козьлеринен ашайджакълар.
Меселе къыз бегенмеювде олмаса керек.
Онынъ озь тюшюнджеси, озь хаяллары бар.

— Санъа бир шейлер айттымы ёкъса?

— Екъ.
Биз онынъле бир кереден догъмуш киби якъын олып къалдыкъ.
Мен мында кимсени бильмегенден сонъ...
Онынъ табиаты пек яхшы экен.
Адамгъа тез алыша ве озюне джельп этмеге биле.
Асыл койде оськендир демезсинъ.

Айрие Сусаннанынъ козюне бакъты.
Лякин онынъ не демек истегенини анълап оламады.
«Эльбет де къыз баланы бир кереден анъламакъ зор.
О къальбиндеки сырыны бир вакъыт ортагъа чыкъарып къоймаз.
Барып да, Сусанна оны бегенсе ёкъ ич оладжакъ шей дегиль.
Окъугъан, эким олгъан, шеэр тербиеси корьген.
Олар экиси — эки тюрлю адам.
Юнускъа кене озюнинъ къысметини Алсабадан къыдырмакъ керек.
Анамнынъ айтмасы киби, мен де мында бахтлы олдым.
Ёкъса, Алсабанынъ къызлары адам дегилерми?
Эписи бирер гондже гуль.
Эм окъувны беджерелер, эм ишини билелер.
Не сыджакътан не де сувукътан къоркъалар.
Анджакъ бойле къызлардан озюнье омюр аркъадашы сайлайджакъсынъ.
Бойле къызлар яджджынъа да даяныр, арджынъа да» деп тюшюнди Айрие.
Шу арада ашханеге Себиля апте кирип кельди.
О Сусаннанынъ оглюк такъын къартоп артлагъаныны корьгенинен хихилдап кульди де:

— Сен яхшы ана-бабадан тербие корьген къызгъа бенъзейсинъ, балам,— деди.
— Устюнъни-башынъны былаштырырсынъ.
Къартопны сенсиз де артлармыз.
Чез оглюгинъни де, кеч меним къаршыма отур.
Санъа бакъыпбакъып тоямайым.

— Айса, мен сизге бир къаве пиширейим,— деп Сусанна джезвеге япышты.

— Эшитесинъми, Айрие  мынавы шеэр баласы не дей?!
Къаве пиширмеге де биле экен.
Эбет, эбет къызым, пишир, ичермиз.
Къол опьмеге огреткен ана, къаве пиширмеге огретмезми?

— Мени девлет тербиеледи, битай, анам да ёкъ бабам да.
Мектепни битиргендже балалар эвинде тербиелендим бу шейлерни сизинъ киби адамлардан корип огрендим.

— Башында олмагъангъа балам, бир шей файда бермей экен.
Инсаннынъ урбасына бакъып къабул эт, акьылына бакъып озгъар, дегенлер.
Талаб эткенсинъ, огренгенсинъ.
Шимди зарар эттинъми?
Эр шейни биль де, япма дегенлер.
Омюр чаталлы бир-ёлдыр.
Эписи керек олур.
Къана, Айрие, къыйманъ азырмы?
Ойле олды, бу адамларгъа аш-сув береджекмизми?..

Почтаджы къадын азбар къапыны ачты да къутугъа бир шейлер ташлап кетти.
Айрие пенджереден корип къалды, лякин чыкъмады.
Къоллары къамырлы эди.
«Зарар ёкъ, ишим биткен сонъ чыкъып алырым» деди о озь-озюне.

Къамыр басып, къыйманы азырлап, устюне чанакъны къапакълап къойды да:

— Земине Гъафаровна тургъан сонъ пиширирмиз,— деп Сусаннанынъ къайнаткъан къавесинден ичмеге отурдылар.
Шу арада азбарда Фиданенен Эскендер пейда олдылар.
Олар аля даа байрам урбаларынен, байрам зевкъынен шадланып юрмектелер.
Азбарда чувулдашып башлагъанларынен Айрие чыкъты, яваштан къулакъларына эгилип бир шейлер айтты.
Балалар кене зий-чув олып сокъакъкъа чыкъып кеттилер.