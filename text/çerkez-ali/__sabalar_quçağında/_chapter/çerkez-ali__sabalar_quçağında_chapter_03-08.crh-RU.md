### VIII

— Балам, энди къартайып кетеятырсынъ, озюнъе бир элял сют эмген союны бакъып алмайсынъмы? — деди Себиля апте.
Юнускъа аш бошатып къойгъан сонъ.

— Эвленмеге вакъыт ёкъ анай!

— Сен чокъ баш кутьме, бала!
Копек суварып юрьмеге вакъыт тапасынъ да?
Ич де аптенъе бенъземейсинъ, быралкъыланып башладынъ!

Себиля апте Юнускъа бойле къатты сёзлер даа айтмагъан эди.
«Бабасыз осьти, къыргъычым» деп, оны бу куньге кельгендже эркелеп осьтюрди.
Юнус намуслы, ишкир бала.
Юнуссыз совхозда бир эвнинъ лампочкасы янмай, бир адамнынъ радиосы чалмай.
Эр кеснинъ ишини Юнус битире.

— Юнус коюмизнинъ чырагъы, онынъ къоллары алтын,— дейлер совхоз ишчилери.

— Мен сагъ олгъанда бир къыз тапып башынъны багълап къой балам.
О заман ольсем де окюнчли кетмез эдим.
Гедже-куньдюз Айрие татанъны тюшюннп юрер эдим.
Бир баланен ёл ортасында къалды, деп ашагъаным, ичкеним аркъама кете эди.
Шукюр, коресинъми онынъ бахтыны?
Эр кес сукълана.
Энъиштенъ киби аптаритетли адам бармы бу ерде?
Аптенъ оны намусы, ырызымен тапты балам.
Санъа бойле шей айтып башласанъ ярашмай, ырджая къаласынъ алдымда.
Эр шейнинъ вакьыты бар.
Алма пишкен сонъ терегинде турмай.
Амма сен ернен кокнинъ арасында саллана юресинъ.
Вакъытны кечирдинъми, терегинъде къурур да къалырсынъ.
Козюнъни ач мен сагъ экенде озюнъе акъран тап, юва къур.
Ольсем козюм артта къалмасын о бир дюньяма раат кетейим.

— Мында манъа акъран ёкъ, анай.
Бирине рум къызы дейсиз, бирине уйгъур къызы...
Ангисине баш ураджагъымны бильмей юрем.
Шимди къыз къыдырып Алсабадан чыкъып кетейимми?

— Ой матюв, я анавы Кериме?
Я Мемедля акъайнынъ ортанджысы, ады не шунынъ?..
А, Сефае.
Я да анавы Къуртваапнынъ кенджеси...
Мында къыз азмы?

— Олар манъа селям бермейлер, айланып да бакъмайлар, анай.
Къартсынъ, дейлер.

— Коресинъми?
Эм догъру айталар.
Эр шей озюнъе багълы.
Акъыллы къызлар яхшы йигитнинъ яшыны чокъ сорап отурмайлар.
Анълашылгъанына коре олар сени бегенмейлер.

— Айды, сиз, къасеветленменъиз анай бегенген сою да чыкъар.
Керек олса мен сизге келинни та Ташкенттен алып келирим.
Энъиштем кельгенинден берли манъа бир къызны макътай-макътай тамагъы къуруды.
Ады Сусанна экен.

— Вай, балам адынен къарт олсун.
Бельки кимнинъ къызы олгъаныны да биледир...

Себиля апте къуванды.
Къызнынъ озюни корьген къадар олды.
Арсланов Ташкенттен къайтып кельгенинден берли Чешмеджиеванен мектюп язышып тура.
Чешмеджиева эр мектюбннде Фидане акькъында меракълана, онынъ лакъырдысыны сорай, базы бир файдалы кенъешлер язып ёллай.
Сагъ-селямет олса язда бу якъкъа келеджегини, отпускасыны бу орталыкъларда кечиреджегини яза.
Арсланов да, мектюплерде пек хош сёзлер язып, бутюн аилеси, хусусан Фидане оны сабырсызлыкънен беклеп тургьанларыны бильдире.
Эгер мумкюн олса озюнен берабер Сусаннаны алып кельмесини риджа эте.
Макъсад Юнуснен экенини корюштирмек, таныш этмек.
Сусанна шеэр тербиесини корьген къыз.
Ким биле, бельки бири-бирлернни бегенирлер.
Умютсиз чалы тюбюнден тавшан чыкъар дегенлер...

Себиля апте бугунь огълунен лаф эткенине онынъ фикир-тюшюнджесини билип къалгъанына джан юректен севинди.
Саба эписини ашатып ишине ёллады.
Сонъра Юнус турды.
Онынъ акъшам кеч келип, саба еринден турмагъа эрингенине ачувланып, Себиля апте кене къаттыджа лаф этмеге меджбур олды.
Озю аля даа сабалыкъ къавесини ичмеген эди.
Юнусны да ёлуна къойгъан сонъ, не исе бираз тынчланды.
Джезвесини тютетип Месюде къартийнинъ янына кирди.

Ич бир къаве, Месюде,— деди о астына кичкене кийиз парчасыны тартып.
— Анавы бизим ярамаз даа янъычыкъ турып кетти.
Тюрткючлей бермесенъ, къушлукъкъадже еринден турмайджакъ.
«Даа мени бегенмейлер» деп юре.
Бу маальгедже юкълагъан адамны алла да бегенмез, къул да.
Саба эрте тургъанынъ къысмети бол олур.
Раметли анам айта тургъан эди, къысметлер даркъалгъандже еринъден тур балам.
Эрте тургъаннынъ къысметини алла берир.
Бизимкине шаша да къаласынъ.
Бутюн гедже биревлернен чыйкъылдашып юре, саба баш котермеге эрине.
Ойле адамгъа къысмет къайдан келеджек?
Коресинъми, Самедин?
Танъда турып кете.
Береми алла къысметини?
Бере.
Даа эвленгенине не олды, эви-баркъы шейге толып къалды.
%
%
Онынъ кибиси ач къалмаз.
Алла сенинъ де савлугъынъны берсин, Месюде, эвлядынънынь ферагъыны корип яша.

— Тек Самединни макътама, Себиля,— деди Месюде апте тютюн толу чубугъыны тартып.
— Акъайыны адам эткен апайдыр,— дегенлери пек догъру.
Айриени алмаздан эвель онынъ неси бар эди?
Устюндеки, устюнде, башындаки башында.
Къуру боюнен юрер эди.
Амма, шимди коресинъми?
Акъайлар сырасына къошулып юре.
Эр шейге къолу ете.
Ишкирликке о яшлыкътан алышып кельди.
Танъ юкъусы не экенини балалыгъындан берли бильмей.
Бала яшлыгъында не корьсе, оны огренип къала экен.
Бизде бир Кятибе апте бар эди.
О догъургъан баласыны докъуз яшына къадар эмизе эди.
Акъыз, не ичюн япасынъ бу шейни, десенъ, ана сютюне тоймагъан тана сютюне тоймаз, сагълам олур дей эди.
Эм керчектен онынъ балалары сагълам эдилер амма, ишкирликке кельгенде...
Бир кунь онынъ кичкене огълу дагъгъа одун кетирмеге кете.
Бир юк одунны аркъасына сыкъынып яваш-яваш эвге къайтаяткъанда акъылына анасы тюше даа эмеджеги келе.
Аман одунны ташлап эвге джувура.
Анасыны эмеджеги тойгъан сонъ; кене барып одунларыны кетире.
Эй, не япаджакъсынъ, о да бир нишаретлик экен.
Заваллы анасы онынъ къолундан бир къапым отьмек ашап оламады.
Дженк фелякетинде эляк олды.
Сен къаарь этме, Себиля.
Алла кимсени къысметсиз яратмагъан.
Юнускъа да тапылыр озю киби бир токъал баш.
Биз ашымызны ашадыкъ, яшымызны яшадыкъ.
О якъыны энди озьлери тюшюнсинлер.

Месюде апте тютюнге богъулды.
Къатты-къатты оксюрмеге башлады.
Козьлери балабанлашты, къызарды агъызындан силекийлери акъты, лякин оксюригини токътатып оламай.
Себиля апте бир фильджан сув узатты.
Бир къач ютум юткъанынен оксюриги сакинлеп башлады, къолуны сетке таяндырып, аякъларыны узатты. Не исе, нефеске тоюп башлады.

— Ташлап оламадым бу арам шейни,— деп чубугъыны айландырып къакъты.
— Самедин манъа къанлы киби ялвара, шимди Айрие де онъа къошулды, экевлешип ялваралар, кене ташламадым, ташламадым.
Мына сен чекмейсинъ Себиля, не раатсынъ я.

— Озюнъ къабаатлысынъ, Месюде.
Сексенге кельген адамгъа акъыл огретмеси къыйын.
Мен сенинъ ерипъде олсам, о сасыкъ шейге агъызымны булаштырмаз эдим.

— Айды, не япайым, яшагъаным къадар даа яшайджагъым ёкъ.
Бир кунь мына бойле оксюре-оксюре баджакъны узатыр къалырым, алып кетер комерсиз.
Себиля, тувгъаным, санъа деп айтам, бир бахтымыз бар экен.
Сен бу ернинъ мезарлыгъыны барып корьдинъми?
Корьмеген олсанъ бир кунь Айриенинъ къолундан тут да, барып бакъ.
Ем-ешиль къыр устюнде.
Топрагъы къуру, чевре-чети къоравлы, айван тюшеджек киби дегиль.
Мезарлыгъымыз пек яхшы.
Къач йыллар эвельси Самедин мындан кочип кетеджек олгъан эди.
Мен агъладым.
Бу ернинъ мезарлыгъыны кьыймайым балам, дедим.
Кочьмеди.
Шимди озюни къувсанъ да кетеджекке ошамай.
Айриени алгъан сонъ юрьген ат башы къадар олды.
%
Тютюнджи баласы дегильми санъа.

Месюде къартий баш пармагъынен басып кене чубугъына тютюн толдурып башлады.
Себиля апте тизлери устюне котерилип, онынъ къолундан чубукъны тартып алды да, кийиз тюбюне тыкъып къойды.

— Алла, алла, Месюде.
Сенде текаранчыкъ сабыр деген шей бармы, акъыз?
Озюнъ шимди мезарлыкъны макътадынъ.
Ойле пек ашыкъма.
Озь вакътынъы шашырмай турчы!
Олюмнен оюн ёкъ.
О «мааллеге» бармакъ бельки сенден эвель меним башыма язылгъандыр.
Топрагъынъ къайдан алынгъан олса, анда барып ятарсынъ.
Яш экенде адам бойле шейлерни чокъ тюшюнмей.
Озюнъни дюньягъа дирек олып къаладжакъсынъ беллейсинъ.
Совхозгъа ишлемеге кельген яшларны башта клуб меракъландыра.
Тюкянларгъа джувуралар.
«Амам бармы, кино оламы, артистлер келелерми?..» Оларгъа кереги шу.
Эн-ей, дюнья дегенинъ ойле экен.
Мусафир келе де, кетесинъ.
Бизим генчлик чагъымыз хор кечти.
Шимдики яшларнынъ гурьлюгине бакъа да сукъланасынъ...

Азбарда Арсланов пейда олды.
О ичери кирмеди.
Къапыны аралыкъ этти де, Еремеевнен берабер тарлагъа кеткенини айтты.

Бу йыл тютюнлер пек яхшы бойгъа кеттилер.
Тарлаларда сонъки ишлер япылмакъта.
Ёлакъ аралары темизлене, машина айланаджакъ ерлер, тютюн сепетлери чыкъарыладжакь менданчыкълар тегизлене.
Сонъки суварув биткен сонъ, тютюн къырмагъа башланаджакъ.
Еремеев Арслановны Макъпуленинъ тарласына давет этти.
Мында тютюнлер адам боюнджа.
Тарланынъ юкъары башында сувджынен Макъпуле лаф этип туралар.
Бу ерден бутюн бригадаларнынъ тютюн тарлаларыны сувнен темин эткен балабан арыкъ кече.
Арыкънынъ бир чети джап, дигер тарафы тютюн занлары.
Бу арыкътан яз ве къыш сув эксильмей.
Бригадаларгъа сувны бу арыкътан болюштирелер.
Къаршыдаки юксек къарлы дагъларнынъ этегинде бири-бирине келип къошулгъан эки деренинъ суву яз бою бу тарлаларны сувара.
Арыкънынъ башы койден бир верст къадар узакълыкътадыр.
Сувджы къарт ёлакъларгъа сувны болюштирип йиберген де, чапасына таянып Макъпулеге бир шейлер икяе этмекте эди.
Макъпуле Еремеевни корьгени киби тюзлюкке чыкъып:

— Елакъ арасындан юрьменъиз, устюнъиз зифирленир! — деп къычырды.

Еремеев ве Арсланов къолларыны четке керип, ёлакъ арасындан кечерек, Макъпуленинъ янына келип чыкътылар.

— Къашкъырдан къоркъсанъ дагъгъа чыкъмайджакъсынъ, зифирленмек дегиль, япракълары къолтугъынъа сарылып къала.
Бу йыл тютюнннъ козь къувандыра, Макъпуле! — деди Еремеев селямлашмаздан эвель.

— Бу иште мынавы сувджы къартымнынъ иссеси пек буюк.
О манъа гуя бир агроном киби ярдым эте,— деди Макъпуле сувджы къартны косьтерип.
— Эльведин агъа!
Бу якъкъа кель!

— Макъпуле къолуны саллап къартны чагъырды.
Эльведин акъай кельди.
Чапасыны сол къолуна авуштырып селямлашты ве бир сёз айтмадан кулюмсиреп беяз сакъалынынъ уджуна япышып къалгъан зифир бурьтючиклерини тинтип башлады.

— Ишлер насыл, къартым? — деди онъа Еремеев.

— Шимдилик беш.
Сонъу бильмейим не олур.

— Сонъу не оладжакъ онынъ?
Энди суварувны токътатамыз.
Бир къач куньден къырмагъа башлайджакъмыз.
Сен мынавы тахталаргъа сув ничюн йибермейсинъ?

— Оларгъа бугунь сув бермек эрте, агроном аркъадаш.
Бир кунь, бир гедже даа сабыр этмек керек.

— Сен теджрибели къартсынъ.
Айды, озь ишинъни озюнъдже япа бер.

— Сувджынен эким бирдир,— деди къарт бираз къабарып.
— Эким инсаннынъ набызыны насыл сезсе, сувджы да эр тюп тютюнни ойле сезмек керек.
Не вакъыт сув бермек кереклигини бильмесе сувгъа не къадар икътияджы олгъаныны сезмесе, о сувджынынъ иши де озюне бенъзер.
Шукюрлер олсун сувны сакъанен ташымаймыз.

— Догъру айтасыз, къартым.
Пек догъру.
Тютюн тарласы сувджынынъ постудыр, сувджы исе, озь постунынъ сакът бекчисидир!..

Еремеев Макъпуленинъ бригадасындан кечип, Арслановнынъ тарласына кельгендже ава булутлап кок юзю сиярмагъа башлады.
Тузлусай беттен котерильген къара булут энди къырлар артына къонмакъта олгъан кунешнинъ огюни бир тамам къапатты.

— Шимди бизге ягъмурнынъ асыл кереклиги ёкъ,— деди Арсланов тёпеге бакъып.
— Керек олгъанда бир тамчы таммады.

— Кереклиги ёкъ, амма, авада бир къурунты бар,— деди Еремеев.

Эмирвели ёлакълар ичинден кестирип оларнынъ алдына чыкъты.
О суварувны бираз вакъыт токътаткъаныны, авадан хавфсырагъаныны айтты.

— Макъпуле де ойле япмакъ керек эди,— деди Еремеев.

— Пек яхшы.
Мен онъа хабер этерим...

Макъпуле суварувны токътатмады амма, янълышлыкъ этти.
Токътатса да, файдасыз эди.
Чюнки арадан бир саат кечер-кечмез ягъмур сепелеп башлады.
Сувджы къарт чапасыны алып балабан арыкътан ёлакъларгъа болюнип акъмакъта олгъан сув козьлерини тыкъатмагъа башлады.
Лякин, ягъмур кеттикче зыкъарлай.
Къартнынъ башы тёпесинде кок ойле гудюрдеп шатырдады ки, дерсинъ аякълары тюбюнден ер къуртулып кетти.
Къартнынъ бетинден, манълайындан тернен къарышып сув чыбыра.
О устюнден кольмегини чыкъарып ташлады, ялынъыз йыртыкъ майкасы къалды.
Не исе, биринджи сагъанакъ кельгендже, бутюн сув козьлерини къапатып чыкъты.
Елакъ араларына энди сув кетмей.
Ялынъыз ешиль япракъларны къыбырдатып ягъмур ягъа.
Къарт сувгъа шишельген манкасыны ве кольмегини сыкъты, башы устюне фуфайкасынны ташлап арыкъ кенарындаки индже тал терегининъ астына пысты.

Ягъмур кеткен сайын арта.
Бир сагъанакъ сакинлеп башладымы, дигери шувулдап келе.
Тарланынъ юкъарысындаки эниш ерден кечкен буюк арыкънынъ сувы тыйылып, сакин акъар эди.
Бу ерден теренлешип башлагъан арыкъ, юз метр къадар ерден кечкен сонъ, вызлы акъып кете.
Токътамай ягъып тургъан ягъмурдан энди ёлакъ аралары голленип башлады.
Байырлардан акъып кельгеп сель кеткен сайын арыкънынъ сувуны арттыра.
Къарт даянамады.
Арыкъ бою ашагъы юрип, сув тыйылгъан эниш ерге кельди.
Бу ерде сув баягъы котерильген эди.
Эгер ягъмур бойле ягъып тураджакъ олса, арыкъ шубесиз ташаджакъ.
Денъиз киби далгъаланып тургъан тютюнни сув басаджакъ.

Къарт чокъ тюшюнип отурмады, фуфайкасыны омузына урып ёлгъа чыкъты.
Сачындан тырнагъынадже джибинсе де, бир ерде токътамайып джувурды.
Къайда, кимге?
Озю бильмей.
Эльбет де башта бригадирге хабер этмек керек.
Я о къайда экен?
Эмирвелилерге къошулып къайткъан эди.
Эвиндеми, ёкъса идаредеми?
Макъпуленинъ эви узакъ.
Къарт башта идареге кирмеге къарар берди.
0 эм кете, эм тюшюне.
«Арыкъ ягъмур сувуны котерир амма, дагъ башындан акъып кельген сув къошулса, оны сыгъдыралмаз, мытлакъ ташаджакъ.
Ягъмур токътаса къуртулдыкъ, токътамаса ишлер масал.
Коресинъми дубараны?
Бутюн яз осьтюрген берекетимиз, тёккен эмегимиз лайгъа батаджакъ».
Къарт талды.
Энди чапып оламай.
Сол къолуны талагъы устюне къойды, джувурып о.
%
— Койде бир адам къалмагъан экен,— деди о ачувындан.
— Тарлада кимсе олмагъаны олмагъан, ёлда да адам расткельмей...

Эльбет де, кунь арты ягъып башлагъан ягъмур эр кесни эвлерге къувалагъан.
Конторанынъ ичи де, сачакъларнынъ тюбю де адам толу.
Иши олмагъанлар да ягъмурнынъ сакинлемесини беклеп туралар.

Макъпулени корьдинъизми?! — деди къарт босагъадан атлагъанынен.

— Еремеевтелер!— деп мыскъылнен башыны саллады бир къадын.
Эльведин агъа сувгъа шыркъылдап къалгъан балчыкълы керз чызмаларынен конторанынъ полларыны былаштырып, Еремеевнинъ кабинетине кирди.
Бахтымызгъа бригадирлер эписи мында тютюн думанлатып субетлешмекте эдилер.
Къартны корьгенинен Макъпуле абдырап аякъкъа турды.

— Эльведин агъа!
Насыл шей? — деди онынъ нефеси тутулгъаныны эслеп.

— Арыкъ ташаджакъ...
Бу сёзден сонъ къарт эки кере даа нефес алды да: — Дагъдан номай сель тюшти, сув арыкъкъа сыгъмай! — деп юреги устюне къолуны къойды.
Макъпуле Еремеевке бакъты.
Онынъ бакъышындан аджеле арекет этмек керек олгъаныны анълагъан Еремеев тез-тез Каштановнынъ кабинетине кирди.
Еремеевнинъ артындан Макъпуле, Арсланов ве бир къач адам даа сокъулды.

Каштановда байрам кейфи бар эди.
Онынъ къашлары де котериле, де тюшелер.
Ойле джошкъунлыкънен лаф этип тура ки, кабинетке кирген адамгъа шимди онынъ сёзюни больмек ичюн буюк джесарет керек.
Дерсинъ ки, о бутюн дюньясыны унуткъан.
Къуванчындан кимерде бир къопайсырап, къабарып ала.
Явлугъыны чыкъарып, кульгенинден козьлерининъ яшыны сюрте.
Шакъамы ёкъса?
О бугунь омюринде биринджи кере баба олды.
Севимли Катеринасы къыз тапты.
Чокъ йыллар девам эткен дженк фелякетинден сонъ, онынъ оджагъында бугунь бахт чырагъы янды.
Барышыкъ аят севген эмекчилер багъчасында бир гуль даа ачты...

Каштанов бири-бири артындан кирген адамларгъа тикилип:

— Янгъынмы шу? — деп кульди.
О белледи ки, адамлар онъа козь айдын айтмагъа кирдилер.

— Янгъындан бетер, Андрей Андреевич! — деди Эльведин къарт огге чыкъып.
— Балабан арыкънынъ суву таша, тютюнни гъайып этеджек!

— Я мында даа неге турасыз?!

Каштановнынъ эеджанлы суалине джевап оларакъ:

— Арыкъ башыны барып йыкъмакъ керек! — деди Еремеев.

— Арыкъ башы бизге пек паалыгъа отурыр! — деп Каштанов телефонгъа япышты...

Арадан бир саат къадар вакъыт кечти.
Тарладаки арыкънынъ анавы эниш ери энди голленип, ташып башлагъан.
Саба сюрюльгенде зан башында асыл олгъан эндеклер, чукъурлар, трактор излери сув астында кьалгъанлар.
Гедже.
Къаранлыкъта сувгъа батып къалсанъ, кимсе кореджеги ёкъ.
Каштанов насос юклю эки грузовикнен тарлагъа кельди.
Еремеевни исе янгъын машинасынен арыкъ башына ёллады.

— Эгер сувны насослар эксильтип олмаса, арыкъ башыны эшермиз! — деди Каштанов.

Насослар батыр тёпесинден сувны эки къалын трубадан фышкъыртып башладылар.
Лякин, тютюн занларынынъ биринджи ёлакълары энди сувгъа комюльген эдилер.
Насослар сувны джапнынъ артына акъызып башлагъан сонъ, Каштанов арыкъ башыны бакъмагъа кетти.

Мында дерелерден йыгъылып кельген сув гуя денъизни анъдыра эди.

— Насослардан файда ёкъ, арыкъ башыны эшмек керек! — деди Еремеев.

Чомучыны ашагъы саркъытып, ерни титретип келеяткъан экскаваторны арыкъ башынынъ энъ терен ерине онъайтлап янаштырдылар.
Каштанов номай сувнынъ тазйыкъына чыдагъан, устаджа къалангъан бу юксек, къалып бентни йыкъмагъа языкъсынып:

— Бираз сабыр этейик! — деди.

— Андрей Андреевич дакъкъасы паалы!
Биз энди тютюн сувармайджакъмыз, исарны эшмек керек!

Каштанов къолуны саллады.
Экскаватор челик панджасыны къалавнынъ астындан илиштирип тарткъанынен пейда олгъан чатлакълар арасындан сув фышкъырып башлады ве озюнинъ кучюнен къалавны абрап, терен йылгъа бою гурьлеп акъты.

Арыкъ башындан энди тарлагъа сув кетмей.
Лякин сувнынъ арды кесильгендже энъ аздан бир саат даа кечеджек.
Каштанов янгъын машинасынынъ да тарладаки насосларгъа ярдымгъа етишмесини эмир этти.

Тарлада не къадар тютюнни сув баскъанындан кимсенинъ хабери ёкъ эди.
Къаранлыкъта оны кенардан эслемек де мумкюн дегиль.
Ешиль тютюн тарласы гедже къаранлыгъында инсаннынъ козюне тюпсиз денъиз киби сим-сия олып корюне.
Каштанов сув баскъан ерни сабагъа къалдырмай, шимди, бу алекетте корип бильмек истеди.

— Айда, машинаны зангъа! — деди о Молдабайгъа.

Машина тютюн ёлакълары арасындан кеткен топракъ ёлгъа бурулгъанынен, лайгъа батып къалды.
Не арткъа, не огге.

— Сув бу ергедже кельген экен, Андрей Андресоич, джаяв чыкъмасакъ олмайджакъ,— деди Молдабай.
Каштанов озюнинъ янълышкъаныны анълады.

— Аджеле ишке шейтан къарыша дегенлери бойле шейдир даа,— деди Каштанов ве Молдабайнынъ теклифине разы олмакътан башкъа чареси къалмады.
Олар тютюнлер арасында балчыкъкъа, сувгъа чомулып, зорнен заннынъ кенарына тырмашып чыкътылар.
Каштанов белине къадар сыланды.
Чызмаларынынъ ичине сув толды.
Джибинип, былашып устюне япышып къалгъан ягъмурлыгъы астында эти-тени къалтырады...

Арыкъ башындан сувнынъ арды кесильген сонъ ташкъын токътады.
Грузовиклер ве янгъын машинасы ишчилерни койге алып къайттылар.
Табиат фелякетинен куреш аман-аман яры геджеге барды.
Беля кечип кетти.
Адамлар онъа бойсунмадылар.
Тютюнлер саба кене ешиль япракъларыны джайып кунешнинъ алтын нурларыны эммеге башладылар.

Экинджи куню Каштановнынъ сыджагъы котерильди, къатты оксюрикке тутунды.
Директор ве сувджы къарг область хастаханесинде корюштилер.

Бу хабер локъсаханеде яткъан Катеринаны гъает мугъайтты.
Не вакъыт чыкъаджагъыны озю бильмей.
Каштановнынъ джигерлери сувукълангъан.
Экимлер онынъ огюни алмагъа тырышалар.
Бу агъыр дакъикъаларда барып хатирини сорамагъа Катеринанынъ да чареси ёкъ.
«Коресинъми дубараны, не япмалы, не чарелер корьмели аджеба?» Бу тюшюнджелер Катеринагъа раатлыкъ бермейлер.
«Озюмни бираз яхшы дуйсам мытлакъа чыкъарым, эким рухсет бермесе де чыкъарым», дей о ичинден.

Палатанынъ къапысында Айрие корюнди.
О хатир сорамагъа кельди.
Катеринанынъ сыджакъ манълайындан опип, кроватынынъ четине отурды.
Катерина агълады.
Айрие онынъ муляйим козьлери яшлангъаныны биринджи кере корьди.
Булар бир тарафтан къуванч, дигер тарафтан къайгъы козьяшлары эдилер.

— Къуванч ве яныкъ берабер юре экен,— деди Айрие явлугъынынъ уджуны онынъ козьлерине тийдирип.
— Санъа, эр алда, къуванмакъ керек.
Сен бахытлысынъ, Катюша.
Андрей Андреевичнинъ башы уджунда экимлер.
Сен онынъчюн ич раатсыз олма.
Аш-сув етерлик тюневин Валерий барып кельдн.
Яхшы экен.
Ярын Самедин бараджакъ.
Мен тазе бал азырлап къойдым.
Къач йылдан берли бала истеп тельмирип юре эдинъ.
Мына, энди янынъда джанынъ-джигеринъ ята.
Къашлары, манълайы Каштановкъа бенъзей, акъыз.
Къуван Катя!
Эвляд корьгенинъе къуван!

— Эв янъгъыз къалды, Айрие, сен Валерикнн корьсенъ айт, бельки анасы келип бир къач кунь бизде отурыр?

— Бир афта ичинде не оладжакъ шу?
Мен козь-къулакъ олып турарым, сен раатсыз олма.
