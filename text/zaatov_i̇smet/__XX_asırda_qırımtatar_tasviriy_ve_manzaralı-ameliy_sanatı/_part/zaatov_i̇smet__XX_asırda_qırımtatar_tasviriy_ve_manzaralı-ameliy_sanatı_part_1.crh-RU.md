## XX АСЫРДА КЪЫРЫМТАТАР МАНЗАРАЛЫ-АМЕЛИЙ ВЕ ТАСВИРИЙ САНАТЫНЫНЪ ШЕКИЛЛЕНЮВИ ВЕ ИНКИШАФ ЭТМЕСИ

### 1.1. КЪЫРЫМНЫНЪ КЪАДИМИЙ ПОЛИЭТНИК МЕДЕНИЕТИНИНЪ ФЕНОМЕНИ

Къырым медениети — джиан колеминдеки бир феномендир.
Онынъ уникаллиги территория джеэтинден деерлик буюк олмагъан ярымаданынъ сынъырлары черчивесинде асырлар девамында мында бири-бири артындан келип-кеткен чокътан-чокъ этносларнынъ къарышмасынен бельгиленгендир.
Тарих илиминде Къырым ярымадасы акъкъында Шаркъ ве Гъарбнынъ сынъырындаки алякъалар зонасы, чешит-тюрлю цивилизацияларнынъ корюшюв ери олгъан «инсанлыкъ тарихынынъ теджрибе тарласы» деген фикир тесадуфен пекинип къалмагъандыр.
Къырымнынъ джогърафик вазиети, онынъ ана-къытадан ярымада шекилинде айры булунмасы мааллий медениетнинъ специфик къурулышында аз роль ойнамагъандыр.
М. Волошиннинъ образлы этип айткъаны киби, «...мында толуп-ташкъан инсанлыкъ акъымларынынъ айры ирмачыкълары акъып келе, сакин ве чыкъымы олмагъан лиманларда къатып къала, оларнынъ сазлыгъына озь балчыгъыны къоя, бири-бирининъ устюне къат-къат ята, сонъра исе табиий суретте бири-биринен къарыша эдилер».

Тарихчыларнынъ тахминлерине коре, эйи тесирли икълим шараитлеринен айрылып тургъан Къырым топрагъы бешериетнинъ, земаневий цивилизациянынъ къадимий бешиклеринден биридир.
Археологларнынъ тедкъикъатлары саесинде мында ашагъы палеолиттен башлап, инсан дуракълары тапылды.
Симферопольден шимальге 25 километр авлакъта Зуя озенининъ вадийсинде ерлешкен Кийик-Къоба къобасы (ашагъы палеолит, 100 бинъ йыл эвельси) Къырымда энъ къадимий дуракълардан бири сайыла.
Орта палеолит девири (50-40 бинъ йыл эвельси) неандерталецлернинъ Салачыкъ коюнде (Багъчасарай районы), кроманьонларнынъ Симферополь шеэриндеки (Кучюк Салгъыр озенининъ сол ялысындаки Чукъурча къобасы), Белогорск районындаки (эвельки Къарасувбазар — Акъ-Къая) дуракълары иле такъдим олунгъандыр.
Юкъары палеолит (35-10 бинъ йыл эвельси) исе абиделернинъ кениш группасынен такъдим олунгъандыр (Бельбек озенининъ вадийсиндеки Сюрень дурагъы, Бурулча озенининъ вадийсиндеки Бурун-Къая къобасы, Аджы-Къоба къобасы ве илх.).
Олар Шималий Къараденъизбою ве Къара денъизнинъ Кавказ ялысындаки абиделернен бир чокъ бенъзерликке маликлер.
Ильк эшьяларнынъ пейда олувы таш девирининъ башларына догъру келе, меселя кемик ве бойнуздан ясалгъан ойма ве кертиклернен безетильген бу эшьяларда энди бедиий яратыджылыкънынъ иптидаий элементлери козьге чарпып башлайлар.
Бу девирде ташны, терини, агъачны гъайрыдан ишлев мелекелери инкишаф эте, акъылане ве тантиминен ясалгъан къыргъычлар, диск шекилиндеки алетлер бундан делялет бермектелер.
Маддий медениет тапылмаларынен зенгин олгъан Черная (Чоргъуна) озенининъ вадийсиндеки Сюрень-2, Шан-Къоба, Фатма-Къоба, Мурзакъ-Къоба, Боран-Къобанынъ Юкъары къатламы мезолит (14-7 бинъ йыл эвельси) девирине аитлер.

Къырым тарихынынъ къадимий девири етерлик дереджеде толу тедкъикъ этильмеген, биз неолит (милядийден 6-3 бинъ йыл эвельси) девири акъкъында баягъы чокъ малюматларгъа маликмиз.
Бу девир инкъилябдан эвель К. С. Мережковский, Н. Н. Клепинин, А. С. Моисеев киби алимлер тарафындан огренильген эди.
Оларнынъ Чатырдагъ къобалары, Бинъбаш-Къоба, Суукъ-Къоба, Пычкъы ве Сюрень койлери, Сарыголь голю янындаки дуракълар, Гурзуф даванындаки дуракъ, Учь-Къош дурагъы боюнджа япкъан тедкъикъатлары бунъа мисаль ола билир.
Къырымда къадимий сакинлер яшагъан 150-ге якъын дуракъ беллидир.

Къырым кираметининъ къадимий нумюнелери та неолит девиринден беллидир.
Булар балчыкътан ясалгъан, шекиль джеэтинден чешит-тюрлю олгъан, «базыда техника ве орьнеклев услюби иле зенгин» (Башкиров), атеште пиширильген савутлардыр.
Бойле тапылмалар Багъчасарай дживарындаки Къая-Арасы ве Симферополь дживарындаки Ат-Баш дуракъларында эльде этильди.

Энеолит (милядийден 3 бинъ йыл эвельси) девири энди маддий ве маневий инкишафтаки баягъы бир теракъкъият мевджут олмасынен такъдим олунгъандыр.
Бу девирде маденден ясалгъан такъынджалар — билезликлер ве бакъыр герданлыкълар кениш даркъалып башлайлар.

Энеолитнинъ сонъларында Къырымда санат кейфиетче янъы баскъычкъа адым ата.
Сонъундан кениш вакъыт диапазоныны къаврап алгъан (милядийден эвель XX асырдан милядийден эвель VIII асыр) ильк къаяустю ресимлери пейда олалар.
Бунъа Багъчасарай дживарындаки Таш-Айыр массивиндеки, Богатое (Бахчи-Эли), коюндеки, Вишенное (Беш-Къурткъа) кою янындаки Сары-Къая къобасындаки къаяустю ресимлери мисаль ола билирлер.
Мезкюр ресимлер арасында чешит-тюрлю къабиле нишанлары кунеш ве йылдызларнынъ темсиллерини акс эттирген ресимлер, бунынъ киби де (башта бир ав левхаларыны — атлар, силялы атлылар ве окъчуларны тасвирлеген) муреккеп ве чокъфигуралы композициялар мевджутлар.
Авропада биринджи олып чокъренкли накъшлар (дивар ресимлери) Къырымда пейда олалар.
Антропоморф, яни инсан къияфетини тасвирлеген скульптураларнынъ, меселя, Багъчасарай районындаки Счастливое (Буюк-Озенбаш ве Соколиное (Коккозь) койлери дживарында) инсан къияфетини анъдырып тургъан таш стеллаларынынъ пейда олмасы тунч девиринен багълыдыр.
Бойле стеллаларны тиклемек бутюн Къара денъиз бою ве Кавказ регионына аиттир.
Курганлар, кромлехлер (таш исарлар) киби монументаль ибадет иншаатлары мимарджылыкънынъ башлангъычлары акъкъында делялет бермектелер.
(Къырымдаки энъ буюк кромлехлерден бири Симферополь районында булуна эди, мында сув анбары къурулгъанда о сув астында къалып кеткен эди).
Курганлар ве кромлехлерни къурмакъ я да тиклемек мисаллери къомшу территорияларнынъ медениетлеринде де къайд этильмекте.

Буларнынъ эписи тунч девири ялынъыз аятнынъ фааллешмесинен къайд этильмеген, бу девирде мааллий къабилелернинъ Къадимий Шаркъ, Акъ денъиз бою, Кавказ арты цивилизациялары да кенишлеген, деп айтмагъа эсас бере.
Бу девирде Къырым территориясында (Белогорск (Къарасувбазар) дживарындаки Кемик-Оба курганынынъ адынен адландырылгъан) Кемик-оба медениети инкишаф эткен эди.
Бу девирде адамлар зираатчылыкъ ве айванасравджылыкънен огъраша эдилер.
Богатое (Бахчи-Эли) коюнинъ дживарындаки таш плита устюне оюлгъан тувар айванынынъ шекили ве зираатчынынъ иш алети олгъан — чапанынъ къияфетини акс эттирген къаяустю ресимлери бунъа делялет бермектелер.

Къырымнынъ къадимий медениети аньанелерининъ илеридеки инкишафы сруб ве салт медениетлерине аит кочебе къабилелернинъ девиринен багълыдыр.
Мезкюр къабилелернинъ яшав ареалы бутюн Шималий Къараденъизбоюны ве ашагъы Поднестровьени къаплап ала эди.
Демир асыры башлангъан сонъ оларнынъ медениетлерининъ ерине базы бир малюматларгъа коре, иран тилинде лакъырды эткен, там бельгили этник идентификациягъа малик олгъан киммерийлернинъ (гмыри-гимерийос, милядийден эвель ІХ-VІІ аа.) медениети кирип келе.
Излери Кучюк Асияда джоюлып кеткен киммерийлернинъ яшав ареалы тек Къырым ярымадасынен сынъырланмай, о Шаркъий Авропанынъ аман-аман бутюн дженюбини къаврап ала эди.
Бу халкъ акъкъында энди язылы менбаларда малюматлар пейда олгъан эди.
Олар акъкъында озюнинъ «Одиссея»сында Гомер къайд этип кече.
Базы бир мутехассысларнынъ къайд эткенлерине коре, «киммерийлер» деген термин Къырымнынъ топонимик адларында сакъланып къалгъан.

Киммерийлернинъ эсас мешгъулиети яйла айванасравджылыгъы олгъан.
Айванасравджылыкънен огърашкъан джеми къабилелерде олгъаны киби, киммерийлернинъ арасында да маденни гъайрыдан ишлев ве ондан юксек бедиийликке малик олгъан эшьяларны азырламакъ санаты юксек дереджеде инкишаф эткен эди.
Къадимий тапылмалар — саплары дёгме орьнеклернен сюслендирильген демир къылычлар ве ханджерлер, декор элементлери олгъан дженкявер балталар, спираль шекилиндеки орьнеклернен сюслендирильген ат къошумы, орьгюленген тунч билезликлер бундан делялет бермектелер.
Маденден эшьялар япмакънынъ асырлар девамында шекилленип кельген аньанелери Къырымда скифлер пейда олмаздан баягъы эвель мында мааллий «айван» услюби негизлерининъ инкишаф этип башламасына темель къойдылар.

Эгер шу ады анъылгъан киммерийлернинъ медениети оларнынъ ерине кельген ве медениетлерини сыкъып чыкъаргъан кочебе скифлернинъ медениети киби, эсасен ярымаданынъ чёль районларында инкишаф эткен кочебе айванасравджылар медениети олгъан олса, отракъ-зираатчылар медениети Къырымнынъ меркезий, дагъ этеклери, дагъ ве ялыбою районларында инкишаф эткендир.
Сёз озь адыны Симферополь дживарларында ерлешкен Къызыл-Къоба къобасынынъ адындан алгъан Къызыл-Къоба медениети акъкъында кете.
Бу ерде къадимий инсан дуракъларнынъ излери тапылгъан эди.
Джулялангъан, кунеш нишанлары шекилиндеки кертиклер ве ойма орьнеклернен сюсленди-рильген кирамет шу медениетнинъ маддий ядикярлыкълары сайылалар.

Къызыл-Къоба медениетинен параллель суретте ве я онынъ пешинден онъа сойдаш олгъан, ярымаданынъ дженюбий къысымыны къаврап алгъан тавр медениети инкишаф этип башлай.
«Тавр» этноними ярымаданынъ адларындан бири олгъан Таврида адында сакъланып къалгъандыр.
Биз таврлар акъкъындаки малюматларны таврларнынъ биринджи дайиси, яни етекчиси Таос акъкъында (милядийден эвель XIII а.) язгъан «тарих атасы» Геродотта була билемиз.
Таврлар акъкъындаки сонъки малюматлар эрамызнынъ X асырына аиттир.
Биз таврлар акъкъындаки малюматларны бизанс менбаларында да була билемиз, бу менбаларда сёз христиан миссионерлерининъ Къырымгъа ёлланылмалары акъкъында кете.
Муэллифнинъ фикириндже, Кучюк Асиянынъ дженюбий-гъарбындан Къырымнынъ дженюбий ялысына кельген рум колонистлери Кучюк Асиянынъ дженюбиндеки Таврос дагъларынынъ Къырым дагъларына бенъзегени ичюн оларны Таврос дагълары деп адландыргъандырлар, бундан келип чыкъып, шу дагъларда яшагъан сакинлер де «тавройос», яни таврлар экзоэтнонимини алгъандырлар.

Къадимий румлар Кучюк Асиядаки Таврос дагъларында яшагъан хетлернинъ медениетинен (меселя, диварларны тиклевде къулланылгъан къуру къалав принципи) Къырым сакинлерининъ медениети арасында насылдыр бир бенъзерликни коре эдилер.

Эльде этильген чокътан-чокъ делиллер таврлар медениетининъ олардан эвель кельген къабилелер медениетлерининъ варислиги акъкъында айтмакъталар.
Сёз о ве бу къабилелерде дефн этюв мерасимлеринде Кучюк Асиядаки хетлерде ве Гъарбий Кавказда яшагъан къадимий абхазлардакине бенъзеген «таш сандукъаларыны» къуллангъанлары ве къадимий мезарлыкъларнынъ бутюн бир комплексини тешкиль эткени, эм де курганларнынъ устюнде монументаль антропоморф эйкеллерни тиклев акъкъында кете.
Курганлар устюнде тикленильген инсан эйкеллерини биринджи олып таврлар япып башлагъандырлар.

Бойлеликнен, тунч асырынынъ сонълары ве демир асырынынъ башларындан башлап Къырымда чешит типтеки медениетлернинъ инкишаф эткенини, чешит этник группаларнынъ ян-янаша яшагъанларыны корьмек мумкюн.
Бунъа ярымаданынъ табиаты ве ландшафтынынъ озю ярдымджы олгъандыр.
Мында денъиз бою тюзлюклери дагъ районларына бирикип кетелер, ярымаданынъ белли бир къысымыны челик тешкиль эте.
Къадимий девирлерде къабилелернинъ ярымадада ерлешмелери о девирде укюм сюрген ходжалыкъ усулына коре амельге кече эди, деп къайд этмек мумкюн, чюнки эр бир медениет озюне келишкен ландшафт ве табиат-икълим зонасыны сечип ала эди.
Бу озь невбетинде Къырымда «учь этник виляетнинъ» пейда олмасына темель къойды, ве медениетнинъ бири-биринден фаркъ эткен озьгюн пытакълары ян-янаша инкишаф эттилер...
 XV асырда екяне Къырым девлети мейдангъа кельгенге къадар бири-бирилеринен къарышып кетмедилер».
Эр бир къабиле озюнинъ экологик ерини ишгъаль эткен эди.
Бу исе оларгъа пек буюк олмагъан территориянынъ сынъырлары ичинде муаббет яшамагъа имкян бере эди.
Эалининъ ходжалыкъ тюзюми джеэтинден чешит группалары озюне хас бир симбиозны мейдангъа кетире эдилер.
Меселя, муайен бир барышыкъпервер мунасебетлер мейдангъа кельген эди, скиф алемининъ сынъырларында булунгъан тавр койлерининъ (Айвазовское, Алма-Кермен, милядийден эвель IV-III аа.) истихкямланмагъаны бундан делялет бермектелер.
Шу эки халкънынъ алякъалары ярымададаки екяне «тавр-скиф» эалиси акъкъында сёз юрсетмеге акъ бере.

Скифлер ве киммерийлернинъ озьара мунасебетлери башкъаджа бир характерде шекиллене.
Киммерийлер де скифлер киби, айванасравджылыкънен огъраша, ве амельде айны шу экологик ерни ишгъаль эте эдилер.
Лякин бу топракълар скифлернинъ менфаат черчивелери ичинде булуна эди.
Тарихий чарпышмалар нетиджесинде скифлер оларны Кучюк Асиянынъ территориясына сыкъып чыкъаралар, ве Къырым Авроасия континентининъ Алтайдан тутып Тунагъадже олгъан буюк бир территориясында кениш даркъалгъан Шималий-Иран ве Меркезий-Асия къабилелерининъ, кениш кочебе скиф медениетининъ бир къысымына чевириле.
Тарихта малюм ки, айны шу девирде Асия медениети Къырымгъа кениш бир микъяста келип кирген, мааллий къабилелернинъ медениетлеринен алякъада булунгъан ве шу медениетлернен къарышып кеткен эди.

Бойлеликнен, Къырымда цивилизациянынъ невбеттеки баскъычы, милядийден эвель VII асырда ярымадагъа келип ерлешкен скифлернен багълы олды.
Къырым скиф медениетининъ таркъалув ареалынынъ кучюк бир къысымы олгъанына бакъмадан, о скифлернинъ сонъки дурагъы олды (мында олар милядийден эвель III асыргъадже булундылар).

Бу девир этник алякъаларнынъ баягъы кениш таркъалмасынен къайд этиле.
Бир тарафтан, Къырымда скиф медениети пекинип башлай, буны скиф дюньябакъышларынынъ, табынувларынынъ, дефн мерасимлерининъ, санатларынынъ таркъалувында корьмек мумкюн.
Дигер тарафтан, Къырым медениетинде рум, сонърадан эллин цивилизациясынынъ тесири даа зияде сезилирли олып башлай.
Эллинизм девиринде мында кендилерине якъынджа олгъан тавр медениети ве динини къабул эткен ильк рум колонистлери пейда олдылар.
Къырымнынъ бутюн ялысыны озь эллерине алгъан эллинлер мында ондан зияде полис-девлетлерини, яни бир шеэр ве онынъ дживарларындан ибарет девлетлерини къурдылар.
Оларнынъ арасында энъ буюги Пантикапей эди, о Боспор девлетининъ пайтахты олды (милядийден эвель V а.).

Рум-тавр медениетининъ синтези де Къырым территориясында озь излерини къалдырды.
Бир тарафтан, биз рум демир параларында тавр Къызынынъ тасвирини буламыз.
Румлар таврларнынъ мабудеси олгъан Орхилохкъа табына эдилер.
Дигер тарафтан, таврларнынъ санаты рум мифологиясынынъ образларынен, пластикасынен толдурыла, таврларнынъ санаты антик эйкелик тесирининъ алтында къала.

Таврларнынъ кирамет санаты кениш такъдим олунгъандыр.
Савут-сабалар кунеш нишанларынен, семавий темсиллернен сюслендирильгендир, бу нишан ве темсиллер къомшу халкъларнынъ санатында да кениш таркъалгъандыр — Херсонеснинъ эллинистик къатламларында пек чокъ кирамет эшьялары тапылды, оларнынъ туткъучлары устюнде усталарнынъ адларынен ян-янаша «тавр» этноними де язылгъандыр.

Бу девир Къырым медениетининъ генезиси ичюн гъает нумюнелидир: бу девир эллин ве Рим тесири алтында алып кетирильген скиф доминантасы олгъан мааллий тавр элементлерининъ синтезинен къайд этильгендир.
Бундан да гъайры, милядийден эвель VI-V аа. аит скиф курганларында тапылгъан Иран импортынынъ эшьялары мааллий медениетлернинъ Улу Ираннынъ мирасынен таныш олгъанлары ве алякъаларда булунгъанлары акъкъында делялет бермекте.
Бу синтез ондан сонъки девирлерде инкишаф эткен къырымтатар медениетининъ темелини тешкиль этти.

Скифлернинъ озьлери (Геродотнынъ къайд эткенине коре, мында чар скифлери яшагьанлар) Къырымда аман-аман 1000 йыл, яни гот къабилелери оларны тар-мар эткенге къадар яшадылар, вакъыт кечтикче отуракъ зиратчылыкъкъа кечтилер ве шимдики Симферопольнинъ дживарында пайтахты Неаполь-Скифскийде (милядийден эвель ІІ-ІІІ а.) — сонърадан алгъан ады Керменчик (къырымтатарджада «къале» — девлет къурдылар).
Бу эллин мабуделери ве къараманларынынъ, скиф даийлерининъ эйкеллери ерлештирильген сокъакълары, фрескаларнен сюслендирильген джемаат ве мескен биналары олгъан типик антик бир шеэр эди.
Скифлернинъ Шималий Къара денъиз боюндаки къомшу антик шеэрлернен алякъаларда булунгьанлары беллидир.

Бу девирнинъ маддий медениети мааллий эалининъ чокъ чешитли медений алякъалары акъкъында делялет берген амелий санат эшьяларынынъ кениш диапозоны иле такъдим этильгендир.
Мында эм скифлернинъ «айван услюбине» характерли олгъан эшьяларны, эм эллинлернинъ къарашекилли ве къызылшекилли вазаларыны, шекилли туткъучлары олгъан Иран кузьгюлерини, Инд океанындан алынгъан мерджанлардан ясалгьан безеклерни де расткетирмек мумкюн.
Скиф эшьяларында бедиий гъаелернинъ бири-бирине япкъан тесирлерини корьмек мумкюн.
Антик орьнеклернен, селена ве сатирлернинъ, Медуза Горгонанынъ ресимлеринен сюслендирильген эшьяларда бу даа зияде корюне.
Скиф санатына Иран санатында гъает популяр олгъан полиморф мевджутлар — сфинкслер ве грифонларнынъ образлары да кирип келелер.
Скифлернинъ кочебе муити дигер медениетлерден олгъан алынтыларгъа гъает тесирчен, ачыкъ ве арекетчен олгъаныны къайд этмели.

Эллин-скиф медениетининъ синтези бир чокъ уникаль санат ядикярлыкъларынынъ пейда олмасына алып кельди, меселя Неаполь-Скифскийнинъ дживарындаки нагъышларнен (атлылар ве чалгъыджылар), агъач скульптураларнен (сфинкслер ве грифонларнынъ шекиллеринен) сюслендирильген некрополь бу джумледендир.
Бунынъ киби де мында антик кирамет, къуюмджылыкъ эшьяларынынъ нумюнелери сакъланып къалгъандыр.

Вакъыт кечтикче скифлер мааллий эалиге къарышып, ёкъ олып кеттилер.
Скифлернен бир вакъытта, яни милядийден эвель 7 асырда пейда олгъан эллин колонистлерининъ медениетлерине кельгенде исе шуны айта билемиз: оларнынъ медениети Къырымнынъ медений тарихында энъ зияде огренильген бир медениеттир.
Эбет, бу медениет Къырымда Юнанистан ве Кучюк Асиядаки киби инкишаф этмеди.
Ярымаданынъ гъарбында ерлешкен Херсонес, шаркъта Боспор чарлыгъынынъ пайтахтларындан бири олгъан Пантикапей (Керчь), милядийден эвель 6 асырда мейдангъа кетирильген Феодосия, шимдики Евпатория булунгъан ердеки Керкинитида Къырымда эллин медениетининъ етекчи меркезлери эдилер.
Боспор чарлыгъы Къырымда эллин медениетини нумайыш эткен энъ айдын бир мисальдир.
Митридат Евпатор девиринде къоджаман къудрет ве мухтешемликке иришкен Боспор чарлыгъы 800 йыл турды.
Боспор чарлыгъындаки эалининъ этник эркяны ильмий эдебиятта чокъ вакъытлар девамында мунакъашаларгъа себеп олып кельди.
Тедкъикъатчыларнынъ эксериети мында эсасен эллин ве сармат медениетлерининъ элементлерини менимсеген скифлер яшагъан эдилер, деген фикирге келелер.
Башкъа бир нокътаий-назаргъа коре, мында эалининъ эсас къысымыны эллинлер тешкиль эткенлер.

Къырым медениети инкишафынынъ бир сыра хусусиетлери Феодосиянынъ — таврларда — Ардабда, тюрк менбаларында Арадайда — тарихынен багълыдыр.
Эллин колонистлери тарафындан мейдангъа кетирильген бу шеэр бир чокъ асыр кечкен сонъ Къараденъиз боюнынъ энъ ири тиджарет ве медений меркезлеринден бири олгъан Кефе дженевиз къалесине чевириле.
Тюрк истилясы йылларында Къырым ярымадасында османлы медениетининъ меркези олгъан Кучюк Истанбул адынен анъыла.

Джогърафик джеэттен антик цивилизациянынъ дигер шеэрлерине якъын тургъан Херсонес та орта асырларгъадже Къырымда эллин ана-къыта медениетининъ форпосты олып кельди.
Херсонесте милядийден эвель ІІІ-ІІ асырларда мааллий коропласт-эйкельтырашлар тарафындан ясалгъан антик скульптураларнынъ фрагментлери бизим кунюмизгедже етип кельдирлер.
Бу фрагментлерде антик Херсонесте популяр олгъан иляхлар — Дева ве Геракл, Апполон ве Дионис ве онынъ этрафында булунгъан кимселер, Кибела ве Афродита ресимлерининъ тасвирлери мевджут.
Бу тасвирлерде Скопаснынъ, Праксительнинъ, Лисиппнинъ тесирлери козьге чарпа.
Короластика санатынынъ чечекленмеси эм ибадет ихтияджларына, эм де илькинги материал олгъанына (мермер ве гузель кейфиетли балчыкъ олмагъанына) багълыдыр.
Шеэрде терракот эйкеллерини ясагъан бир къач устахане бар эди.
Орта асырларда Херсонес Къырымда ве Гъарбий Авропада бизанс медениети ве христианджылыкънынъ трансляторына чевириле.

Бойлеликнен, антик медениет (Къырымнынъ ялы бойлары) ве тавр-скиф къабилелерининъ медениетлери (Къырымнынъ чёль ве дагълыкъ районлары) даимий озьара алякъаларда булуна эди.
Иджадий алякъалар, четтен кельген аньанелер нетиджесинде къырымлы усталар классик эйкельтырашлыкъ ве мимарджылыкънен, ордерли системанен таныш олалар, къуруджылыкънынъ янъы усул ве мелекелерини менимсейлер, эснафчылыкънынъ янъы чешитлеринен таныш олалар, меселя, пенджере джамлары ве полихром савутлар истисалыны менимсейлер.
Римде гъает популяр олгьан мозаика джамларыны (миллифиоре) истисалы кениш даркъамагъа башлай.

Антик Къырымнынъ кираметчилиги антик уркчюликнинъ толусынен менимсенильгенини нумайыш эте.
Антик урькчюликнинъ аньанелери мында эм импорт эшьяларнен, эм де эллин колонистлерининъ ясагъан малларынен кирип келелер.
Урьк усталары тарафындан мааллий балчыкътан ясалгъан къызыл лаклы, къызыл балчыкълы, кульренк балчыкълы япма эшьялар булар джумлесиндендир.
Ашхане савутлары арасында антик Ортаденъизбоюнда кениш даркъагъан шекиллердеки амфоралар, пифослар, къаделер, чанакълар, шамданлар, тепсилернинъ кениш ассортименти мевджуттыр.

Товретика ве къуюмджылыкъ санатына аит эшьялар — аджайип нефис кумюшлер, тунчтан ве демирден бутюн къуюлгъан билезликлер, айван я да йыланларнынъ башларына бенъзеген ачыкъ, уджлу билезликлер, базыда исе геммалы, яни ойма ташлы юзюклерде эм эллин тесирини, эм де чёль алеми санатынынъ тесирини корьмек мумкюн.

Тапылмалар арасында такъдир иляхы Тиха, Ника, Деметранынъ тасвирлери олгъан геммалар да сыкъ расткеле.
Бу геммалар ярымадада ишлеп чыкъарылгъан маллардыр, чюнки мевджут менбаларгъа коре Боспорда таш кесюв устаханеси бар эди.
Лякин четтен кетирильген маллар да — ильмеклер, токъалар, дюгмелер кениш даркъагьан эди.

Буларнынъ эписи антик Къырымнынъ буюк шеэрлеринде медениет къуветли эллин тесири алтында инкишаф эткени акъкъында делялет бермектелер.
Амма эрамызнынъ IV асырында тюркий къабилелернинъ эрте-гьарб бирлиги олгъан хунларнынъ сеферлери Къырымда антик цивилизациянынъ излерини силип аталар, ве бизанс тесири энди антик аньанелер унутылгъан девирде кирип кельмеге башлай.

### 1.2. ОРТА АСЫРЛАРДА КЪЫРЫМДА ЭТНОМЕДЕНИЕТНИНЪ СИНТЕЗИ ВЕ ОНЫНЪ ЭСАСЫНДА КЪЫРЫМ ХАНЛЫГЪЫНДА УМУМКЪЫРЫМ МЕДЕНИЕТИНИНЪ ШЕКИЛЛЕНМЕСИ
(къырымтатарларнынъ этногенези мисалинде)

Византия къуветке кирип башлагъан сонъ Къырым (эсасен онынъ ялыбою къысымы) христиан православиесининъ тесирине огърагъан мемлекетлер даиресинде булуна ве эрте орта асыр девирине кире.
Христианлыкънынъ гъаелери, башта бир, мимарджылыкъта корюле.
Кильселер ве ибадетханелер, къобаларда ибадетханелер, базиликлер, ротондалар, часовняларнынъ къуруджылыгъы башлай.
Роман мимарджылыгъынынъ чешитлеринден бири олгъан ротонда янъы дин ичюн къурбан кеткен шеитлернинъ къабирлери устюнде къурулгъан, центрик къуббели ибадетхане — сонърадан мусульман мимарджылыгъында инкишаф этмеге башлай.
Бу — мешур инсанларнынъ, зенгин кишилернинъ мавзолей-тюрбелеридир.
Христианлыкънынъ таркъамасы фреска боялы ресим чызув санатынынъ пейда олмасына себеп ола.
Бу санатнынъ энъ эски нумюнелери ХIII-ХV асырларгъа аиттир.
Къырымда иконалар, хачлар, джемали хачлар, иляхларнынъ рельефли фигурачыкълары кениш даркъагъан эди.
Медениет ве санатнынъ дигер чешитлерине кельгенде исе, мында бизанс медениетининъ тесири чокъ корюльмей.
Эснафчылыкънынъ етекчи чешитлеринден бири сайылгъан маденни бедиий джеэттен гъайрыдан ишлев эснафчылыгъында мааллий медениетлерининъ аньанелери инкишаф эттилер.
Чёль маденджилигининъ сакъланып къалмасына Къырымгъа янъы-янъы кочебе къабилелернинъ, бу джумледен тюркий тилли къабилелернинъ келип ерлешмеси ярдым этти.
Къырымгъа могъол-татар ордулары бастырып кирмезлеринден эвель ярымадагъа бир чокъ тюркий тилли къабилелер келип кеткендирлер.
Бу исе кет-кете ярымадада тюркий тилли эалининъ чокълашмасына алып кельди.
Орта асырларда яшагъан къырым тюрклерининъ бир къысымы прото-къырымтатарлар къомшуларындан христиан динини алалар, оларнынъ несиллери — греко-татарлар, яни грек (православ) динини къабул этелер ве орта асырлардаки Къырымнынъ тюрк-христиан эалисини тешкиль этелер. 

Р.Къуртиевнинъ фикириндже, хунлар кельген сонъ (IV асырнынъ сонъки чериги — VI асырнынъ отузынджы сенелери) кочебе тюркий къабилелернинъ Къырымнынъ тюркий олмагъан эалисинен ильк этносиясий алякъалары юзь берди.
%Нетиджеде Къырымда иран къабилелерининъ (киммерийлер, скифлер, сарматлар ве иляхрилери) бинъйыллыкъ укюмдарлыгъынынъ ерине кельген тюрк тарихына темель къоюла.

Къырымтатар халкъынынъ автохтонлыгъына даир проблема, ве онынъ медениетининъ мында инкишаф эткен тавр ве скиф цивилизацияларны мейдангъа кетирген къабилелернинъ медениетлерининъ вариси олгъаны акъкъындаки меселе бугунь-де-бугунь илимде ве джемиетте энъ актуаль меселелерден биридир.
Къырымтатар миллий арекетининъ лидерлери ве Русие, Украина, Авропа ве Американынъ бир сыра алимлери къырымтатар медениети кельмешек характерини ташый деген фикирге къаршы чыкъалар ве шу позицияларда туралар.
Бу гъае сиясий куреште къулланылгъан бош идеологик шиар дегиль, аксине Къырымда миллий куреш кескинлешмесинден баягъы эвель постулат оларакъ бельгиленген, ильмий эсасландырылгъан факттыр.

Даа XX асырнынъ башларында алимлер къырымтатарлар тавр медениетининъ догърудан-догъру вариси олгъаны акъкъындаки гипотезаны огге сюрген эдилер.
Русие илиминде Къырымны тедкъикъ эткен алимлер арасында биринджи олып Петр Кеппен: «Тапылмаларгъа зенгин олгъан аман-аман бутюн дольменлер (таш къобалар) сакинлерининъ дамарларында шимди де къадимий дольмен къуруджыларынынъ къаны акъа, деп беллейим» деп язгъан эди.
Рус алими, антрополог Е. Жиров кенди фикирини баягъы ачыкъча беян эткен эди.
О, Эски-Керменни тедкъикъ эткен ве бу акъта: «Дагълы Къырымнынъ орта асырлардаки эалисининъ эксериети къадимий аборигенлер — таврларнынъ несиллери дегиль экенлерми...
Асылында аладжакъ олсакъ — таврлар къайда гъайып олып кеттилер.
Тарих насылдыр бир кочменлер акъкъында ич бир шей айтмай», деп язгъан эди.

Кеченлерде дюнья юзю корьген «Къырымтатарларнынъ тарихий такъдирлери» («Исторические судьбы крымских татар») китапбында, онынъ муэллифи, Къырым медениети ве тарихынынъ тедкъикъатчысы В. Возгрин къырымтатар санатынынъ тарихы таврлар санатындан келип чыкъкъаныны, эсасландыраракъ, тасдикълай.

Меракълы ери шунда ки, В. Возгрин орта асырларда къырымтатарлар акъкъында язгъан базы бир муэллифлернинъ малюматларыны мисаль оларакъ кетире: «татарлар... озьлерининъ къадимий скиф тамырларынен гъурурланалар».
Къадимий скифлер ве таврларнынъ истикъамет ерлери орта асырларда менимсенильген медениет меркезлери оларакъ озь эмиетлерини сакълап къалалар.
Булар — Эски-Кермен (Черкес-Кирман кою дживарындаки къале), Мангъуп, Къыз-Кермен, Тепе-Кермен, Бакъла, Чуфут-Къале ве саирелеридир.

Амма къырымтатарларнынъ тамырлары ялынъыз таврлар ве я скифлернен багълы дегиль, къырымлылар — озь ичине отузгъа якъын къабиле ве халкъларны къаврап алгъан муреккеп этник махсулаттыр.
Аврасия чёллеринден ве Кучюк Асиядан Къырымгъа бири дигери артындан етип кельген тюркий тилли халкъларнынъ (хунлар, дюрк-аланлар, протобулгъарлар, хазарлар, печенеглер, къыпчакълар, сельджуклернинъ) миграцион далгъаларынынъ тесири алтында мааллий медениетте тюркий компонент устюн турмагъа башлай, ве нетиджеде янъы этнос — тюркий тильде лакъырды эткен къырымтатар халкъы шекиллене.

Къырымтатар халкъынынъ этногенезине даир концепцияларнынъ муэллифлеринден бири Р. Къуртиев шойле деп яза: «Къырымлыларнынъ этногенезлерининъ аджайип хусусиетлеринден бири бу бири дигеринден тюбю-темелинден фаркъ эткен этник компонентлернинъ: тюркий олмагъан автохтон отракъ къабилелер ве кочебе тюркий къабилелернинъ синтезидир.
Мезкюр синтез нетиджесинде сайы джеэтинден устюн тургъан биринджи компонент яваш-яваш тюрклештирильген ве мусульманлаштырылгъан эди, яни о медений ассимиляциягъа огъратылгъан эди...
ІV-VІІ асырларда чешит-тюрлю тюркий къабилелер интенсив суретте миграция япкъанларына бакъмадан, чёль районларында яшагъан къырымлыларнынъ негизини къыпчакълар тешкиль эттилер.
Бунъа этник феномен демек мумкюн».
Джогърафик муит ве мааллий ландшафт шу муитке энъ зияде алышкъан типнинъ шекилленмесине ярдым этти.
Бир чокъ этник группаларнынъ вариси олгъан екяне халкънынъ шекилленмеси, иште, бойле башланды.

Орта асырларнынъ башындаки Къырымнынъ чокъ чизгили санаты полиэтник джемиетнинъ идеалларыны акс эттире.
Таврлар ве эллин-колонистлерден гъайры мында сколот-скифлери, сарматлар, тюрк-аланлар, сонърадан исе хазарлар, Нахичевань эрменилери, Скандинавиядан кельген ве мында озь девлетини къургъан готтлар ассимиляциягъа огъратылдылар.
Эр бир этнос Къырым медениетине озь аньанелерини, озь дюньяанълайышыны, эстетик идеаллар акъкъында озь тасавурларыны къошты.
Озь ичинде эм Иран, эм Орта Асия, эм тюрк-чёль санатынынъ элементлерини ташыгъан Иран-сасанид санатынынъ тесирлери Къырымгъа етип кельдилер (157, с.225).

VIII асырда Къырым Византия ве Тюрк Каганатынынъ вариси олгъан хазарлар арасындаки курешнинъ тамам кесишкен еринде булуна.
Бунынъ нетиджесинде Херсонес Византиягъа кече, бутюн Шаркъий Къырым ве ярымада гъарбындаки чёллер Хазарияда къала.
Хазарларнен берабер мында ялынъыз тенъриджилик дегиль, иудаизм де кирип келе.
Сонърадан Къырым Хазариядан айырыла ве Византиянынъ тесири алтында къала.

Орта асырларда мында печенег (ІХ-ХІ аа.), къыпчакъ (Х-ХІ аа.), славян (X-XI асырларда Керчь къадимий Русь князлыгъы Тмутараканнынъ эркянына кире эди) къабилелери келип ерлешелер.
Ниает, ХIII асырда Орта Асия чёллеринден Кучюк Асиягьа, ве мындан да Балканларгъа арекет эткен тюрк-огъуз къабилелерининъ конгломераты олгъан сельджуклер пейда олалар.
Оларнынъ кельмесинен Къырымда ислям дини таркъалып башлай.
Ислям дини кельмезден эвель Къырым территориясында шекилленген, тенъриджилик ве христиан динини кутькен тюрк этник субстраты XIII асырда регионнынъ тюрк-ислям алемининъ бир къысымына чевириль-месинде бельгилейиджи роль ойнады.

Кучюк Асияда XIV асыргьадже тургъан Сельджук султанаты Византиянен бирликте орта асырлардаки Къырым санатынынъ инкишаф негизининъ шекилленмесине озь тесирини быракъты.
Айны шу сельджук девиринде эрте христиан типиндеки медениеттен медениетнинъ янъы типине — мусульман медениетине кечильди.

Сельджуклер девиринден башлап бутюн Кучюк Асияда мусульман мимарджылыгъынынъ эсас типлери таркъалып башлай.
Джамилер, минарелер, медреселер, кервансарайлар бунъа мисаль ола билир.
Бойле иншаатлар Къырым территориясында даа олмагъан олсалар да (олар мында ялынъыз XIV асырда пейда олдылар) Тюркие территориясындан Къырымгъа «даа Алтын Орда девири башланмаздан эвель Къырым эалисини мусульман динине чевирген, онъа мусульман медениетини ашлагъан ислям цивилизациясынынъ къудретли импульслары етип келелер».
Меселя, Алтын Орда девиринден эвельки сельджук колонияларынынъ энъ ириси Отуз (с.Щебетовка) кою ве Судакъ дживарындаки дигер койлер эди.
1260-нджы сенелернинъ башында Алтын Орданынъ укюмдары Берке хан оны Солхатнен бирликте сельджук султаны II Иззэд-дин Кей-Къавускъа (1238-1278) багъышлагъан эди.
Къырымгъа келип ерлешкен ве ислям динини къабул эткен половецлер (къыпчакълар) де улькенинъ ислямлашмасына озь исселерини къоштылар.

Ислямнен берабер Къырымда гъарбнынъ да тесири корюнип башлай: XII асырда мында дженевизлилер озь колонияларыны мейдангъа кетирелер.
Судакъ къалеси олардан къалгъан мирастыр.
Дженевиз медениети Алтын Орда девиринде XIII-XV асырларда гъает кениш таркъагъандыр.

Бойлеликнен Къырымгъа могьол укюмранларынынъ етекчилигинде тюрк-татар-ордалылар келип киргенлеринде мында энди къавий тюрк муити мевджут эди.
Узакъ йыллар девамында ильмий эдебиятта ярымадагьа келип толушкъан ве бу ерге ят олгъан тюрк медениетини татар-могъоллар кетирдилер, деген фикирнинъ эсассыз олгъаны корюнип тура.
Узакъ йыллар девамында яшатып келинген, хрестоматик бир шекиль алгъан ишбу фикирнинъ муэллифлери — А. Л. Якобсон, П. Н. Надинский, В. Е. Потехин ве башкъалары къырымлыларнынъ эдждатлары — Чынъгъыз хан я да Батунынъ (ХIII а.) Ордаларындан чыкъмышлар, яни олар кочебе-могъоллар, татарлар я да ордалылар, деп сая эдилер.
«Къырымтатарлар» деген экзоэтнонимининъ экинджи компонентине бенъзеген «татар» этноними ве чёль регионларында яшагъан къырымлыларнынъ ходжалыкъ алып барув усуллары оларгъа бойле эсасландырувлар япмагъа имкян бердилер.
Баскъынджыларнынъ янъы далгъасы аборигенлернинъ сойдаш тильде лакъырды эткенлери ве айны шу аборигенлернинъ медениетлери баягьы юксек севиеде олгъаны нетиджесинде мааллий эали арасында синъип кетти, бунынънен къырымтатар этносынынъ шекилленмесине озь иссесини къошты.
Бу ерде академик Бартольднынъ эсеринден бир мисаль кетирмекни ерли деп таныдыкъ: «...Могъолларнынъ буюк бир къысымы Могъолстангьа къайтып кеттилер.
Басып алдыкълары мемелекетлерде къалгъан могьоллар озь миллийликлерини тез джойдылар...
Тюрк элементининъ гъалебеси ислям ве мусульман медениетининъ гъалебесинен девам эттирильди».

Орта асырлардаки Къырымнынъ санаты полиэтник джемиетнинъ идеалларыны акс эттире эди.
Чешит-тюрлю эснафчылыкълар эвелькисидай юксек севиеде инкишаф этелер, оларнынъ цехлер шекилинде тешкилятландырылмасы оларны бизанс аньанелеринен багълай, бу башта бир маденден нефис эшьялар истисалына, къуюмджылыкъ санатына, урк истисалына аиттир.
Орта асырларнынъ кираметчилиги озьлерининъ зенгин сюжет ве орнаменталь мотивлеринен айретте къалдыралар.
Къырымда, эсасен Судакъ ве Алушта арасындаки ялыбою койлеринде бу ерлерде етиштирильген юзюмден шарап азырлав джерьянында зарур олгъан амфораларны ясав боюнджа меркезлер (VIII а.) мевджут эди.

Бу девирнинъ тасвирий санатынынъ нумюнелерини Эски-Кермен якъынларындаки кильсенинъ (донаторлар ибадетханеси) фрескаларында корьмек мумкюн.
Мында Иса пейгъамбернинъ тасвирлери, Инджиль сюжетлерини акс эттирген левхалар, донаторларнынъ портретлери, адждераны ольдюреяткъан Ая-Георгийнинъ тасвири сакъланып къалгъандыр.

Эрте орта асыр девири Къырымда таш эйкеллерининъ — балбалларнынъ пейда олмасынен къайд этиле.
Таш балбалларны (тюркче «баба», ата, эдждат) курганларнынъ устюне, бетлерини шаркъкъа бакътырып ерлештире эдилер.
Эр киши ве къадынларнынъ шекиллери диний ренк ташый ве эксери алларда ёл косьтергичлери ролюни ойнай эдилер.
Къырымда половецлернен (къыпчакъларнен) багълы олып, ерлештирильген балбаллар гъает къыйметли этнографик материал олмакънен берабер, сонъундан къырымтатар усталарына шан ве шереф кетирген таш кесюв санаты терен, мааллий тамырларгъа малик олгъанындан делялет бермектелер.

XIII асырда Къырым Авропа ве Асиянынъ къоджаман территорияларыны бирлештирген Алтын Орданынъ виляетине чевириле.
Къырымнынъ медениети ве санатынынъ инкишафында янъы девир башлана.
Алтын Орда девиринден башлап бутюн Таврия ярымадасы Къырым (къырым — тюркче: къале) адыны ала.
Бу девирде ярымаданынъ территориясында медений-ходжалыкъ зоналар даа сакъланып къалалар.
Къырым кочебе-чёллюлер яшагъан чёль районларына (ярымаданынъ шимали) ве дженюбий ялысы олгъан дагъ къысымына болюне; дагъ къысымындаки шеэр ве койлерде ялынъыз отракъ эали яшай эди.
Ярымаданынъ бу къысымы чешит тарихий девирлерде озюнинъ нисбий мухтариетини сакълап къала.
Меселя, XIII асырда алтынордалылар ярымаданынъ тек чёль къысымында яшай, дагъ районларына ве дженюбий ялыбойларына козь тикмей эдилер.
Сеяхатчы Рубрукнынъ къайд эткенине коре, Солдайянынъ (Судакънынъ) укюмранлары могъолларгъа харадж тёлей эдилер, харадж тёлемек ичюн шеэрнинъ укюмраны Батунынъ ставкасына бара эди.
Бойлеликнен, бакъып чыкъылгъан девир девамында Къырым Алтын Орданынъ къолу астында булуна эди, лякин бунъа бакъмадан, ярымадада готалан, тюрк-христиан, итальян ве эллин эалиси олгъан мустакъиль анклавлар да бар эди.

Шеэрлерде эсасен эллинлер, эрменилер, тюрк-аланлар, грек-татарлар (христиан динини кутькен тюрклер), дженевизлилер яшай эдилер.
Алтынордалылар ярымадада, хусусан зенгин Дженевиз колонияларында тиджаретнинъ инкишаф этмесинде менфаатдар эдилер, ве тиджаретке кедер этмей, келирнинъ бир къысымыны харадж сыфатында ала эдилер.

Шимдики Эски Къырым шеэри янындаки ири тиджарет ве эснафчылыкъ меркези олгъан Къырым шеэри (дженевиздже ады — Солхат) ярымаданынъ мемурий меркезине чевириле.
ХIII асыргъа аит араб менбаларында къайд этильгенине коре, шеэрде къыпчакълар, аланлар, руслар яшай эдилер.
Археологик тедкъикъатлар ХІІІ-ХІV асырларда шеэрнинъ медениети юксек севиеде олгъаныны тасдикъладылар.
Солхатнынъ базы бир абиделери бизим кунюмизгедже етип кельдилер.

Ярымаданынъ медений-тиджарий меркезлерининъ сафында Багъчасарай дживарындаки къудретли тюрк къабилесининъ топракълары олмыш Къыркъ-Ер (Чуфут-Къале), харадж тёлеген дженевиз шеэрлери Боспоро (Керчь), Чембало (Балыкълава), дженевиз топракъларынынъ меркези олгъан Солдайя (Судакъ) ве дигерлери барлар.
Энъ буюк денъиз лиманы Кефе (Феодосия) эди.
Шеэрнинъ эсас къысымыны христианлар тешкиль эте эдилер, лякин мында озь джамилерине малик олгъан мусульманлар да яшай эдилер.
Кефеде чешиттюрлю эснафчылыкълар кениш инкишаф эткен эди.

Бакъып чыкъылаяткъан девирде ярымаданынъ этник манзарасына кичкене, мустакъиль Феодоро (Къырымнынъ Гъарбий къысымы) князлыгъы да къошма ренк бермекте эди.
Мезкюр князлыкъта готларнынъ несиллери, эллинлер, тюрк-христианлар ве тюрк-еудийлер яшай эдилер.
Князлыкъ бизанс медениетининъ озюне хас бир нумюнеси эди.
О, дженевизлилер ве алтынордалылар арасында чевиклик косьтеререк, озь мустакъиллигини сакълап къалмагъа тырыша эди.
Князлыкънынъ меркезлеринден бири олгъан Мангъуп къалесиндеки фрескалар бизанс ве дженевиз иконографик къанунлары бири-биринен орюлип кеткен уникаль абидедир.

Бу девирлерде Къырым Шаркъ ве Гъарбны бири-биринен багълагъан тиджарет ёлларынынъ кесишкен еринде булуна эди.
О транзит бир пункт эди.
Узакъ Шаркътан, Меркезий Асиядан, Индистандан, Ирандан Авропагъа йипек ве парча басмалар, маден савутлар, чешит-тюрлю такъынджалар, къыйметбаа ташлар, татлылыкълар алып кетиле эди, Русиеден Къырым вастасынен курк, тери, бал, мум, кендир алып кетиле.
Бунынънен бирликте Къырымнынъ шеэрлери Якъын Шаркъ мемлекетлеринен, Мысырнен, Гъарбий Авропанен мустакъиль тиджарий алякъаларда булуна эдилер.

Бакъып чыкъылаяткъан девирде тюрк-татар санатынен бирликте эллин, гот, итальян, эрмени медениетлери де инкишаф эте эдилер.

### 1.3. КЪЫРЫМТАТАР МАНЗАРАЛЫ-АМЕЛИЙ ВЕ ТАСВИРИЙ САНАТЫНЫНЪ ИРМАКЪ БАШЛАРЫ ВЕ ШЕКИЛЛЕНЮВИ
 (къырымтатар халкъынынъ медений генезиси контекстинде)

Къырым террториясындаки медениетлернинъ къарышыкълыгъы ве чешитлилигине бакъмадан, ХІІІ-ХІV аа. мында ислям эсасындаки къырымтатар санаты шекилленмеге башлай.
Къырымнынъ ислям медениети бундан эвель кельген девирлердеки аньанелерни янъы шараитлерде инкишаф эттирип, ХІІІ-ХІV аа. онынъ мантыкъий ве эволюцион девамы олды.
Мында тек мааллий тасвирий шекиллерни принципиаль суреттеки янъы месафе-вакъыт бирдемине джельп этюв юзь бере.
Бу Ог ве Орта Шаркънынъ озь вакъытында ислямлаштырылгъан бутюн мемлекетлерине аиттир.
Тыпкъы бойле джерьян Орта Асияда да юзь берген эди: санатнынъ инкишафындаки мусульман девири бундан эвель кельген девирни ред этмеди, аксине оны менимседи.

XIII асырдан башлап Къырым ислям алемининъ екяне медений аланына кире, лякин бу нивелирлейиджи характер ташымай.
Бу девирде Къырымнынъ Хорезмнен алякъалары къуветлене, оларнынъ арасындаки медений алякъалар бунъа делялет бермекте.
Г. А. Федоров-Давыдовнынъ язгъаны киби «ханларнынъ мусульманджылыкъ ве ортаасия-иран типиндеки шеэр турмушына ориентирленгенлери себебинден, айдын, мухтешем урбанистик шаркъ орта асыр медениети, акъып тургъан чешмелер ве джамилердеки мозаик паннолар, арап йылдызджыларынынъ, фарс шиир язувнынъ ве мусульман маневий илимининъ, назик орьнеклер ве хаттатлыкъ медениети далланып, чечекленип башлай».
Лякин Къырым ве Меркезий Асия, хусусан земаневий Озьбекистаннынъ территориясы арасындаки медений алякъаларнынъ девамыны скифлер девири биткен сонъ, V-VI асырларда Кореядан тутып Къырым ве Тунагъадже олгъан территорияда ерлешкен Тюрк каганаты девиринде девам этти демек даа догъру олур.
Тюрклер ялынъыз Улу Йипек ёлунынъ Шималий трассасыны незарет эте ве къоруй эдилер, шимдики Озьбекистаннынъ территориясында булунгъан Согдиананынъ къадимий сакинлери — каганатнынъ территориясында озь колонияларыны мейдангъа кетирген согдийлер туджджарлыкъ япа эдилер.
Зан этсек, Сугдак (Судакъ)ны да олар мейдангъа кетиргендирлер, чюнки «Сугдак» согдийлернинъ шивесинде «кичкене Согд» манасыны анълата.
Шуны къайд этмек керек ки, согдийлер озьлерининъ согд язысынен бирликте къадимий тюрк руна язысынен де файдалана эдилер.
Руна язысы исе, академик Э. Ртвеладзенинъ эсаплагъанына коре биваста согд язысынынъ тесири алтында пейда олгъан.

Солхаттаки (Эски Къырымдаки) Озьбек джамиси (XIV а.) ве онынъ янындаки медресе сельджук типинде курулгъан ильк иншааттыр.
Бу куб шекилинде къурулгъан монументаль бир иншааттыр, диварлары тем-тегиз, пенджерелери кичкене, дамы эки акъабалы.
Бинанынъ ог джебхесинде портал айрылып тура.
Бина кошелерининъ биринден уджлу минаре (тюрк типи) кокке узангъандыр.
Джами декорынынъ фрагментлери — ташлардаки ойма нагъышлар ве арап усулындаки чечекли орьнеклери олгъан маолика чинилери, бунынъ киби де эпиграфик декор — порталнынъ усть кемери узериндеки язылар сакъланып къалгьандырлар.
Порталнынъ сюслендирильмесинде алтын сувлар къулланылгъан.
Бу мимарджылыкънынъ уникаль бир абидесидир, онынъ акъкъында пек чокъ эдебият бар (Башкиров А. С., Веймарн Б. В.). Бу абиде Къырымда озьгюн мимарджылыкъ мектеби шекилленгенинден делялет бермекте.
Онда мааллий ве сельджук аньанелери бири-бирилеринен битишип кетелер.
Устюне ферюзе тёкюльген, озьлерининъ орьнеги не ренклерининъ дюльберлигинен айретте къалдыргъан джами чинилери ерли кирамет устаханелеринде ясалгъанлары да меракълы факттыр.
Муэллифнинъ фикирине коре, Эски Къырым чинилери озь фактуралары боюнджа Хорезм ве Бухара кирамет истисалынынъ чинилерине пек якъын.

Бу девирде эснаф инкишафында белли бир осювни къайд этмек мумкюн.
Къабарыкъ орьнекли ве ярашыкълы ерлештирильген аджайип оймалы язылары олгъан къабир ташлары, орьнек ве боя излери къалгъан чокътан-чокъ чини савутларынынъ парчалары, къуюмджылыкъ безеклери, оймалы бакъыр эшьялары, орьнеклернен сюслендирильген эльязма китаплар бизим куньге къадар сакълангъандыр.
«Татар иджадиятынынъ манзаралы нумюнелери умумий тюрк-могъол санатына нисбетен озьлерининъ орьнек ве ренклерининъ пак къызлыкъ назиклигинен айретте къалдыралар».

Мимарджылыкъ-пластик аньанелерининъ инкишафы акъкъында делялет берген таш устюнде оюв санаты башташларында зияде ифаделенгендир.
Мусульман халкъларынынъ санатында таш устюнде оюлгъан бир къач чешитлери бар.
Бу — геометрик (гирих), тасвирий (инсан, эв айванлары, турмуш эшьяларынынъ шекиллери), осюмликлер (энъ буюк группа), эпиграфик (Къурандан парчалар, мезар китабеси).
Къырымда дюльбер, пластик «сульс» язысынен япылгъан эпиграфик декор зияде эмиетке маликтир.
Бу, эсасен энди юкъарыда анъылгъаны киби, Къурандан парчалар, мерхум акъкъында къыскъа малюмат я да шиирий мезар китабеси.

Ислям дюньясынынъ башкъа регионларындаки башташлардан фаркълы оларакъ, Къырымдаки башташлар эйкельтырашлыкъ ве пластик шекиллерине зияде меиль бергенлер.
Кениш даркъагъан тасвирий мевзулар сайысына шам, чыракъ, алты кошели йылдыз, стилизленген ве табиий чечеклернинъ тасвири кире.
Эр бир мевзунынъ тек озюне хас айры манасы бар.
Бойледже, мусульман санатында шам ве чыракъ о бир дюньягъа кетеяткъан мерхумнынъ рухунынъ ёлуны айдынлатмакънен багълыдыр, чечеклер исе — дженнет багъчасынынъ темсилидир.

Бутюн мусульман Шаркъынынъ санатында ады таш устюнде оюлгъан астроном Урус Хаджининъ мезарында къоюлгъан башташ надир ядикярлыкъ сайыла.
Таш дирекнинъ устюнде язылары олгъан рельефли манзаралы къаснакълы ярымкурре ерлештирильген.
Ярымкурре озюне хас глобустыр, кок семасынынъ тасвири, онынъ устюнде оюлгъан нокъталар исе коктеки йылдызлардыр.
Бу абиде — орта асырларда Къырымда илим юксек инкишаф севиесинде булунгъанынынъ исбатыдыр.

Къырымнынъ территориясында (Херсонес этрафларында, къырымтатарджа ады Сары-Кермен) эсасен Кучюк Асия истисалынынъ (XIII асыр) бедиий маденден ясалгъан эшьялары тапылды.
Шу джумледен — арслан тасвирли кепче сапы, тунч келилер, арап язылары олгъан къалемдан.
Къырымлыларнынъ турмушында бу эшьяларнынъ олувы кениш медений алмашувы мевджутлыгъынынъ делилидир.

XV — XVI асырларда Къырым ханлыгъынынъ санаты озюнинъ юксек севиесинен беллидир ве Авропада Гъайрыдан джанланув девири киби, ильмий эдебиятта «мусульман» девири оларакъ къайд этиле.
Дагъылгъан Алтын Ордадан айырылып, Къырым ханлыгъы 1475 сенеси Тюркиенинъ имаесине тюшкенине къадар, озь мустакъиллигини сакълап къалды.
Бу Къырымнынъ тарихында муим вакъиа олды — онынъ чокъ асырлыкъ тарихында ильк оларакъ, эр вакъыт айры яшагъан этник провинцияларны бирлештирген бирдем девлет мейдангъа кетирильди.
Бу девирнинъ медений инкишафына нисбетен муим хуляса В.Возгринге аиттир, о бойле яза: «Татарларнынъ медениети, ярымадада пейда олгъан девирден берли ачыкъ характер ташымакъта.
Бу хуляса, биз корьгенимиз киби, къырымтатар халкъы тарихынынъ бутюн девирлери девамында озь адалетлигини сакълап къала, бойлеликнен, ишбу медениетнинъ асырлар теренлигинден башлап энъ сонъки девирге къадар инкишафы ве сакъланып къалувы ичюн эсас эмиетке малик олып къала».

Тюркие, озь невбетинде, дженевиз факторияларыны запт этмек макъсады иле Къырымгъа уджюм этти.
Лякин айны заманда Къырым ханлыгъы иле арбий арекетлер олмагъан — Къырым ханлыгъы Тюркие табилери дегиль де, бельки бирадерлери олгъандыр.
Герайлар Османлы империясынынъ къанунлары муджиби, Османлар сюлялеси кесильген алда, тюрк тахтына биринджи невбеттеки укъукъкъа маликлер.
Тюрклер Къырымда адий мемурий болюнюв кирсеттилер.
Кефеде санджакъ тэсис этильди, Къырымнынъ дагълы тарафында исе, сабыкъ Феодоро князлыгъынынъ маликанелери ве дженюбий-шаркъ Къырымда дженевиз мустемлекелернинъ бир къысымдан ибарет Тат-Бейлиги округы мейдангъа кетирильди.
Къырымда Тюркие протекторатынынъ кирсетилюви «Къырым ханлыгъынынъ умумий тарихы ве санаты инкишафында насылдыр агъыр денъишмелер демек дегиль де, бельки де онынъ медениети огюнде, XV асырнынъ орталарындан берли о ынтылгъан умуммусульманлыкънынъ тикленюви ичюн кениш имкянлар ачылгъандыр».

XV асырдан башлап къырымтатар ханлыгъынынъ санаты аман-аман учь юз йыл девам эткен осюв ве чечекленюв девиринде булуна.
Бу ал Къырым ярымадасындаки чокъмиллетли джемиети пекинген ичтимаий, сиясий, икътисадий сербестлик иле анълатыла.
Мозаикалыгьы, медений полицентризми Къырымны бир ерге топлагъан, «къоюлаштырылгъан Акъденъизбою» оларакъ къысъа, лякин догъру бельгилемеге имкян берелер.
Къырым джемааты юксек бильги севиесинен айырылып тура, эали арасында саватсызлыкъ ёкъ эди.
«Ханлар девирининъ татарлары, — деп яза М. Я. Гинзбург, озь миллий аятларынынъ о дереджеде гурь чечекленюв ве осюв девиринде булундылар ки, бутюн бу тесирлерни (сёз Тюркиенинъ ве Къырымнынъ полиэтник эалисининъ тесири акъкъында кете) тек озюне хас дегиль де, акъикъий мимарджылыкъ ве манзаралы озьгюнлик иле толу, янъы мевзулар иле екяне услюп конгломератында топламагъа наиль олдылар».

Медений омюрнинъ джанланувы меценат-укюмдарлар — санатны анълагъан, юксек бильгили, мутефеккир инсанларнынъ пейда олувына алып кельди.
Меселя, 49 йыл укюмранлыкъ япкъан мешур сиясетчи ве дипломат, алим ве шаир Менъли Герай хан I девиринде медениет корюльмемиш юксекликке иришти.

Ярымадада медениет инкишаф эткенининъ шартларындан бири Герайларнынъ чешит динлерге олгъан сабырлы мунасебетидир.
Олар башкъа динлерге ве медениетлерге де инкишаф этмеге имкян бердилер, озь сарайларына чэтэлли усталарны давет эттилер.
Атта Кефеде ханнынъ сымарышы иле чыкъарылгъан капиклернинъ аверсинде Герайларгъа варис къалгъан Чынъгъызларнынъ тамгъасы — «таракъ» (таракъ — етекчи миллий темсиль), реверсинде исе католик хачы иле дженевизлер герби тасвирленген.
Италиядан узакъта итальян медениетнинъ оджакълары Кефе, Судакъ, Балыкълава олып къалдылар.
Та XVI асырнынъ сонъларында Кефе Тюркие тарафындан забт этилип, о да тюрк медениетининъ даа бир оджагъына чевирильди.

Шаркъ ве гъарп дюньясынынъ чатышмасында ерлешкен Къырым Авропа медениетининъ биваста тесирини сезип турды.
Джанландырув санатынынъ векиллери, итальян усталары Къырым ханларынынъ сарайларында чалыштылар.
Гинзбург Къырымда татар санатынынъ эсас хусусиетлеринден бири онынъ алельхусус эклектизми, чешир тесирлер ве къатламлардыр, деп сая.
Ишбу тесир ве къатламларнынъ менбасы, эльбет де, биринджи невбетте, Шаркъ Парижи — Истанбул эди.

Тюркиенинъ патронажлыгъы Къырымгъа, Осман санатына устюнлик берильген аньанелерининъ илериде кирювини бельгиледи.
Биринджи сельджук султанлары саде сеяат турмушыны бегенген иселер, вакъыт кечкен сайын арбий сеяатлар кетирген буюк келирлер инсанда башкъа анъ шекиллендирдилер.
Тюрк асылзаделери ичюн байлыкъ ичинде яшамакъ табиий шей олып къалды.
Мухтешем шейлер турмушкъа киререк рафинирленген эстетик дуйгъуларнынъ инкишафына ярдым этелер.
Мухтешемликке ынтылув Къырым укюмдарлары джеэттен уникаль медений абиделери иле Багъчасарай къурула.
Санатта джанлы махлюкъларнынъ тасвири чокъ вакъыткъадже гъайып ола, амма геометрик ве осюмлик орьнеклери гурь чечекленелер.

Къырымда Осман мимарджылыгъынынъ аньанелери джамилернинъ къуруджылыгъында, минарелер, сарайлар, дюрбелер, амамларнынъ къуруджылыгъында, озь аксини таптылар.
1500 сенеси Менъли Герай ханнынъ эмири иле мешур Зынджырлы медресе къурула (Шаркъ Авропанынъ энъ эски окъув юртларындан бири), медресеге киреяткъанда, илимнинъ улулугъы огюнде баш эгген киби, босагъанынъ устюнде асылгъан зынджырнынъ астындан эгилип кечмек керек эди.
Бу Къырымнынъ энъ корюмли окъув юртларындан бири олып, мында 10 йыллыкъ окъув девамында татар ве арап тили, язув, математика, этика, хаттатлыкъ, мантыкъ, шиириет, мусульман къануны, дин окъувы, сунна ве Къураннынъ мундеридже ве манасы огретильген, рус тили огренильген.

Багъчасарай къурулгъанында мында Къыркъ-Ерден (Чуфут-Къале) сарай кочип келе, иште о девирде къырымтатар санатынынъ уникаль абидеси олгъан мешур Демир-Къапу къурула.
Онынъ муэллифи — италиялы уста Алевиз Новый.
О, Иван III сарайына Кремль диварларынынъ ве Архангельск соборынынъ къуруджылыгъы ичюн чагъырылып, Москвагъа кетеяткъанда ёл устюнде Къырымда токътагъан.
Ишбу абидеде орта асырларда Къырымнынъ санатында бельгилейджи роллер ойнагъан хусусий тесирлер кузгюде киби акс олундылар.
Италия Джанланувы санатынынъ анъанелери мында ордер системасына къулланувда акс олунды: киришнинъ эки тарафында корент услюбиндеки капителлер тургъан пилястрлар, олар архитравны (баш кириш) тутып туралар, архитравнынъ устюнде исе орьнекли фриз ёлагъы созула, онынъ юкъарысында карниз, карнизнинъ тёпесинде — акротерийлернен сюслендирильген ярымкъуббели тимпан.
Ренессанс мевзуларнынъ сайысында декор теркибине инджилер, буклеме сиджим шеритлери, тишчиклер, оваллар кирсетиле.
Амма Алевиз, ренессанс композицияларындан файдаланаракъ, декорнынъ типик Шаркъ усулларыны ишлете, къапыны келишкен оймалы орьнеклер яраштыралар, аканф япракълары ве пытакъларынынъ, нилюфер чечеклери ве эмен пытакъларынынъ орьмелери юнан амфорасыны анъдыргъан чечек бардагъы астындан осип чыкъкъан киби.
Эпиграфик декорны италиялы уста типик мусульман услюбинде ишлеген.

Багъчасарайдаки Хансарайнынъ озю та XVI асырда I Менъли Герай хан девиринде къурулып, бугуньге къадар виране олып реставрация япылды ве нетиджеде онынъ эвельки корюнюши пек бозулды.
«Онынъ эски къысымларында бир тарафтан — арап-фарс ве тюрк услюплерининъ ве экинджи тарафтан — Италия ренессансынынъ излери де расткелелер» (къылавуздан).
Сарайнынъ ичери азбарында 1756 сенеси Къырым Герай тарафындан къурдурылгъан мешур Козьяш чешмеси ерлешкен.
О, мында ханнынъ севимли къадыны — Диляра Бикечнинъ дюрбесинден II Екатерина девиринде авуштырылгъан.

Къуруджылыкънынъ чечекленюв джерьяны Герайлар сюлялесининъ бундан сонъки векиллерининъ девиринде де къайд этиле.
Эвельки киби, мимарджылыкъ саасында ерли, тюрк, Византия, Италия аньанелери козетилелер.
Къырымтатар халкъынынъ корюмли мимарджылыкъ абиделери сырасына Хан-Джами, Хансарай янындаки Кучюк-Джами, Акъмесджиттеки Кебир-Джами (1508 сенеси къурулгъан бу джами чокъ керелер реставрация япылды ве гъайрыдан къурулды, Шимди о, къырымтатарларнынъ баш ибадетханесидир) кире.

1552 сенеси Кезлевде къурулгъан Джума-Джами — тюрк султаны Сулейман 1-нинъ баш мимары.
Османлы Тюркиенинъ корюмли мимары Синаннынъ Къырымда сакъланып къалгъан екяне къуруджылыгъыдыр.
Белли ки, XVI асырнынъ 50-нджи йылларында Кефеде къурулгъан джами ве амам онъа менсюптир.
Бу къуруджылыкълар Къырымнынъ мимарджылыгъыны XVI асырда башындан гъает чечекленюв девирини кечирген османлы мектебининъ даиресине къошалар.

Дюрбелер таш устюнде оюлгъан орьнеклернинъ дюльбер нумюнелерини нумайыш этелер.
Къабир ташларны сюслендирген геометрик ве осюмлик шекилиндеки орьмелер Къырымнынъ тамыр эалиси яшагъан Феодоро ве дигер ерлерде чыкъкъан абиделерге бенъзейлер.

Къырымтатар халкъы манзаралы-амелий санатынынъ чечекленюви де XVI — XVII асырлар девирине аиттир.
Орьнек санаты озь инкишафынынъ юксек нокътасына ете.
«Ханлар, оларнынъ къадынларынынъ къабирлериндеки башташларнынъ устюндеки оймалы орьмелер, къабиле костюмлерининъ нагьышларында ве къуюмджылыкъ орьнеклериндеки оймалы орьмелер — мевзуларнынъ дюльберлиги ве зенгинлиги ишлетильген материалнынъ сыфатынен пек келишкен, оларгьа тенъи ёкъ абиделер яраттылар.
Бу девирде басма ве нагъышларнынъ боялары — назик, осюмликтен азырлангъан.
Урба тикюв ве нагъыш ишлеринде Эски Къырым ве Багъчасарай районларында йипек биле къулланылгъан.
Амма палы басмаларгъа ихтиядж буюк эди, шунынъ ичюн де ерли истисал сымарышларны эда этип олмагъаны себебинден, Къырымгъа басмалар башкъа ерлерден алып келине эди.

Бу девирде цех институтларынынъ шекилленюви девам эте, бу исе эснафларнынъ пекинюви ве чечекленювине хызмет эте.
XV ве XVI асырнынъ башларында къырымтатар халкъ эснафларынынъ деерлик инкишафы акъкъында сёз юрсетмек мумкюн.
Къырым эснафчылары «маден ве мешин, юнь ве агъачтан ясалгъан шейлернинъ севиесинде энъ юксек къазанчларгъа ирише эдилер.
Оларнынъ чокъусы акъикъий санат эсерлери оларакъ таныла эди».
Авропада саплары къакъламаларле сюслендирильген, я да алтын ве кумюш чертмеси олгъан пычакъ ве ханджерлерге, атешли силя, Къырым эгерлерине ихтиядж буюк олгъан.

Къырымнынъ маневий ве маддий медениетининъ Тюркиеге меиль берюви XVII-XVIII асырлар девамында да сакъланып къалмакъта.
Бу ал бир къач себеплернен анълатыла: мемурий бойсынув, миллий ве диний, джогърафик джеэттен якъынлыкъ.
Амма эвельки ориентирлернинъ тыш корюнюшлери сакъланып къалувнен, санатнынъ ички мундериджеси денъише.
«Мусульман Ренессансы»на аит, инсан рухунынъ котерилювини тасдикълагъан ве козьге, къальпке хош олгъан, дюнья яшайышыны зенгин зияфет оларакъ йырлагъан инсаниетлик идеалларнынъ бутюнлиги, бедиий медениетнинъ синкретизми; илим, шиириет, мимарджылыкъ, эпиграфика, хаттатлыкъ, къуюмджылыкъ санатынынъ бири-бирине синъип, бири-бирини толдурып инкишаф этюви яваш-яваш гъайп олып кете».

Эгер бундан эвельки девирде санат умумий маневий принциплер иле синъирильген исе, ХVII-ХVIII асырларда санаттан миллий тикленюв гъаелеринен, бутюн девлетнинъ чечекленген, кучьлю девлет гъаесинен рухлангъан ички пафос ёкъ ола.
Бу ал ичтимаий-сиясий вазиет иле де багълыдыр: девлетнинъ эвельки итибары тюше; даа кеченлерде дюнья тиджарет ёлларынынъ чатышмасында булунгъан Къырым, ярымадада ерлешюви себебинден узакълашкъанындан гьайры, аман провинциягъа чевириле.
XVI асырдан сонъ дюнья тиджарет ёллары озь ёнелишлерини денъиштирелер.
Улу Йипек Ёлу эвельки эмиетини ёкъ эте.
Орта Асия регионы да айны бу такъдирге огърады — бу джеэттен Къырым ве Орта Асия медений генезислерининъ умумий нокъталары бардыр.

«XVIII асырнынъ экинджи ярысында татар санаты, деп яза Гинзбург, — деерлик XV ве XVI асырларгъа аит озь инкишафынынъ монументаль девирини энди кериде къалдырды.
Керчектен де мимарджылыкъ джамилер, текие ве дюрбелер яратув девири кечти, талиль этильген девирнинъ зияде меракъ догъургъан хусусиетлери ахыр-сонъу тек манзаралы фаалиет оларакъ бакъылгъан.
О девирде къурулгъан джами ве мескенлер мимарджылыкъ джеэттен гъает саделер.
Эксериет алларда, бу пенджерели дёрт тегиз дивар, тегиз таван, онынъ устюнде дёрт энишли дам.
Лякин онынъ ичи агъач устюнде манзаралы оймалар, джамнынъ устюнде ренкли ресимлер, орьнек ве хаттат языларынен ойле аджайип яраштырылгъан ки, татарлар ичюн энъ муим ве экинджи дереджели шейлер не олгъаныны аман анълайсынъ».
Амма, бельки, меселе нелер муим ве нелер экинджи дереджели сайылгъанында дегиль де, девир талап эткен имкянлардадыр.
Монументаль къуруджылыкънынъ девири кечкен олса да, халкъкъа келишкен шекиллерде озь аскини тапкъан халкънынъ иджадий истидаты гъайып олмады.
Санат камер, атта интим, даа назик характерне малик олды.
Сарай санаты ве халкъ санаты озьлерининъ инкишаф ёлларыны сакълап къалалар.

Къырым кениш тиджарет алякъаларындан чыкъарылгъанына бакъмадан, ярымаданынъ Авропа санатларынынъ инкишафында атта базы паралеллер кечирмек ерлидир.
XV — XVI асырлар Къырымда медениет осювининъ девири оларакъ къайд этиле, тедкъикъатчылар бу девирни Авропадаки Тикленюв девири иле шартлы тенъештирелер.
XVIII асыр исе Маариф девири сайыла.
Бу вакъытта онъа аит енгилликле, шекиллернинъ назиклиги иле сарай санаты гурьдели инкишаф эте.
Рококо санатында тербиеленген гедоизм ве зевкъланув мусульман Къырымынынъ санатында да озь параллеллерини тапа.
Тедкъикъатчылар атта корюмли къырымтатар рессамы Омернинъ иджадында биле бу услюпнинъ тесирини къайд этелер.
Бу девир, хусусан мешур сиясетчи олмакънен берабер меценат,коллекционер Къырым Герайнынъ (1758 — 1764) ханлыгъында Гъарп Авропа тарафындан дипломатик мунасебетлерининъ джанланувынен беллидир.
Бу девирде Къырымгъа медениетнинъ — музыка, теарт (сарайда франсыз труппасы Мольер ве башкъа Авропа муэллифлерининъ эсерлерини ойнагъан), тасвирий санат, эйкельтырашлыкъ аньанелери кениш тадбикъ олуна.
Къырым ханлыгъынынъ пайтахты — Багъчасарай илим ве санат инкишафынынъ меркезине чевириле.
XVIII асыр Къырымнынъ тарихында «сонъки, къыскъа, лякинъ мустакъилликнинъ энъ парлакъ девири» оларакъ къалды».

Амелий санат чешитлери гурь инкишаф этелер, бу исе рокайль девирининъ хусусиетлеринден биридир.
Бу девирде Къырым бедиий маден (бакъыр савут-саба, пычакълар, ханджерлер, тюфеклер), къуюмджылыкъ эшьялары, юнь макъат ве килимлер, мешин эшьяларнынъ истисалджысы ве экспортёры ола.

XVIII асыр Къырымнынъ санатында — бу энъ эвеля Багъчасарайда яшагъан ве чалышкъан мешур рессам Омернинъ иджады девиридир.
Къырым медениетининъ тарихында онынъ ады Къырым Герайнынъ севимли къадыны Диляра Бикечке багъышлап къурулгъан Ешиль-Джамининъ фасадындаки «чалышты Омер, 1178 Хиджра йылы» язылар саесинде сакъланып къалды.
Джамидеки фреск ресимлери улу рессамнынъ аджайип дюрберликтеки иджадыдыр.
Уста джамининъ диварларында ресимлерни буюк меарет иле ерлештирмеге наиль олгъан, джамининъ мимарджылыкъ аджими сонъундан сюслендирмекни козьде тутмагъан да.
Ресимлерде чечек, осюмлик мевзулары устюнлик эте, олар ресимнинъ индже ве назикликлиги иле айырылып турмакъталар.
Олар сонъ дереджеде мусульман санатына хас олгъанына бакъмадан, рококо санатынынъ тесирини нумайыш этмектелер.

Омернинъ биринджи ишлеринден бири — Багъчасарай Хансарайда (1753) Селямет Герайнынъ къуллесини сюслендирген ресимлердир, онынъ базы бир парчалары бизим куньгедже сакъланып къалгъандыр.
Ресимнинъ эсасында — Шаркъ санаты ичюн аньаневий олгъан бардакъ иле чечеклер сюжетидир.
Бу иш индже, далгъалы чызыкъларнынъ дюльбер назиклиги иле айырылып турмакъта.
Бири-бирине келишкен сувукъ мавы-ешиль ве сыджакъ сары-алтын, гульгюли ренклерге эсаслангъан ресимнинъ айретлендириджи колоритнинъ къыйметини арттыра.
Рессам тегиз ресимни, алебастрдан ясалгъан бардакъ от ве чечеклерни къабартып, зенгинлештире.

Омер гьает буюк усталыкънен менимсеген монументаль-манзаралы санаты чешитлерининъ синтези 1763 сенеси рессам тарафындан сюслендирильген Хан-Джамининъ мисалинде такъдим олунгъан.
Джамининъ интерьерлери чешит ренкли ресимлер, джам устюндеки ресимлер, майолика ве сильмелер иле яраштырылгъан.
Оларнынъ эсасыны — Омерге хас чечек-осюмлик орьнеклери тешкиль этелер.
XX асырнынъ башына келип джамининъ декоратив сюсленювинден тек парчалар ве айры деталлери сакъланып къалды, языкъ ки, сонъундан япылгъан реставрация нетиджесинде олар озь озьгюнлигини гъайып эттилер.

Омер шаркъ орьнеклерининъ зенгин палитрасыны менимсерек, эр кереси текрарланмагъан композициялар яраткъан.
О, акъикъий универсал-рессам, фырчы ве къалемден усталыкъ иле файдалангъан, Шаркъ мусульманлары рессамларынынъ векиллеринден бири олгъан.
Орьнекли ресимлерге табиий кирсетильген язылар Омер яхшы хаттат олгъанындан делялет берелер.
Ресимлер арасына кирсетильген шиирий сатырларнынъ муэллифи де Омер олгъаныны инкяр этмек мумкюн дегиль.
М. Я. Гинзбург Омерни бедиий сёз ве хаттатлыкъны усталыкънен менимсеген хаттат-рессам, универсаллар сырасына кирсете.
Оларнынъ озьлери эм шиирлер яза, сонъра озьлери де орьнекли ресимлерни хаттат языларынен яраштыра эдилер.
Хаттатлар тек шиирлер язмакънен сынъырланмайлар, сарайда чешит мектюп ве ёлланмаларнынъ муэллифлери оларакъ да хызмет эте тургъанлар.
Бойле усталар айрыджа урьметке малик олып, санат мухлислери имаеджилери олгъан укюмдарларнынъ якъынлары олгъанлар.

Омернинъ даа бир тахминий эсери — Хансарайда Алтын кабинетнинъ сюсленювидир.
Бутюн таван Византия орьмеси шекилиндеки геометрик орьмеси иле къапатылгъан.
Бу орьнек Къырымдаки эвлернинъ интерьеринде сыкъ расткеле.
Тегиз ресимлер кене алебастрадан ясалгъан къабарыкъ сильмелер иле яраштырылгъан (кабинет диварларынынъ юкъарысындаки периметр бойлап мейва ве чечеклер), олар диварлардаки кок-кумюш ренкли ресимлерге, джам устюндеки чокъ тюслю орьнеклерге пек келишелер.

Омерден гъайры Къырымда — Багъчасарай, Къарасувбазар, Кезлевде юзлернен башкъа усталар да чалышкъанлар, языкъ ки, оларнынъ адлары бизим куньге къадар сакъланып къалмады.
«ХVІІ-ХVІІІ асырларда татар, караим асылзаделери яшагъан эвлер сакълангъан.
Олар агъачнен джулялангъан, ойма, алтынсув ве ресимлернен буюк усталыкъ ве бедиий дуйгъулар иле ишленгенлер.
(Къарасувбазарда яшагъан гражданин Бакши эвининъ уникаль эмиетке малик одаларындан бирининъ донатмалары...
Багъчасарай музейине авуштырылды)».

Амелий санатларда бундан эвельки девир аньанелерининъ инкишафы девам этмекте.
Таш устюнде оюв санаты эвельки киби, башташларда такъдим олуна.
Буюк мукъайтлыкъле ишленген къабир ташлары акъикъий санат эсерлеридир.
Башташларнынъ умум композицион чезиминде мимарджылыкъ элементлери ишлетиле, бунынъ нетиджесинде къабир ташы мерхумнынъ сонъки мекяны, «эви» оларакъ къабул олуна.
Оларнынъ сырасына кемер, кучюк къуббелер, фронтонлар, земин къаты;
декорда исе — хаттат язылары иле яраштырылгъан оймалы геометрик ве осюмлик орьнеклери, тасвирий элементлер кирелер.
Метинлер шиирий характерде олып, сейирджиге котеринки рух ве фельсефий фикирлер багъышлар, я да мерхум акъкъында конкрет информация бергенлер.
Языларнынъ услюби орьнекли декорнынъ услюбини текрарлар экен, бунынъ нетиджесинде уйгъун бутюн бирдемлик яратылгъан.

Тедкъикъатчылар, къабир ташларны ерлештирюв ве яраштырув аньанелери бир сыра Шаркъ мемлекетлеринде бойле абиделернинъ кениш даиреси иле умумий генезиске малик ве айны бир усуллар олгъанына бакъмадан, Къырым башташларынынъ озьлерине хас айры хусусиетлери барлыгъыны къайд этелер.
Олар композицион джеэттен чезимнинъ чокъ чешитлигинде ифаде олалар.
Оларнынъ арасында — «эм дёрт коше, эм чокъкоше шекилиндеки устунлар, эм уджу къуббенен екюнленген тёгерек диреклер, эм табангъа (я да табансыз) ерлештирильген тегиз стела, бири-бирине параллель ерлештирильген эки стеладан ибарет деерлик муреккеп конструкция (юксек кроватнынъ башларына бенъзей, оларнынъ арасында къабир ерлешкен), стелалар бири-дигеринен зынджыр я да къоранен пекитильген, эм чешит ляатлар...
 эр алда (дигер мусульман регионларында, бизим фикиримиздже, акъылгъа биле кельмейджек) рессамнынъ гъает сербестлиги сезильмекте...».
Тааджипли ери шу ки, къанунларгъа зияде риает эткен эснаф чешити сайылгъан башташлар азырлавда, усталар озь-озьлерини ифаде этюв сербестлигине, оригиналь шекиллер араштырувына ынтылгъанлар.

Бунъа себеп чокъ олгъан.
Бу — Къырымда мевджут, иш ичюн келишкен материалнынъ чокълугъы (киреч ташы, къабырчакъ ташы, мермер, гранит), бу байлыкъ устадан эр сефер индивидуаль янашув талап эткен.
Себеплерден даа бириси — къырымтатар усталарынынъ фикир юрсетюв хусусиетлери, олар догматик къанунлар иле къавий багълы олмагъанлар, чюнки олар асырлар девамында чокътан-чокъ ве чешит-тюрлю тесирлерге огъратылгъан муитте тербиеленгенлер.
Бунъа бакъмадан, усталарнынъ бу ишке янашувы не къадар индивидуаль ве иджадий олса да, башташларда къырымлыларнынъ тарихий хатырасында сакъланып къалгъан, къадимий балбалларнынъ чизгилери корюльмектелер.
Инсан къияфетини тасвирлемек, онынъ мезарына эйкель къоймакъ имкянларындан марум олгъан усталар ташкъа антропоморфик къияфетке тек ошатув бере эдилер, устюне сарыкъ (эркек киши комюльген алда), я да фес (къадын киши олса) ясай эдилер.
Устанынъда усталыгъы, сынъырсыз потенциалы, иште, бойле уфакъ-тюфек шейлерде ифаде ола эди.

Таш устюне оюв санаты инкишафынынъ ёнелишини, XVII асырдан XVIII асыргъа таба умумий тенденцияны козетерек, тедкъикъатчылар «онынъ зенгинлик джеэттен осювини къайд этелер.
Абиделернинъ метн ве шекиллери муреккепче, унерли, гъает сюслендирильген, орьнекли хаттат язылары иле толдурылгъан», бу алны санатта муэллифлик башланувы ве къанунларнынъ зайыфлашкъанынен багъламакъ мумкюн.

Къырымда кираметчилик тюрк кираметчилигининъ белли бир тесири алтында инкишаф эте.
Ишбу девирде Къырымгъа Тюркиеден пек чокъ кираметтен ясалгъан савут-саба кетирильген.
Бу ал исе тюрк шекиллерини къабул эттирмей къалмай.
Тюрк кираметининъ парчалары Эски-Кермен ве Каламите, Мангъуп ве Чуфут-Къаледе, Эски-Къырым ве Кефеде тапылгъандыр.

1951-52 сенелери къазылмалар девамында эски Кефенинъ къалесинде «XVI асырнынъ биринджи ярысына аит изник эшьяларынынъ парчалары — чанакъ кенарлары, бардакъ саплары, башкъа савутларнынъ парчалары ве иляхре» тапылды.
Эски Къырымда, пайтахт шеэр эмиетини джойгъанына бакъмадан, беяз земин устюнде кобальт иле орьнекленген къырылгъан кирамет чанакъ ве башкъа шейлернинъ парчалары тапылды.
Тегиз къырымызы земинде беяз-мавы тюслернен арабеск орьнеги — сюслендирювнинъ гъает сийрек расткельген усулы — ишленген парчалар да тапылды.
Мангъуп къазылмалары исе тюрк кираметининъ гъает зенгин материалыны бердилер.
Бу ал мында тюрк кирамет эшьялары мунтазам ве кениш колемде кетирильгенинден делялет бере.
Орьнеклернинъ эсас чешитлери — осюмлик, чечек орьнеклери, бурумлы чечек безеклери, далгъалы шеритлер.

XVII асыргъа аит тюрк кираметининъ тапылгъан парчалары кирамет къаба, ресимлер перишан ишленген, ресимнинъ четлери къара къалын сызыкълы, орьнекнинъ манасы саде олгъаныны корьсете.
Бу — XVII асырнынъ экинджи ярысында изник кираметининъ умумий зайыфлашкъаныны характеризлей.
Биз бакъкъан девирде Къадыкойде, Эски Къырымда, Ускютте ве ялыбоюнынъ бир сыра ерлеринде чёльмекчилик истисалы да озь ишини девам эте.
Амма ханлыкънынъ чёльмекчилик меркези Дженюбий-Гъарп Къырымнынъ къадимий дагълы койлери — Багъатыр, Фотисалагъа авуша, мында эв савутларындан башлап, та 200 — 250 литрлик аджиминде балабан пифасларгъа баргъандже, кирамет эшьялары чыкъаралар.

XVIII асырнынъ сонъу Къырымнынъ тарихында Русие империясына къошулувынен (1783 с.) беллидир.
Бу формаль олса да мустакъилликни гъайып этювнен бирликте, медений омюр саасында да буюк гъайыплар иле багълыдыр.
Этник ве конфессиональ джеэттен якъын девлет, Тюркиеге табилик Къырымнынъ халкъара алякъаларнынъ кениш даиресине кирмесине хызмет эткен исе, Русие истилясы девиринде Къырым башкъа дин, ят медениет инкишаф эткен ве шунынъ ичюн де гъайып олунмасы талап этильген, узакъ провинциягъа чевириле.

Къырымны ишгъаль этювде Русиенинъ биринджи адымлары тынч яшагъан эалини таламакъ, орталыкъны якъыпйыкъмакъ, улу мимарджылыкъ абиделерини, къырымтатар халкъы медениетининъ къыйметлерини гьайып этювнен башланды.
1736 сенеси Къырым ярымадасынынъ чёль бети фельдмаршал Миних ёлбашчылыкъ япкъан рус ордусы тарафындан вахшийлердже бозулды, 1771 сенеси Долгоруковнынъ ордусы о тарафны атешнен якъып, къылычнен кесип чыкъты.
Олар бир макъсадны козьде тута эдилер: «...къырымтатарларны бирини къалдырмай ольдюрмек, топракъларыны тутып алмакъ, не кяр, не файда кетирмеген бу халкъны ёкъ этмек» макъсадыны куте эдилер.

Къырым басып алынгъан сонъ чар Русиеси къырымтатарларны гъайрыдинли олгъанлары ве оларны «варвар»лар дие тарих саифелеринден силип атмакъ ичюн кутьлевий сюргюнлерге огърата.
Къырымтатарларны сюргюн этюв сиясети аман-аман бир бучукъ асыр девамында алынып барыла.
Бу йыллар ичинде къырымтатарларны тувгъан топракъларындан зорбалыкънен кеттирильмелери учь кере, яни 1783, 1860 сенелеринде, ве XX асырнынъ башларында озь кульминациясына еткизильген эди.
Эгер XVIII асырнынъ сонъларында ярымада эалисининъ арасында румлар, эрменилер, гурджилер, славянлар, караимлер, къырымчакълар ве урумлар да олгъаныны эсапкъа аладжакъ олсакъ, ве атта рус христианларыны Къырымдан Азавбойларына сюргюн эткенлеринден сонъ биле къырымтатарлар эалининъ 95 файызыны тешкиль эткен олсалар, 1917 сенесине келип къырымтатарлар озь ватанларында миллий азлыкъкъа чевирильдилер.
Ялынъыз къырымтатар халкъы дегиль, онынъ джеми тарихы, бу топракъларда къалдыргьан теренден-терен излери биле гъайып этиле эди.

Биринджи невбетте дин иле багьлы абиделер — джамилер, медреселер, мезарлыкълар ёкъ этиле.
Маддий ве маневий зенгинликлер ёкъ этиле.
Китапханелерде сакъланып къалгъан эльязмалар — тарихий трактатлар, хроникалар, назм эсерлер 1833 сенесинде ялынъыз бир макъсаднен — якъып-ёкъ этмек макъсадынен бир ерге топланылгьан эдилер.
В. Е. Возгрин: «... иште, мына бойле акция нетиджесинде халкъ медениетининъ теркибий къысымы олгъан фикри зихниеси, маневият теджрибелери, миллий тарихы ёкъ этильди.
Бу вакъиа мустемлекеджилик тарихында айрыджа тургъан, уникаль бир вакъиадыр», деп язгъан эди.
Ёкъ этип етиштирильмеген шейлер исе унутылувгъа, табиий ёкъ олып кетювге махкюм этильген эди.

Къырымтатарлар сюргюн этильген сонъ шу медениетни ташыйыджыларнынъ сайысы да эксиле, аньанелер унутыла, медений теракъкъият бутюнлей токътап къала, «халкъ иджадияты саасында паралич» юзь бере.
Башта бир Тюркие иле аньаневий тышкъы алякъаларнынъ узюльмеси, узакъ девир девамында Къырым медениетиндеки иджадий импульсларнынъ токътамасы, турмуш тарзынынъ бозулмасы, къырымтатарларнынъ омюр тарзларынынъ сарсылмасы, ислям динининъ фаалиет дай ресининъ тарлашмасы, къырымтатар тили ве язынынъ ролюнинъ эксильтильмеси къырымтатар залисини кельмешеклер медениетининъ укъукъсыз бир парчасына чевире.

Меселя, улу Омернинъ нагъышларынен сюслендирильген уникаль абиде — Ешиль-Джами XX асырнынъ башларына келип аман-аман гъайып этильген эди.
Омернинъ Хан-Джамидеки нагъышлары исе бина косметик тамир этильген сонъ ёкъ этильди.

Бунъа бакъмадан, яшайышнынъ агъырдан-агъыр акъибетлеринде биле къырымтатар медениетининъ инкишафы токътап къалмай.
Бу девир девамында къырымтатарларнынъ аньаневий мескен мимарджылыгъы илерилей, аз да олса янъы джамилер къурула, башташ абиделерини тиклев аньананелери девам эттириле, бу исе озь невбетинде таш устюне нагъыш оюв аньанелерининъ сакъланып къалмасына ярдым эте.
Орта асырларда цехджилик шекилинде тешкилятландырылув къаиделери саесинде къадимий эснафлардан токъумаджылыкъ, тикиджилик, къуюмджылыкъ санаты, кираметчилик киби эснафлар инкишаф эттирилелер.
Затен, о девирде ишлеп чыкъарылгьан махсулат озюнинъ юксек эстетик кейфиетинен айрылып тура эдилер (шу девирнинъ эшьялары музей коллекцияларынынъ эсасларыны тешкиль этелер).
Бунынънен бирликте меселенинъ негатив тарафларыны да къайд этип кечмек керекмиз.
 Къырымгъа алып келинген санайы маллары — басмалар, машиналарда токъулгъан килимлер кёр-кёране такъдир ичюн бир нумюне олалар.
Аньананевий эшьялардаки ресимлер «барбарлаштырыла, базыда исе вахшийлерджесине каррикатурлаштырыла».
«Анилин боялайыджылар ве фабрикаларда ишлеп чыкъарылгъан йиплернинъ кетирильмеси де халкъ эснафчылыкъ малларынынъ кейфиетлерине зарар кетире, йиплерни боялавда къулланылгъан эски сырлар джоюла, боя ве ренклернинъ назик гаммасынынъ ерини ярмалыкъ чубарлыгъы ала».

Чар Русиесининъ Къырымгъа бастырып кирмесининъ даа бир тарафы мевджуттыр: мында мустемлекеджилик тертип-низамларынен берабер илери рус демократик медениети де кирип келе, бу медениет татарларнынъ нефасет алемини зенгинлештире, оны янъы медений зенгинликлерге джельп эте.
Меселя, рус мимарджылыгъында укюм сюрген классицизм XIX асырда къурулгъан мусульман джамилерине шекиль паклиги, айдынлыгъы ве тюзгюнлигини бере.
Къырымнынъ иджадий зиялылары тасвирий санатнынъ Авропа медениетине хас олгъан тасвират, эйкельтырашлыкъ киби янъы чешитлеринен таныш олалар.

Бойлеликнен, Русие Къырымны басып алгъан сонъ, башкъа медениетлернинъ, рус ве Авропа медениетлерининъ тесирлери Русие метрополиялары, бу джумледен Орта Асия ичюн характерли олгъан схема боюнджа кече, мааллий медениет тоталь-суретте дискриминация япыла, акъибетте онынъ инкишафында янъы тенденциялар шекиллене.

XIX асырнынъ сонъларында ве XX асырнынъ башларында мимарджылыкъта энди Къырымда озь поместияларыны къургъан рус зенгинлери эсас сымарышчылар олалар.
Аньаневий мусульман мимарджылыгъынынъ белли бир элементлери алына, биналаргъа шаркъ романтизми ве экзотикасы берилле.
Базыда бойле эклектик къарышув къаба олып корюне, базыда исе ичерики такт ве къарарлылыкънен толу озьгюн урюнлер бере.
Мимар Н. П. Красновнынъ Юсупов сарайы комплексний къургъанда аньаневий шаркъ мимарджылыгъындан гъает буюк усталыкънен файдалангъан эди.
Нетиджеде, миллий романтизм услюбиндеки иншаатлар пейда олдылар.
Бойле шедеврлерден бири сарайдан бираз авлакъта къурулгъан Юсупов джамисидир (Соколоние кою, эвельки Коккозь).
Джамининъ лейхасы о девирде къурулгъан джамилер ичюн типиктир — джамининъ дёрт акъабалы дам астында къурулгъан залы, михрабы бар, лякин онынъ бир сыра хусусиетлери оны дигер бойле иншаатлардан айырып туралар, ве бунынънен онъа мухтешемлик ве оригиналлик багъышлай.
Бу пенджерелернинъ чабакълы кемерлери, юксек таваны, порталнен бирикип кеткен, пычма киречташтан ясалгъан тюзгюн багъаналар устюнде тургъан галереядыр.
Джами бинасы бутюн периметри боюнджа шерит киби тартылгъан ойма орьнекли орнаменталь фризнен сюслендирильгендир.
Гъарбий порталы ве пенджерелер арасындаки фриз периметри бойлап каллиграфик ойма орьнеклернен яраштырылгъан.
Ерли сакинлернинъ айткъанларына коре, таш устюнде орьнеклер ясагъан устанынъ ады — Усеин Тохтаргъазы.
Бу киши айны вакъытта оджа ве шаир олгъан.

Мааллий медениет башкъаларнынъ ят медениетлерининъ тесирлерине къаршы тураракъ, кенди-кендисине сарылып къала, озь-озюни сакълап къалмагъа ынтыла, атта аньаневий санатнынъ къанунларыны консервация япа, акъибетте буларнынъ эписи оны дургъунлыкъ учурымынынъ башына алып келе.

Умумен алгъанда ХІХ-ХХ асырнынъ башларында Къырым санаты чешит-тюрлю тесирлерге огърай.
«Зан этсек, Къырымнынъ медениет земини кенди къатламында пек чокъ къатламларгъа малик оларакъ, кенди тарихий такъдирине саип оларакъ, Гъарп ве Шаркъ арасында туткъан джогърафик вазиетке, бутюн денъиз ве чёль еллерине ачыкъ оларакъ бойле муитнинъ шекилленмесине себепчи олгъандыр, бойле муитте къырымтатарларнынъ янъы девирдеки санаты къатты норматив эстетика ве къанунларгъа таби олып, «озь ичине къапалып къалгъан» шей дегиль де, аксине джиан нефасет джерьянына енгиль ве табиий суретте къошула бильген, чешит-тюрлю эсинтилерни синъирмеге ве бекленильмеген сюрпризлер кетире бильген «ачыкъ системадыр».

Къырымтатар тасвирий санаты XIX асырнынъ сонъу ве XX асырнынъ башларында озь инкишафында халкънынъ сиясий ве этник тарихынен сыкъы багълы олгъан учь эсас баскъычны кечти:
- 1895 сенесинден 1944 сенесинедже олгъан девирдеки тасвирий санатнынъ инкишафы: бу девир ильки къырымтатар профессиональ рессамларынынъ Русие ве Гъарбий Авропанынъ академик меркезлеринде окъуп башлагъан девирден 1944 сенесининъ сюргюнинедже олгъан девирни къаврап ала;
- сюргюнлик девириндеки (1944-1989 сс.) тасвирий санат: бу девир къырымтатар халкъы Орта Асиягъа, Къазахистангъа ве Русиенинъ шималий виляетлерине зорбалыкънен сюргюн этильген ве дисперсион ерлешювге огъратылгъан девирни къаврап ала;
- къырымтатар тасвирий санатынынъ тарихий ватанда гъайрыдан джанланув девири: бу девир (1989-2002 сс.) къырымтатарларнынъ Къырымгьа аля бу кунь девам этеяткъан авдети ве ерлешюви девирини къаврап ала.
























