## OIRIMTATAR MANZARALI-AMELİY VE TASVİRİY SANATINIÑ XX ASIRĞA QADAR ŞEKİLLENMESİ VE İNKİŞAF ETMESİ

### 1.1. Qırımnıñ qadimiy polietnik medeniyetiniñ fenomeni

% Qırım medeniyeti — cian kölemindeki bir fenomendir.
% Onıñ unikalligi territoriya ceetinden deyerlik büyük olmağan yarımadanıñ sıñırları çerçivesinde asırlar devamında mında biri-biri artından kelip-ketken çoqtan-çoq etnoslarnıñ qarışmasınen belgilengendir.
% Tarih iliminde Qırım yarımadası aqqında Şarq ve Ğarbnıñ sıñırındaki alâqalar zonası, çeşit-türlü tsivilizatsiyalarnıñ körüşüv yeri olğan "insanlıq tarihınıñ tecribe tarlası" degen fikir tesadufen pekinip qalmağandır.
% Qırımnıñ coğrafik vaziyeti, onıñ ana-qıtadan yarımada şekilinde ayrı bulunması maalliy medeniyetniñ spetsifik qurulışında az rol oynamağandır.
% M. Voloşinniñ obrazlı etip aytqanı kibi, "...mında tolıp-taşqan insanlıq aqımlarınıñ ayrı irmaçıqları aqıp kele, sakin ve çıqımı olmağan limanlarda qatıp qala, olarnıñ sazlığına öz balçığını qoya, biri-biriniñ üstüne qat-qat yata, soñra ise tabiiy sürette biri-birinen qarışa ediler".

% Tarihçılarnıñ tahminlerine köre, eyi tesirli iqlim şaraitlerinen ayrılıp turğan Qırım toprağı beşeriyetniñ, zemaneviy tsivilizatsiyanıñ qadimiy beşiklerinden biridir.
% Arheologlarnıñ tedqiqatları sayesinde mında aşağı paleolitten başlap, insan duraqları tapıldı.
% Simferopolden şimalge 25 kilometr avlaqta Zuya özeniniñ vadiysinde yerleşken Kiyik-Qoba qobası (aşağı paleolit, 100 biñ yıl evelsi) Qırımda eñ qadimiy duraqlardan biri sayıla.
% Orta paleolit deviri (50-40 biñ yıl evelsi) neandertaletslerniñ Salaçıq köyünde (Bağçasaray rayonı), kromanyonlarnıñ Simferopol şeerindeki (Küçük Salğır özeniniñ sol yalısındaki Çuqurça qobası), Belogorsk rayonındaki (evelki Qarasuvbazar — Aq-Qaya) duraqları ile taqdim olunğandır.
% Yuqarı paleolit (35-10 biñ yıl evelsi) ise abidelerniñ keniş gruppasınen taqdim olunğandır (Belbek özeniniñ vadiysindeki Süren durağı, Burulça özeniniñ vadiysindeki Burun-Qaya qobası, Acı-Qoba qobası ve ilh.).
% Olar Şimaliy Qaradeñiz boyu ve Qara deñizniñ Kavkaz yalısındaki abidelernen bir çoq beñzerlikke malikler.
% İlk eşyalarnıñ peyda oluvı taş deviriniñ başlarına doğru kele, meselâ kemik ve boynuzdan yasalğan oyma ve kertiklernen bezetilgen bu eşyalarda endi bediiy yaratıcılıqnıñ iptidaiy elementleri közge çarpıp başlaylar.
% Bu devirde taşnı, terini, ağaçnı ğayrıdan işlev melekeleri inkişaf ete, aqılane ve tantiminen yasalğan qırğıçlar, disk şekilindeki aletler bundan delâlet bermekteler.
% Maddiy medeniyet tapılmalarınen zengin olğan Çörnaya (Çorğuna) özeniniñ vadiysindeki Süren-2, Şan-Qoba, Fatma-Qoba, Murzaq-Qoba, Boran-Qobanıñ Yuqarı qatlamı mezolit (14-7 biñ yıl evelsi) devirine aitler.

% Qırım tarihınıñ qadimiy deviri yeterlik derecede tolu tedqiq etilmegen, biz neolit (milâdiyden 6-3 biñ yıl evelsi) deviri aqqında bayağı çoq malümatlarğa malikmiz.
% Bu devir inqilâbdan evel K. S. Merejkovskiy, N. N. Klepinin, A. S. Moiseyev kibi alimler tarafından ögrenilgen edi.
% Olarnıñ Çatırdağ qobaları, Biñbaş-Qoba, Suuq-Qoba, Pıçqı ve Süren köyleri, Sarıgöl gölü yanındaki duraqlar, Gurzuf davanındaki duraq, Üç-Qoş durağı boyunca yapqan tedqiqatları buña misal ola bilir.
% Qırımda qadimiy sakinler yaşağan 150-ge yaqın duraq bellidir.

% Qırım kirametiniñ qadimiy nümüneleri ta neolit devirinden bellidir.
% Bular balçıqtan yasalğan, şekil ceetinden çeşit-türlü olğan, "bazıda tehnika ve örneklev üslübi ile zengin" (Başkirov), ateşte pişirilgen savutlardır.
% Böyle tapılmalar Bağçasaray civarındaki Qaya-Arası ve Simferopol civarındaki At-Baş duraqlarında elde etildi.

% Eneolit (milâdiyden 3 biñ yıl evelsi) deviri endi maddiy ve maneviy inkişaftaki bayağı bir teraqqiyat mevcut olmasınen taqdim olunğandır.
% Bu devirde madenden yasalğan taqıncalar — bilezlikler ve baqır gerdanlıqlar keniş darqalıp başlaylar.

% Eneolitniñ soñlarında Qırımda sanat keyfiyetçe yañı basqıçqa adım ata.
% Soñundan keniş vaqıt diapazonını qavrap alğan (milâdiyden evel XX asırdan milâdiyden evel VIII asır) ilk qayaüstü resimleri peyda olalar.
% Buña Bağçasaray civarındaki Taş-Ayır massivindeki, Bogatoye (Bahçi-Eli), köyündeki, Vişennoye (Beş-Qurtqa) köyü yanındaki Sarı-Qaya qobasındaki qayaüstü resimleri misal ola bilirler.
% Mezkür resimler arasında çeşit-türlü qabile nişanları küneş ve yıldızlarnıñ temsillerini aks ettirgen resimler, bunıñ kibi de (başta bir av levhalarını — atlar, silâlı atlılar ve oqçularnı tasvirlegen) mürekkep ve çoqfiguralı kompozitsiyalar mevcutlar.
% Avropada birinci olıp çoqrenkli naqşlar (divar resimleri) Qırımda peyda olalar.
% Antropomorf, yani insan qiyafetini tasvirlegen skulpturalarnıñ, meselâ, Bağçasaray rayonındaki Sçastlivoye (Büyük-Özenbaş ve Sokolinoye (Kökköz) köyleri civarında) insan qiyafetini añdırıp turğan taş stellalarınıñ peyda olması tunç devirinen bağlıdır.
% Böyle stellalarnı tiklemek bütün Qara deñiz boyu ve Kavkaz regionına aittir.
% Kurganlar, kromlehler (taş isarlar) kibi monumental ibadet inşaatları mimarcılıqnıñ başlanğıçları aqqında delâlet bermekteler.
% (Qırımdaki eñ büyük kromlehlerden biri Simferopol rayonında buluna edi, mında suv anbarı qurulğanda o suv astında qalıp ketken edi).
% Kurganlar ve kromlehlerni qurmaq ya da tiklemek misalleri qomşu territoriyalarnıñ medeniyetlerinde de qayd etilmekte.

% Bularnıñ episi tunç deviri yalıñız ayatnıñ faalleşmesinen qayd etilmegen, bu devirde maalliy qabilelerniñ Qadimiy Şarq, Aq deñiz boyu, Kavkaz artı tsivilizatsiyaları da kenişlegen, dep aytmağa esas bere.
% Bu devirde Qırım territoriyasında (Belogorsk (Qarasuvbazar) civarındaki Kemik-Oba kurganınıñ adınen adlandırılğan) Kemik-oba medeniyeti inkişaf etken edi.
% Bu devirde adamlar ziraatçılıq ve ayvanasravcılıqnen oğraşa ediler.
% Bogatoye (Bahçi-Eli) köyüniñ civarındaki taş plita üstüne oyulğan tuvar ayvanınıñ şekili ve ziraatçınıñ iş aleti olğan — çapanıñ qiyafetini aks ettirgen qayaüstü resimleri buña delâlet bermekteler.

% Qırımnıñ qadimiy medeniyeti ananeleriniñ ilerideki inkişafı srub ve salt medeniyetlerine ait köçebe qabilelerniñ devirinen bağlıdır.
% Mezkür qabilelerniñ yaşav arealı bütün Şimaliy Qara deñiz boyunı ve aşağı Podnestrovyeni qaplap ala edi.
% Demir asırı başlanğan soñ olarnıñ medeniyetleriniñ yerine bazı bir malümatlarğa köre, iran tilinde laqırdı etken, tam belgili etnik identifikatsiyağa malik olğan kimmeriylerniñ (gmıri-gimeriyos, milâdiyden evel ІХ-VІІ aa.) medeniyeti kirip kele.
% İzleri Küçük Asiyada coyulıp ketken kimmeriylerniñ yaşav arealı tek Qırım yarımadasınen sıñırlanmay, o Şarqiy Avropanıñ aman-aman bütün cenübini qavrap ala edi.
% Bu halq aqqında endi yazılı menbalarda malümatlar peyda olğan edi.
% Olar aqqında özüniñ "Odisseya"sında Gomer qayd etip keçe.
% Bazı bir mütehassıslarnıñ qayd etkenlerine köre, "kimmeriyler" degen termin Qırımnıñ toponimik adlarında saqlanıp qalğan.

% Kimmeriylerniñ esas meşğuliyeti yayla ayvanasravcılığı olğan.
% Ayvanasravcılıqnen oğraşqan cemi qabilelerde olğanı kibi, kimmeriylerniñ arasında da madenni ğayrıdan işlev ve ondan yüksek bediiylikke malik olğan eşyalarnı azırlamaq sanatı yüksek derecede inkişaf etken edi.
% Qadimiy tapılmalar — sapları dögme örneklernen süslendirilgen demir qılıçlar ve hancerler, dekor elementleri olğan cenkâver baltalar, spiral şekilindeki örneklernen süslendirilgen at qoşumı, örgülengen tunç bilezlikler bundan delâlet bermekteler.
% Madenden eşyalar yapmaqnıñ asırlar devamında şekillenip kelgen ananeleri Qırımda skifler peyda olmazdan bayağı evel mında maalliy "ayvan" üslübi negizleriniñ inkişaf etip başlamasına temel qoydılar.

% Eger şu adı añılğan kimmeriylerniñ medeniyeti olarnıñ yerine kelgen ve medeniyetlerini sıqıp çıqarğan köçebe skiflerniñ medeniyeti kibi, esasen yarımadanıñ çöl rayonlarında inkişaf etken köçebe ayvanasravcılar medeniyeti olğan olsa, otraq-ziraatçılar medeniyeti Qırımnıñ merkeziy, dağ etekleri, dağ ve yalıboyu rayonlarında inkişaf etkendir.
% Söz öz adını Simferopol civarlarında yerleşken Qızıl-Qoba qobasınıñ adından alğan Qızıl-Qoba medeniyeti aqqında kete.
% Bu yerde qadimiy insan duraqlarnıñ izleri tapılğan edi.
% Culâlanğan, küneş nişanları şekilindeki kertikler ve oyma örneklernen süslendirilgen kiramet şu medeniyetniñ maddiy yadikârlıqları sayılalar.

% Qızıl-Qoba medeniyetinen parallel sürette ve ya onıñ peşinden oña soydaş olğan, yarımadanıñ cenübiy qısımını qavrap alğan tavr medeniyeti inkişaf etip başlay.
% "Tavr" etnonimi yarımadanıñ adlarından biri olğan Tavrida adında saqlanıp qalğandır.
% Biz tavrlar aqqındaki malümatlarnı tavrlarnıñ birinci dayisi, yani yetekçisi Taos aqqında (milâdiyden evel XIII a.) yazğan "tarih atası" Gerodotta bula bilemiz.
% Tavrlar aqqındaki soñki malümatlar eramıznıñ X asırına aittir.
% Biz tavrlar aqqındaki malümatlarnı bizans menbalarında da bula bilemiz, bu menbalarda söz hristian missionerleriniñ Qırımğa yollanılmaları aqqında kete.
% Müellifniñ fikirince, Küçük Asiyanıñ cenübiy-ğarbından Qırımnıñ cenübiy yalısına kelgen rum kolonistleri Küçük Asiyanıñ cenübindeki Tavros dağlarınıñ Qırım dağlarına beñzegeni içün olarnı Tavros dağları dep adlandırğandırlar, bundan kelip çıqıp, şu dağlarda yaşağan sakinler de "tavroyos", yani tavrlar ekzoetnonimini alğandırlar.

% Qadimiy rumlar Küçük Asiyadaki Tavros dağlarında yaşağan hetlerniñ medeniyetinen (meselâ, divarlarnı tiklevde qullanılğan quru qalav printsipi) Qırım sakinleriniñ medeniyeti arasında nasıldır bir beñzerlikni köre ediler.

% Elde etilgen çoqtan-çoq deliller tavrlar medeniyetiniñ olardan evel kelgen qabileler medeniyetleriniñ varisligi aqqında aytmaqtalar.
% Söz o ve bu qabilelerde defn etüv merasimlerinde Küçük Asiyadaki hetlerde ve Ğarbiy Kavkazda yaşağan qadimiy abhazlardakine beñzegen "taş sanduqalarını" qullanğanları ve qadimiy mezarlıqlarnıñ bütün bir kompleksini teşkil etkeni, em de kurganlarnıñ üstünde monumental antropomorf eykellerni tiklev aqqında kete.
% Kurganlar üstünde tiklenilgen insan eykellerini birinci olıp tavrlar yapıp başlağandırlar.

% Böyleliknen, tunç asırınıñ soñları ve demir asırınıñ başlarından başlap Qırımda çeşit tipteki medeniyetlerniñ inkişaf etkenini, çeşit etnik gruppalarnıñ yan-yanaşa yaşağanlarını körmek mümkün.
% Buña yarımadanıñ tabiatı ve landşaftınıñ özü yardımcı olğandır.
% Mında deñiz boyu tüzlükleri dağ rayonlarına birikip keteler, yarımadanıñ belli bir qısımını çelik teşkil ete.
% Qadimiy devirlerde qabilelerniñ yarımadada yerleşmeleri o devirde üküm sürgen hocalıq usulına köre amelge keçe edi, dep qayd etmek mümkün, çünki er bir medeniyet özüne kelişken landşaft ve tabiat-iqlim zonasını seçip ala edi.
% Bu öz nevbetinde Qırımda "üç etnik vilâyetniñ" peyda olmasına temel qoydı, ve medeniyetniñ biri-birinden farq etken özgün pıtaqları yan-yanaşa inkişaf ettiler...
 XV asırda yekâne Qırım devleti meydanğa kelgenge qadar biri-birilerinen qarışıp ketmediler".
% Er bir qabile özüniñ ekologik yerini işğal etken edi.
% Bu ise olarğa pek büyük olmağan territoriyanıñ sıñırları içinde muabbet yaşamağa imkân bere edi.
% Ealiniñ hocalıq tüzümi ceetinden çeşit gruppaları özüne has bir simbioznı meydanğa ketire ediler.
% Meselâ, muayyen bir barışıqperver munasebetler meydanğa kelgen edi, skif aleminiñ sıñırlarında bulunğan tavr köyleriniñ (Ayvazovskoye, Alma-Kermen, milâdiyden evel IV-III aa.) istihkâmlanmağanı bundan delâlet bermekteler.
% Şu eki halqnıñ alâqaları yarımadadaki yekâne "tavr-skif" ealisi aqqında söz yürsetmege aq bere.

% Skifler ve kimmeriylerniñ özara munasebetleri başqaca bir harakterde şekillene.
% Kimmeriyler de skifler kibi, ayvanasravcılıqnen oğraşa, ve amelde aynı şu ekologik yerni işğal ete ediler.
% Lâkin bu topraqlar skiflerniñ menfaat çerçiveleri içinde buluna edi.
% Tarihiy çarpışmalar neticesinde skifler olarnı Küçük Asiyanıñ territoriyasına sıqıp çıqaralar, ve Qırım Avroasiya kontinentiniñ Altaydan tutıp Tunağace olğan büyük bir territoriyasında keniş darqalğan Şimaliy-İran ve Merkeziy-Asiya qabileleriniñ, keniş köçebe skif medeniyetiniñ bir qısımına çevirile.
% Tarihta malüm ki, aynı şu devirde Asiya medeniyeti Qırımğa keniş bir miqyasta kelip kirgen, maalliy qabilelerniñ medeniyetlerinen alâqada bulunğan ve şu medeniyetlernen qarışıp ketken edi.

% Böyleliknen, Qırımda tsivilizatsiyanıñ nevbetteki basqıçı, milâdiyden evel VII asırda yarımadağa kelip yerleşken skiflernen bağlı oldı.
% Qırım skif medeniyetiniñ tarqaluv arealınıñ küçük bir qısımı olğanına baqmadan, o skiflerniñ soñki durağı oldı (mında olar milâdiyden evel III asırğace bulundılar).

% Bu devir etnik alâqalarnıñ bayağı keniş tarqalmasınen qayd etile.
% Bir taraftan, Qırımda skif medeniyeti pekinip başlay, bunı skif dünyabaqışlarınıñ, tabınuvlarınıñ, defn merasimleriniñ, sanatlarınıñ tarqaluvında körmek mümkün.
% Diger taraftan, Qırım medeniyetinde rum, soñradan ellin tsivilizatsiyasınıñ tesiri daa ziyade sezilirli olıp başlay.
% Ellinizm devirinde mında kendilerine yaqınca olğan tavr medeniyeti ve dinini qabul etken ilk rum kolonistleri peyda oldılar.
% Qırımnıñ bütün yalısını öz ellerine alğan ellinler mında ondan ziyade polis-devletlerini, yani bir şeer ve onıñ civarlarından ibaret devletlerini qurdılar.
% Olarnıñ arasında eñ büyügi Pantikapey edi, o Bospor devletiniñ paytahtı oldı (milâdiyden evel V a.).

% Rum-tavr medeniyetiniñ sintezi de Qırım territoriyasında öz izlerini qaldırdı.
% Bir taraftan, biz rum demir paralarında tavr Qızınıñ tasvirini bulamız.
% Rumlar tavrlarnıñ mabudesi olğan Orhilohqa tabına ediler.
% Diger taraftan, tavrlarnıñ sanatı rum mifologiyasınıñ obrazlarınen, plastikasınen toldurıla, tavrlarnıñ sanatı antik eykelik tesiriniñ altında qala.

% Tavrlarnıñ kiramet sanatı keniş taqdim olunğandır.
% Savut-sabalar küneş nişanlarınen, semaviy temsillernen süslendirilgendir, bu nişan ve temsiller qomşu halqlarnıñ sanatında da keniş tarqalğandır — Hersonesniñ ellinistik qatlamlarında pek çoq kiramet eşyaları tapıldı, olarnıñ tutquçları üstünde ustalarnıñ adlarınen yan-yanaşa "tavr" etnonimi de yazılğandır.

% Bu devir Qırım medeniyetiniñ genezisi içün ğayet nümünelidir: bu devir ellin ve Rim tesiri altında alıp ketirilgen skif dominantası olğan maalliy tavr elementleriniñ sintezinen qayd etilgendir.
% Bundan da ğayrı, milâdiyden evel VI-V aa. ait skif kurganlarında tapılğan İran importınıñ eşyaları maalliy medeniyetlerniñ Ulu İrannıñ mirasınen tanış olğanları ve alâqalarda bulunğanları aqqında delâlet bermekte.
% Bu sintez ondan soñki devirlerde inkişaf etken qırımtatar medeniyetiniñ temelini teşkil etti.

% Skiflerniñ özleri (Gerodotnıñ qayd etkenine köre, mında çar skifleri yaşaganlar) Qırımda aman-aman 1000 yıl, yani got qabileleri olarnı tar-mar etkenge qadar yaşadılar, vaqıt keçtikçe oturaq ziratçılıqqa keçtiler ve şimdiki Simferopolniñ civarında paytahtı Neapol-Skifskiyde (milâdiyden evel ІІ-ІІІ a.) — soñradan alğan adı Kermençik (qırımtatarcada "qale" — devlet qurdılar).
% Bu ellin mabudeleri ve qaramanlarınıñ, skif daiyleriniñ eykelleri yerleştirilgen soqaqları, freskalarnen süslendirilgen cemaat ve mesken binaları olğan tipik antik bir şeer edi.
% Skiflerniñ Şimaliy Qara deñiz boyundaki qomşu antik şeerlernen alâqalarda bulunganları bellidir.

% Bu devirniñ maddiy medeniyeti maalliy ealiniñ çoq çeşitli medeniy alâqaları aqqında delâlet bergen ameliy sanat eşyalarınıñ keniş diapozonı ile taqdim etilgendir.
% Mında em skiflerniñ "ayvan üslübine" harakterli olğan eşyalarnı, em ellinlerniñ qaraşekilli ve qızılşekilli vazalarını, şekilli tutquçları olğan İran küzgülerini, İnd okeanından alınğan mercanlardan yasalgan bezeklerni de rastketirmek mümkün.
% Skif eşyalarında bediiy ğayelerniñ biri-birine yapqan tesirlerini körmek mümkün.
% Antik örneklernen, selena ve satirlerniñ, Meduza Gorgonanıñ resimlerinen süslendirilgen eşyalarda bu daa ziyade körüne.
% Skif sanatına İran sanatında ğayet populâr olğan polimorf mevcutlar — sfinksler ve grifonlarnıñ obrazları da kirip keleler.
% Skiflerniñ köçebe müiti diger medeniyetlerden olğan alıntılarğa ğayet tesirçen, açıq ve areketçen olğanını qayd etmeli.

% Ellin-skif medeniyetiniñ sintezi bir çoq unikal sanat yadikârlıqlarınıñ peyda olmasına alıp keldi, meselâ Neapol-Skifskiyniñ civarındaki nağışlarnen (atlılar ve çalğıcılar), ağaç skulpturalarnen (sfinksler ve grifonlarnıñ şekillerinen) süslendirilgen nekropol bu cümledendir.
% Bunıñ kibi de mında antik kiramet, quyumcılıq eşyalarınıñ nümüneleri saqlanıp qalğandır.

% Vaqıt keçtikçe skifler maalliy ealige qarışıp, yoq olıp kettiler.
% Skiflernen bir vaqıtta, yani milâdiyden evel 7 asırda peyda olğan ellin kolonistleriniñ medeniyetlerine kelgende ise şunı ayta bilemiz: olarnıñ medeniyeti Qırımnıñ medeniy tarihında eñ ziyade ögrenilgen bir medeniyettir.
% Ebet, bu medeniyet Qırımda Yunanistan ve Küçük Asiyadaki kibi inkişaf etmedi.
% Yarımadanıñ ğarbında yerleşken Hersones, şarqta Bospor çarlığınıñ paytahtlarından biri olğan Pantikapey (Kerç), milâdiyden evel 6 asırda meydanğa ketirilgen Feodosiya, şimdiki Yevpatoriya bulunğan yerdeki Kerkinitida Qırımda ellin medeniyetiniñ yetekçi merkezleri ediler.
% Bospor çarlığı Qırımda ellin medeniyetini numayış etken eñ aydın bir misaldir.
% Mitridat Yevpator devirinde qocaman qudret ve mühteşemlikke irişken Bospor çarlığı 800 yıl turdı.
% Bospor çarlığındaki ealiniñ etnik erkânı ilmiy edebiyatta çoq vaqıtlar devamında munaqaşalarğa sebep olıp keldi.
% Tedqiqatçılarnıñ ekseriyeti mında esasen ellin ve sarmat medeniyetleriniñ elementlerini menimsegen skifler yaşağan ediler, degen fikirge keleler.
% Başqa bir noqtaiy-nazarğa köre, mında ealiniñ esas qısımını ellinler teşkil etkenler.

%Qırım medeniyeti inkişafınıñ bir sıra hususiyetleri Feodosiyanıñ — tavrlarda — Ardabda, türk menbalarında Aradayda — tarihınen bağlıdır.
% Ellin kolonistleri tarafından meydanğa ketirilgen bu şeer bir çoq asır keçken soñ Qaradeñiz boyunıñ eñ iri ticaret ve medeniy merkezlerinden biri olğan Kefe ceneviz qalesine çevirile.
% Türk istilâsı yıllarında Qırım yarımadasında osmanlı medeniyetiniñ merkezi olğan Küçük İstanbul adınen añıla.

% Coğrafik ceetten antik tsivilizatsiyanıñ diger şeerlerine yaqın turğan Hersones ta orta asırlarğace Qırımda ellin ana-qıta medeniyetiniñ forpostı olıp keldi.
% Hersoneste milâdiyden evel ІІІ-ІІ asırlarda maalliy koroplast-eykeltıraşlar tarafından yasalğan antik skulpturalarnıñ fragmentleri bizim künümizgece yetip keldirler.
% Bu fragmentlerde antik Hersoneste populâr olğan ilâhlar — Deva ve Gerakl, Appolon ve Dionis ve onıñ etrafında bulunğan kimseler, Kibela ve Afrodita resimleriniñ tasvirleri mevcut.
% Bu tasvirlerde Skopasnıñ, Praksitelniñ, Lisippniñ tesirleri közge çarpa.
% Korolastika sanatınıñ çeçeklenmesi em ibadet ihtiyaclarına, em de ilkingi material olğanına (mermer ve güzel keyfiyetli balçıq olmağanına) bağlıdır.
% Şeerde terrakot eykellerini yasağan bir qaç ustahane bar edi.
% Orta asırlarda Hersones Qırımda ve Ğarbiy Avropada bizans medeniyeti ve hristiancılıqnıñ translâtorına çevirile.

% Böyleliknen, antik medeniyet (Qırımnıñ yalı boyları) ve tavr-skif qabileleriniñ medeniyetleri (Qırımnıñ çöl ve dağlıq rayonları) daimiy özara alâqalarda buluna edi.
% İcadiy alâqalar, çetten kelgen ananeler neticesinde qırımlı ustalar klassik eykeltıraşlıq ve mimarcılıqnen, orderli sistemanen tanış olalar, qurucılıqnıñ yañı usul ve melekelerini menimseyler, esnafçılıqnıñ yañı çeşitlerinen tanış olalar, meselâ, pencere camları ve polihrom savutlar istisalını menimseyler.
% Rimde ğayet populâr ölgan mozaika camlarını (millifiore) istisalı keniş darqamağa başlay.

% Antik Qırımnıñ kirametçiligi antik urkçülikniñ tolusınen menimsenilgenini numayış ete.
% Antik ürkçülikniñ ananeleri mında em import eşyalarnen, em de ellin kolonistleriniñ yasağan mallarınen kirip keleler.
% Ürk ustaları tarafından maalliy balçıqtan yasalğan qızıl laklı, qızıl balçıqlı, külrenk balçıqlı yapma eşyalar bular cümlesindendir.
% Aşhane savutları arasında antik Orta deñiz boyunda keniş darqağan şekillerdeki amforalar, pifoslar, qadeler, çanaqlar, şamdanlar, tepsilerniñ keniş assortimenti mevcuttır.

% Tovretika ve quyumcılıq sanatına ait eşyalar — acayip nefis kümüşler, tunçtan ve demirden bütün quyulğan bilezlikler, ayvan ya da yılanlarnıñ başlarına beñzegen açıq, uclu bilezlikler, bazıda ise gemmalı, yani oyma taşlı yüzüklerde em ellin tesirini, em de çöl alemi sanatınıñ tesirini körmek mümkün.

% Tapılmalar arasında taqdir ilâhı Tiha, Nika, Demetranıñ tasvirleri olğan gemmalar da sıq rastkele.
% Bu gemmalar yarımadada işlep çıqarılğan mallardır, çünki mevcut menbalarğa köre Bosporda taş kesüv ustahanesi bar edi.
% Lâkin çetten ketirilgen mallar da — ilmekler, toqalar, dügmeler keniş darqagan edi.

% Bularnıñ episi antik Qırımnıñ büyük şeerlerinde medeniyet quvetli ellin tesiri altında inkişaf etkeni aqqında delâlet bermekteler.
% Amma eramıznıñ IV asırında türkiy qabilelerniñ erte-ğarp birligi olğan hunlarnıñ seferleri Qırımda antik tsivilizatsiyanıñ izlerini silip atalar, ve bizans tesiri endi antik ananeler unutılğan devirde kirip kelmege başlay.

% ### 1.2. ORTA ASIRLARDA QIRIMDA ETNOMEDENİYETNİÑ SİNTEZİ VE ONIÑ ESASINDA QIRIM HANLIĞINDA UMUMQIRIM MEDENİYETİNİÑ ŞEKİLLENMESİ
%(qırımtatarlarnıñ etnogenezi misalinde)

% Vizantiya quvetke kirip başlağan soñ Qırım (esasen onıñ yalıboyu qısımı) hristian pravoslaviyesiniñ tesirine oğrağan memleketler dairesinde buluna ve erte orta asır devirine kire.
% Hristianlıqnıñ ğayeleri, başta bir, mimarcılıqta körüle.
% Kilseler ve ibadethaneler, qobalarda ibadethaneler, bazilikler, rotondalar, çasovnâlarnıñ qurucılığı başlay.
% Roman mimarcılığınıñ çeşitlerinden biri olğan rotonda yañı din içün qurban ketken şeitlerniñ qabirleri üstünde qurulğan, tsentrik qubbeli ibadethane — soñradan musulman mimarcılığında inkişaf etmege başlay.
% Bu — meşur insanlarnıñ, zengin kişilerniñ mavzoley-türbeleridir.
% Hristianlıqnıñ tarqaması freska boyalı resim çızuv sanatınıñ peyda olmasına sebep ola.
% Bu sanatnıñ eñ eski nümüneleri XIII—XV asırlarğa aittir.
% Qırımda ikonalar, haçlar, cemali haçlar, ilâhlarnıñ relyefli figuraçıqları keniş darqağan edi.
% Medeniyet ve sanatnıñ diger çeşitlerine kelgende ise, mında bizans medeniyetiniñ tesiri çoq körülmey.
% Esnafçılıqnıñ yetekçi çeşitlerinden biri sayılğan madenni bediiy ceetten ğayrıdan işlev esnafçılığında maalliy medeniyetleriniñ ananeleri inkişaf ettiler.
% Çöl madenciliginiñ saqlanıp qalmasına Qırımğa yañı-yañı köçebe qabilelerniñ, bu cümleden türkiy tilli qabilelerniñ kelip yerleşmesi yardım etti.
% Qırımğa moğol-tatar orduları bastırıp kirmezlerinden evel yarımadağa bir çoq türkiy tilli qabileler kelip ketkendirler.
% Bu ise ket-kete yarımadada türkiy tilli ealiniñ çoqlaşmasına alıp keldi.
% Orta asırlarda yaşağan qırım türkleriniñ bir qısımı proto-qırımtatarlar qomşularından hristian dinini alalar, olarnıñ nesilleri — greko-tatarlar, yani grek (pravoslav) dinini qabul eteler ve orta asırlardaki Qırımnıñ türk-hristian ealisini teşkil eteler.

% R.Qurtiyevniñ fikirince, hunlar kelgen soñ (IV asırnıñ soñki çerigi — VI asırnıñ otuzıncı seneleri) köçebe türkiy qabilelerniñ Qırımnıñ türkiy olmağan ealisinen ilk etnosiyasiy alâqaları yüz berdi.
% Neticede Qırımda iran qabileleriniñ (kimmeriyler, skifler, sarmatlar ve ilâhrileri) biñyıllıq ükümdarlığınıñ yerine kelgen türk tarihına temel qoyula.

% Qırımtatar halqınıñ avtohtonlığına dair problema, ve onıñ medeniyetiniñ mında inkişaf etken tavr ve skif tsivilizatsiyalarnı meydanğa ketirgen qabilelerniñ medeniyetleriniñ varisi olğanı aqqındaki mesele bugün-de-bugün ilimde ve cemiyette eñ aktual meselelerden biridir.
% Qırımtatar milliy areketiniñ liderleri ve Rusiye, Ukraina, Avropa ve Amerikanıñ bir sıra alimleri qırımtatar medeniyeti kelmeşek harakterini taşıy degen fikirge qarşı çıqalar ve şu pozitsiyalarda turalar.
% Bu ğaye siyasiy küreşte qullanılğan boş ideologik şiar degil, aksine Qırımda milliy küreş keskinleşmesinden bayağı evel postulat olaraq belgilengen, ilmiy esaslandırılğan fakttır.

% Daa XX asırnıñ başlarında alimler qırımtatarlar tavr medeniyetiniñ doğrudan-doğru varisi olğanı aqqındaki gipotezanı ögge sürgen ediler.
% Rusiye iliminde Qırımnı tedqiq etken alimler arasında birinci olıp Petr Keppen: "Tapılmalarğa zengin olğan aman-aman bütün dolmenler (taş qobalar) sakinleriniñ damarlarında şimdi de qadimiy dolmen qurucılarınıñ qanı aqa, dep belleyim" dep yazğan edi.
% Rus alimi, antropolog YE. Jirov kendi fikirini bayağı açıqça beyan etken edi.
% O, Eski-Kermenni tedqiq etken ve bu aqta: "Dağlı Qırımnıñ orta asırlardaki ealisiniñ ekseriyeti qadimiy aborigenler — tavrlarnıñ nesilleri degil ekenlermi...
% Asılında alacaq olsaq — tavrlar qayda ğayıp olıp kettiler.
% Tarih nasıldır bir köçmenler aqqında iç bir şey aytmay", dep yazğan edi.

% Keçenlerde dünya yüzü körgen "Qırımtatarlarnıñ tarihiy taqdirleri" kitabında, onıñ müellifi, Qırım medeniyeti ve tarihınıñ tedqiqatçısı V. Vozgrin qırımtatar sanatınıñ tarihı tavrlar sanatından kelip çıqqanını, esaslandıraraq, tasdiqlay.

% Meraqlı yeri şunda ki, V. Vozgrin orta asırlarda qırımtatarlar aqqında yazğan bazı bir müelliflerniñ malümatlarını misal olaraq ketire: "tatarlar... özleriniñ qadimiy skif tamırlarınen ğururlanalar".
% Qadimiy skifler ve tavrlarnıñ istiqamet yerleri orta asırlarda menimsenilgen medeniyet merkezleri olaraq öz emiyetlerini saqlap qalalar.
% Bular — Eski-Kermen (Çerkes-Kerman köyü civarındaki qale), Manğup, Qız-Kermen, Tepe-Kermen, Baqla, Çufut-Qale ve saireleridir.

% Amma qırımtatarlarnıñ tamırları yalıñız tavrlar ve ya skiflernen bağlı degil, qırımlılar — öz içine otuzğa yaqın qabile ve halqlarnı qavrap alğan mürekkep etnik mahsulattır.
% Avrasiya çöllerinden ve Küçük Asiyadan Qırımğa biri digeri artından yetip kelgen türkiy tilli halqlarnıñ (hunlar, türk-alanlar, protobulğarlar, hazarlar, peçenegler, qıpçaqlar, selcuklerniñ) migratsion dalğalarınıñ tesiri altında maalliy medeniyette türkiy komponent üstün turmağa başlay, ve neticede yañı etnos — türkiy tilde laqırdı etken qırımtatar halqı şekillene.

% Qırımtatar halqınıñ etnogenezine dair kontseptsiyalarnıñ müelliflerinden biri R. Qurtiyev şöyle dep yaza: "Qırımlılarnıñ etnogenezleriniñ acayip hususiyetlerinden biri bu biri digerinden tübü-temelinden farq etken etnik komponentlerniñ: türkiy olmağan avtohton otraq qabileler ve köçebe türkiy qabilelerniñ sintezidir.
% Mezkür sintez neticesinde sayı ceetinden üstün turğan birinci komponent yavaş-yavaş türkleştirilgen ve musulmanlaştırılğan edi, yani o medeniy assimilâtsiyağa oğratılğan edi...
% ІV-VІІ asırlarda çeşit-türlü türkiy qabileler intensiv sürette migratsiya yapqanlarına baqmadan, çöl rayonlarında yaşağan qırımlılarnıñ negizini qıpçaqlar teşkil ettiler.
% Buña etnik fenomen demek mümkün".
% Coğrafik müit ve maalliy landşaft şu müitke eñ ziyade alışqan tipniñ şekillenmesine yardım etti.
% Bir çoq etnik gruppalarnıñ varisi olğan yekâne halqnıñ şekillenmesi, işte, böyle başlandı.

% Orta asırlarnıñ başındaki Qırımnıñ çoq çizgili sanatı polietnik cemiyetniñ ideallarını aks ettire.
% Tavrlar ve ellin-kolonistlerden ğayrı mında skolot-skifleri, sarmatlar, türk-alanlar, soñradan ise hazarlar, Nahiçevan ermenileri, Skandinaviyadan kelgen ve mında öz devletini qurğan gotlar assimilâtsiyağa oğratıldılar.
% Er bir etnos Qırım medeniyetine öz ananelerini, öz dünya añlayışını, estetik ideallar aqqında öz tasavurlarını qoştı.
% Öz içinde em İran, em Orta Asiya, em türk-çöl sanatınıñ elementlerini taşığan İran-sasanid sanatınıñ tesirleri Qırımğa yetip keldiler (157, s.225).

% VIII asırda Qırım Vizantiya ve Türk Kaganatınıñ varisi olğan hazarlar arasındaki küreşniñ tamam kesişken yerinde buluna.
% Bunıñ neticesinde Hersones Vizantiyağa keçe, bütün Şarqiy Qırım ve yarımada ğarbındaki çöller Hazariyada qala.
% Hazarlarnen beraber mında yalıñız teñricilik degil, iudaizm de kirip kele.
Soñradan Qırım Hazariyadan ayırıla ve Vizantiyanıñ tesiri altında qala.

% Orta asırlarda mında peçeneg (ІX-XІ aa.), qıpçaq (X-XІ aa.), slavân (X-XI asırlarda Kerç qadimiy Rus knâzlığı Tmutarakannıñ erkânına kire edi) qabileleri kelip yerleşeler.
% Niayet, XIII asırda Orta Asiya çöllerinden Küçük Asiyağa, ve mından da Balkanlarğa areket etken türk-oğuz qabileleriniñ konglomeratı olğan selcukler peyda olalar.
% Olarnıñ kelmesinen Qırımda islâm dini tarqalıp başlay.
% İslâm dini kelmezden evel Qırım territoriyasında şekillengen, teñricilik ve hristian dinini kütken türk etnik substratı XIII asırda regionnıñ türk-islâm aleminiñ bir qısımına çevirilmesinde belgileyici rol oynadı.

% Küçük Asiyada XIV asırgace turğan Selcuk sultanatı Vizantiyanen birlikte orta asırlardaki Qırım sanatınıñ inkişaf negiziniñ şekillenmesine öz tesirini bıraqtı.
% Aynı şu selcuk devirinde erte hristian tipindeki medeniyetten medeniyetniñ yañı tipine — musulman medeniyetine keçildi.

% Selcukler devirinden başlap bütün Küçük Asiyada musulman mimarcılığınıñ esas tipleri tarqalıp başlay.
% Camiler, minareler, medreseler, kervansaraylar buña misal ola bilir.
% Böyle inşaatlar Qırım territoriyasında daa olmağan olsalar da (olar mında yalıñız XIV asırda peyda oldılar) Türkiye territoriyasından Qırımğa "daa Altın Orda deviri başlanmazdan evel Qırım ealisini musulman dinine çevirgen, oña musulman medeniyetini aşlağan islâm tsivilizatsiyasınıñ qudretli impulsları yetip keleler".
% Meselâ, Altın Orda devirinden evelki selcuk koloniyalarınıñ eñ irisi Otuz (s.Şçebetovka) köyü ve Sudaq civarındaki diger köyler edi.
% 1260-ncı senelerniñ başında Altın Ordanıñ ükümdarı Berke han onı Solhatnen birlikte selcuk sultanı II İzzed-din Key-Qavusqa (1238-1278) bağışlağan edi.
% Qırımğa kelip yerleşken ve islâm dinini qabul etken polovetsler (qıpçaqlar) de ülkeniñ islâmlaşmasına öz isselerini qoştılar.

% İslâmnen beraber Qırımda ğarpnıñ da tesiri körünip başlay: XII asırda mında cenevizliler öz koloniyalarını meydanğa ketireler.
% Sudaq qalesi olardan qalğan mirastır.
% Ceneviz medeniyeti Altın Orda devirinde XIII-XV asırlarda ğayet keniş tarqağandır.

% Böyleliknen Qırımğa mogol ükümranlarınıñ yetekçiliginde türk-tatar-ordalılar kelip kirgenlerinde mında endi qaviy türk müiti mevcut edi.
% Uzaq yıllar devamında ilmiy edebiyatta yarımadağa kelip toluşqan ve bu yerge yat olğan türk medeniyetini tatar-moğollar ketirdiler, degen fikirniñ esassız olğanı körünip tura.
% Uzaq yıllar devamında yaşatıp kelingen, hrestomatik bir şekil alğan işbu fikirniñ müellifleri — A. L. Yakobson, P. N. Nadinskiy, V. YE. Potehin ve başqaları qırımlılarnıñ ecdatları — Çıñğız han ya da Batunıñ (ХIII a.) Ordalarından çıqmışlar, yani olar köçebe-moğollar, tatarlar ya da ordalılar, dep saya ediler.
% "Qırımtatarlar" degen ekzoetnoniminiñ ekinci komponentine beñzegen "tatar" etnonimi ve çöl regionlarında yaşağan qırımlılarnıñ hocalıq alıp baruv usulları olarğa böyle esaslandıruvlar yapmağa imkân berdiler.
% Basqıncılarnıñ yañı dalğası aborigenlerniñ soydaş tilde laqırdı etkenleri ve aynı şu aborigenlerniñ medeniyetleri bayagı yüksek seviyede olğanı neticesinde maalliy eali arasında siñip ketti, bunıñnen qırımtatar etnosınıñ şekillenmesine öz issesini qoştı.
% Bu yerde akademik Bartoldnıñ eserinden bir misal ketirmekni yerli dep tanıdıq: "...Moğollarnıñ büyük bir qısımı Moğolstanga qaytıp kettiler.
% Basıp aldıqları memeleketlerde qalğan mogollar öz milliyliklerini tez coydılar...
% Türk elementiniñ ğalebesi islâm ve musulman medeniyetiniñ ğalebesinen devam ettirildi".

% Orta asırlardaki Qırımnıñ sanatı polietnik cemiyetniñ ideallarını aks ettire edi.
% Çeşit-türlü esnafçılıqlar evelkisiday yüksek seviyede inkişaf eteler, olarnıñ tsehler şekilinde teşkilâtlandırılması olarnı bizans ananelerinen bağlay, bu başta bir madenden nefis eşyalar istisalına, quyumcılıq sanatına, urk istisalına aittir.
% Orta asırlarnıñ kirametçiligi özleriniñ zengin süjet ve ornamental motivlerinen ayrette qaldıralar.
% Qırımda, esasen Sudaq ve Aluşta arasındaki yalıboyu köylerinde bu yerlerde yetiştirilgen yüzümden şarap azırlav ceryanında zarur olğan amforalarnı yasav boyunca merkezler (VIII a.) mevcut edi.

% Bu devirniñ tasviriy sanatınıñ nümünelerini Eski-Kermen yaqınlarındaki kilseniñ (donatorlar ibadethanesi) freskalarında körmek mümkün.
% Mında İsa peyğamberniñ tasvirleri, İncil süjetlerini aks ettirgen levhalar, donatorlarnıñ portretleri, ajderhanı öldüreyatqan Aya-Georgiyniñ tasviri saqlanıp qalğandır.

% Erte orta asır deviri Qırımda taş eykelleriniñ — balballarnıñ peyda olmasınen qayd etile.
% Taş balballarnı (türkçe "baba", ata, ecdat) kurganlarnıñ üstüne, betlerini şarqqa baqtırıp yerleştire ediler.
% Er kişi ve qadınlarnıñ şekilleri diniy renk taşıy ve ekseri allarda yol köstergiçleri rolüni oynay ediler.
% Qırımda polovetslernen (qıpçaqlarnen) bağlı olıp, yerleştirilgen balballar ğayet qıymetli etnografik material olmaqnen beraber, soñundan qırımtatar ustalarına şan ve şeref ketirgen taş kesüv sanatı teren, maalliy tamırlarğa malik olğanından delâlet bermekteler.

% XIII asırda Qırım Avropa ve Asiyanıñ qocaman territoriyalarını birleştirgen Altın Ordanıñ vilâyetine çevirile.
% Qırımnıñ medeniyeti ve sanatınıñ inkişafında yañı devir başlana.
% Altın Orda devirinden başlap bütün Tavriya yarımadası Qırım (qırım — türkçe: qale) adını ala.
% Bu devirde yarımadanıñ territoriyasında medeniy-hocalıq zonalar daa saqlanıp qalalar.
% Qırım köçebe-çöllüler yaşağan çöl rayonlarına (yarımadanıñ şimali) ve cenübiy yalısı olğan dağ qısımına bölüne; dağ qısımındaki şeer ve köylerde yalıñız otraq eali yaşay edi.
% Yarımadanıñ bu qısımı çeşit tarihiy devirlerde özüniñ nisbiy muhtariyetini saqlap qala.
% Meselâ, XIII asırda altın ordalılar yarımadanıñ tek çöl qısımında yaşay, dağ rayonlarına ve cenübiy yalıboylarına köz tikmey ediler.
% Seyahatçı Rubruknıñ qayd etkenine köre, Soldayyanıñ (Sudaqnıñ) ükümranları moğollarğa harac töley ediler, harac tölemek içün şeerniñ ükümranı Batunıñ stavkasına bara edi.
% Böyleliknen, baqıp çıqılğan devir devamında Qırım Altın Ordanıñ qolu astında buluna edi, lâkin buña baqmadan, yarımadada got- alan, türk-hristian, italyan ve ellin ealisi olğan mustaqil anklavlar da bar edi.

% Şeerlerde esasen ellinler, ermeniler, türk-alanlar, grek-tatarlar (hristian dinini kütken türkler), cenevizliler yaşay ediler.
% Altın ordalılar yarımadada, hususan zengin Ceneviz koloniyalarında ticaretniñ inkişaf etmesinde menfaatdar ediler, ve ticaretke keder etmey, kelirniñ bir qısımını harac sıfatında ala ediler.

% Şimdiki Eski Qırım şeeri yanındaki iri ticaret ve esnafçılıq merkezi olğan Qırım şeeri (cenevizce adı — Solhat) yarımadanıñ memuriy merkezine çevirile.
% ХIII asırğa ait arab menbalarında qayd etilgenine köre, şeerde qıpçaqlar, alanlar, ruslar yaşay ediler.
% Arheologik tedqiqatlar ХІІІ-ХІV asırlarda şeerniñ medeniyeti yüksek seviyede olğanını tasdiqladılar.
% Solhatnıñ bazı bir abideleri bizim künümizgece yetip keldiler.

% Yarımadanıñ medeniy-ticariy merkezleriniñ safında Bağçasaray civarındaki qudretli türk qabilesiniñ topraqları olmış Qırq-Yer (Çufut-Qale), harac tölegen ceneviz şeerleri Bosporo (Kerç), Çembalo (Balıqlava), ceneviz topraqlarınıñ merkezi olğan Soldayya (Sudaq) ve digerleri barlar.
% Eñ büyük deñiz limanı Kefe (Feodosiya) edi.
% Şeerniñ esas qısımını hristianlar teşkil ete ediler, lâkin mında öz camilerine malik olğan musulmanlar da yaşay ediler.
% Kefede çeşit türlü esnafçılıqlar keniş inkişaf etken edi.

% Baqıp çıqılayatqan devirde yarımadanıñ etnik manzarasına kiçkene, mustaqil Feodoro (Qırımnıñ Ğarbiy qısımı) knâzlığı da qoşma renk bermekte edi.
% Mezkür knâzlıqta gotlarnıñ nesilleri, ellinler, türk-hristianlar ve türk-yeudiyler yaşay ediler.
% Knâzlıq bizans medeniyetiniñ özüne has bir nümünesi edi.
% O, cenevizliler ve altın ordalılar arasında çeviklik köstererek, öz mustaqilligini saqlap qalmağa tırışa edi.
% Knâzlıqnıñ merkezlerinden biri olğan Manğup qalesindeki freskalar bizans ve ceneviz ikonografik qanunları biri-birinen örülip ketken unikal abidedir.

%Bu devirlerde Qırım Şarq ve Ğarbnı biri-birinen bağlağan ticaret yollarınıñ kesişken yerinde buluna edi.
%O tranzit bir punkt edi.
%Uzaq Şarqtan, Merkeziy Asiyadan, İndistandan, İrandan Avropağa yipek ve parça basmalar, maden savutlar, çeşit-türlü taqıncalar, qıymetbaa taşlar, tatlılıqlar alıp ketile edi, Rusiyeden Qırım vastasınen kürk, teri, bal, mum, kendir alıp ketile.
%Bunıñnen birlikte Qırımnıñ şeerleri Yaqın Şarq memleketlerinen, Mısırnen, Ğarbiy Avropanen mustaqil ticariy alâqalarda buluna ediler.

%Baqıp çıqılayatqan devirde türk-tatar sanatınen birlikte ellin, got, italyan, ermeni medeniyetleri de inkişaf ete ediler.

%### 1.3. QIRIMTATAR MANZARALI-AMELİY VE TASVİRİY SANATINIÑ İRMAQ BAŞLARI VE ŞEKİLLENÜVİ
%(qırımtatar halqınıñ medeniy genezisi köntekstinde)

%Qırım terrtoriyasındaki medeniyetlerniñ qarışıqlığı ve çeşitliligine baqmadan, ХІІІ-ХІV aa.mında islâm esasındaki qırımtatar sanatı şekillenmege başlay.
%Qırımnıñ islâm medeniyeti bundan evel kelgen devirlerdeki ananelerni yañı şaraitlerde inkişaf ettirip, ХІІІ-ХІV aa. onıñ mantıqiy ve evolütsion devamı oldı.
%Mında tek maalliy tasviriy şekillerni printsipial süretteki yañı mesafe-vaqıt birdemine celp etüv yüz bere.
%Bu Ög ve Orta Şarqnıñ öz vaqıtında islâmlaştırılğan bütün memleketlerine aittir.
%Tıpqı böyle ceryan Orta Asiyada da yüz bergen edi: sanatnıñ inkişafındaki musulman deviri bundan evel kelgen devirni red etmedi, aksine onı menimsedi.

%XIII asırdan başlap Qırım islâm aleminiñ yekâne medeniy alanına kire, lâkin bu nivelirleyici harakter taşımay.
%Bu devirde Qırımnıñ Horezmnen alâqaları quvetlene, olarnıñ arasındaki medeniy alâqalar buña delâlet bermekte.
%G. A. Fedorov-Davıdovnıñ yazğanı kibi "hanlarnıñ musulmancılıq ve ortaasiya-iran tipindeki şeer turmuşına oriyentirlengenleri sebebinden, aydın, mühteşem urbanistik şarq orta asır medeniyeti, aqıp turğan çeşmeler ve camilerdeki mozaik pannolar, arap yıldızcılarınıñ, fars şiir yazuvnıñ ve musulman maneviy iliminiñ, nazik örnekler ve hattatlıq medeniyeti dallanıp, çeçeklenip başlay".
%Lâkin Qırım ve Merkeziy Asiya, hususan zemaneviy Özbekistannıñ territoriyası arasındaki medeniy alâqalarnıñ devamını skifler deviri bitken soñ, V-VI asırlarda Koreyadan tutıp Qırım ve Tunağace olğan territoriyada yerleşken Türk kaganatı devirinde devam etti demek daa doğru olur.
%Türkler yalıñız Ulu Yipek yolunıñ Şimaliy trassasını nezaret ete ve qoruy ediler, şimdiki Özbekistannıñ territoriyasında bulunğan Sogdiananıñ qadimiy sakinleri — kaganatnıñ territoriyasında öz koloniyalarını meydanğa ketirgen sogdiyler tuccarlıq yapa ediler.
%Zan etsek, Sugdak (Sudaq)nı da olar meydanğa ketirgendirler, çünki "Sugdak" sogdiylerniñ şivesinde "kiçkene Sogd" manasını añlata.
%Şunı qayd etmek kerek ki, sogdiyler özleriniñ sogd yazısınen birlikte qadimiy türk runa yazısınen de faydalana ediler.
%Runa yazısı ise, akademik E. Rtveladzeniñ esaplağanına köre bivasta sogd yazısınıñ tesiri altında peyda olğan.

%Solhattaki (Eski Qırımdaki) Özbek camisi (XIV a.) ve onıñ yanındaki medrese selcuk tipinde kurulğan ilk inşaattır.
%Bu kub şekilinde qurulğan monumental bir inşaattır, divarları tem-tegiz, pencereleri kiçkene, damı eki aqabalı.
%Binanıñ ög cebhesinde portal ayrılıp tura.
%Bina köşeleriniñ birinden uclu minare (türk tipi) kökke uzanğandır.
%Cami dekorınıñ fragmentleri — taşlardaki oyma nağışlar ve arap usulındaki çeçekli örnekleri olğan maolika çinileri, bunıñ kibi de epigrafik dekor — portalnıñ üst kemeri üzerindeki yazılar saqlanıp qalgandırlar.
%Portalnıñ süslendirilmesinde altın suvlar qullanılğan.
%Bu mimarcılıqnıñ unikal bir abidesidir, onıñ aqqında pek çoq edebiyat bar (Başkirov A. S., Veymarn B. V.). Bu abide Qırımda özgün mimarcılıq mektebi şekillengeninden delâlet bermekte.
%Onda maalliy ve selcuk ananeleri biri-birilerinen bitişip keteler.
%Üstüne ferüze tökülgen, özleriniñ örnegi ne renkleriniñ dülberliginen ayrette qaldırğan cami çinileri yerli kiramet ustahanelerinde yasalğanları da meraqlı fakttır.
%Müellifniñ fikirine köre, Eski Qırım çinileri öz fakturaları boyunca Horezm ve Buhara kiramet istisalınıñ çinilerine pek yaqın.

%Bu devirde esnaf inkişafında belli bir ösüvni qayd etmek mümkün.
%Qabarıq örnekli ve yaraşıqlı yerleştirilgen acayip oymalı yazıları olğan qabir taşları, örnek ve boya izleri qalğan çoqtan-çoq çini savutlarınıñ parçaları, quyumcılıq bezekleri, oymalı baqır eşyaları, örneklernen süslendirilgen elyazma kitaplar bizim künge qadar saqlanğandır.
%"Tatar icadiyatınıñ manzaralı nümüneleri umumiy türk-moğol sanatına nisbeten özleriniñ örnek ve renkleriniñ pak qızlıq nazikliginen ayrette qaldıralar".

%Mimarcılıq-plastik ananeleriniñ inkişafı aqqında delâlet bergen taş üstünde oyuv sanatı baştaşlarında ziyade ifadelengendir.
%Musulman halqlarınıñ sanatında taş üstünde oyulğan bir qaç çeşitleri bar.
%Bu — geometrik (girih), tasviriy (insan, ev ayvanları, turmuş eşyalarınıñ şekilleri), ösümlikler (eñ büyük gruppa), epigrafik (Qurandan parçalar, mezar kitabesi).
%Qırımda dülber, plastik "suls" yazısınen yapılğan epigrafik dekor ziyade emiyetke maliktir.
%Bu, esasen endi yuqarıda añılğanı kibi, Qurandan parçalar, merhum aqqında qısqa malümat ya da şiiriy mezar kitabesi.

%İslâm dünyasınıñ başqa regionlarındaki baştaşlardan farqlı olaraq, Qırımdaki baştaşlar eykeltıraşlıq ve plastik şekillerine ziyade meil bergenler.
%Keniş darqağan tasviriy mevzular sayısına şam, çıraq, altı köşeli yıldız, stilizlengen ve tabiiy çeçeklerniñ tasviri kire.
%Er bir mevzunıñ tek özüne has ayrı manası bar.
%Böylece, musulman sanatında şam ve çıraq o bir dünyağa keteyatqan merhumnıñ ruhunıñ yolunı aydınlatmaqnen bağlıdır, çeçekler ise — cennet bağçasınıñ temsilidir.

%Bütün musulman Şarqınıñ sanatında adı taş üstünde oyulğan astronom Urus Haciniñ mezarında qoyulğan baştaş nadir yadikârlıq sayıla.
%Taş direkniñ üstünde yazıları olğan relyefli manzaralı qasnaqlı yarımkurre yerleştirilgen.
%Yarımkurre özüne has globustır, kök semasınıñ tasviri, onıñ üstünde oyulğan noqtalar ise kökteki yıldızlardır.
%Bu abide — orta asırlarda Qırımda ilim yüksek inkişaf seviyesinde bulunğanınıñ isbatıdır.

%Qırımnıñ territoriyasında (Hersones etraflarında, qırımtatarca adı Sarı-Kermen) esasen Küçük Asiya istisalınıñ (XIII asır) bediiy madenden yasalğan eşyaları tapıldı.
%Şu cümleden — arslan tasvirli kepçe sapı, tunç keliler, arap yazıları olğan qalemdan.
%Qırımlılarnıñ turmuşında bu eşyalarnıñ oluvı keniş medeniy almaşuvı mevcutlığınıñ delilidir.

%XV — XVI asırlarda Qırım hanlığınıñ sanatı özüniñ yüksek seviyesinen bellidir ve Avropada Ğayrıdan canlanuv deviri kibi, ilmiy edebiyatta "musulman" deviri olaraq qayd etile.
%Dağılğan Altın Ordadan ayırılıp, Qırım hanlığı 1475 senesi Türkiyeniñ imayesine tüşkenine qadar, öz mustaqilligini saqlap qaldı.
%Bu Qırımnıñ tarihında müim vaqia oldı — onıñ çoq asırlıq tarihında ilk olaraq, er vaqıt ayrı yaşağan etnik provintsiyalarnı birleştirgen birdem devlet meydanğa ketirildi.
%Bu devirniñ medeniy inkişafına nisbeten müim hulâsa V.Vozgringe aittir, o böyle yaza: "Tatarlarnıñ medeniyeti, yarımadada peyda olğan devirden berli açıq harakter taşımaqta.
%Bu hulâsa, biz körgenimiz kibi, qırımtatar halqı tarihınıñ bütün devirleri devamında öz adaletligini saqlap qala, böyleliknen, işbu medeniyetniñ asırlar terenliginden başlap eñ soñki devirge qadar inkişafı ve saqlanıp qaluvı içün esas emiyetke malik olıp qala".

%Türkiye, öz nevbetinde, ceneviz faktoriyalarını zapt etmek maqsadı ile Qırımğa ücüm etti.
%Lâkin aynı zamanda Qırım hanlığı ile arbiy areketler olmağan — Qırım hanlığı Türkiye tabileri degil de, belki biraderleri olğandır.
%Geraylar Osmanlı imperiyasınıñ qanunları mücibi, Osmanlar sülâlesi kesilgen alda, türk tahtına birinci nevbetteki uquqqa malikler.
%Türkler Qırımda adiy memuriy bölünüv kirsettiler.
%Kefede sancaq tesis etildi, Qırımnıñ dağlı tarafında ise, sabıq Feodoro knâzlığınıñ malikaneleri ve cenübiy-şarq Qırımda ceneviz müstemlekelerniñ bir qısımdan ibaret Tat-Beyligi okrugı meydanğa ketirildi.
%Qırımda Türkiye protektoratınıñ kirsetilüvi "Qırım hanlığınıñ umumiy tarihı ve sanatı inkişafında nasıldır ağır deñişmeler demek degil de, belki de onıñ medeniyeti ögünde, XV asırnıñ ortalarından berli o ıntılğan umummusulmanlıqnıñ tiklenüvi içün keniş imkânlar açılğandır".

%XV asırdan başlap qırımtatar hanlığınıñ sanatı aman-aman üç yüz yıl devam etken ösüv ve çeçeklenüv devirinde buluna.
%Bu al Qırım yarımadasındaki çoqmilletli cemiyeti pekingen içtimaiy, siyasiy, iqtisadiy serbestlik ile añlatıla.
%Mozaikalıgı, medeniy politsentrizmi Qırımnı bir yerge toplağan, "qoyulaştırılğan Aqdeñizboyu" olaraq qısa, lâkin doğru belgilemege imkân bereler.
%Qırım cemaatı yüksek bilgi seviyesinen ayırılıp tura, eali arasında savatsızlıq yoq edi.
%"Hanlar deviriniñ tatarları, — dep yaza M. Ya. Ginzburg, öz milliy ayatlarınıñ o derecede gür çeçeklenüv ve ösüv devirinde bulundılar ki, bütün bu tesirlerni (söz Türkiyeniñ ve Qırımnıñ polietnik ealisiniñ tesiri aqqında kete) tek özüne has degil de, aqiqiy mimarcılıq ve manzaralı özgünlik ile tolu, yañı mevzular ile yekâne üslüp konglomeratında toplamağa nail oldılar".

%Medeniy ömürniñ canlanuvı metsenat-ükümdarlar — sanatnı añlağan, yüksek bilgili, mütefekkir insanlarnıñ peyda oluvına alıp keldi.
%Meselâ, 49 yıl ükümranlıq yapqan meşur siyasetçi ve diplomat, alim ve şair Meñli Geray han I devirinde medeniyet körülmemiş yükseklikke irişti.

%Yarımadada medeniyet inkişaf etkeniniñ şartlarından biri Geraylarnıñ çeşit dinlerge olğan sabırlı munasebetidir.
%Olar başqa dinlerge ve medeniyetlerge de inkişaf etmege imkân berdiler, öz saraylarına çetelli ustalarnı davet ettiler.
%Atta Kefede hannıñ sımarışı ile çıqarılğan kapiklerniñ aversinde Geraylarğa varis qalğan Çıñğızlarnıñ tamğası — "taraq" (taraq — yetekçi milliy temsil), reversinde ise katolik haçı ile cenevizler gerbi tasvirlengen.
%İtaliyadan uzaqta italyan medeniyetniñ ocaqları Kefe, Sudaq, Balıqlava olıp qaldılar.
%Ta XVI asırnıñ soñlarında Kefe Türkiye tarafından zabt etilip, o da türk medeniyetiniñ daa bir ocağına çevirildi.

%Şarq ve ğarp dünyasınıñ çatışmasında yerleşken Qırım Avropa medeniyetiniñ bivasta tesirini sezip turdı.
%Canlandıruv sanatınıñ vekilleri, italyan ustaları Qırım hanlarınıñ saraylarında çalıştılar.
%Ginzburg Qırımda tatar sanatınıñ esas hususiyetlerinden biri onıñ alelhusus eklektizmi, çeşir tesirler ve qatlamlardır, dep saya.
%İşbu tesir ve qatlamlarnıñ menbası, elbet de, birinci nevbette, Şarq Pariji — İstanbul edi.

%Türkiyeniñ patronajlığı Qırımğa, Osman sanatına üstünlik berilgen ananeleriniñ ileride kirüvini belgiledi.
%Birinci selcuk sultanları sade seyaat turmuşını begengen iseler, vaqıt keçken sayın arbiy seyaatlar ketirgen büyük kelirler insanda başqa añ şekillendirdiler.
%Türk asılzadeleri içün baylıq içinde yaşamaq tabiiy şey olıp qaldı.
%Mühteşem şeyler turmuşqa kirerek rafinirlengen estetik duyğularnıñ inkişafına yardım eteler.
%Mühteşemlikke ıntıluv Qırım ükümdarları ceetten unikal medeniy abideleri ile Bağçasaray qurula.
%Sanatta canlı mahlüqlarnıñ tasviri çoq vaqıtqace ğayıp ola, amma geometrik ve ösümlik örnekleri gür çeçekleneler.

%Qırımda Osman mimarcılığınıñ ananeleri camilerniñ qurucılığında, minareler, saraylar, dürbeler, amamlarnıñ qurucılığında, öz aksini taptılar.
%1500 senesi Meñli Geray hannıñ emiri ile meşur Zıncırlı medrese qurula (Şarq Avropanıñ eñ eski oquv yurtlarından biri), medresege kireyatqanda, ilimniñ ululuğı ögünde baş eggen kibi, bosağanıñ üstünde asılğan zıncırnıñ astından egilip keçmek kerek edi.
%Bu Qırımnıñ eñ körümli oquv yurtlarından biri olıp, mında 10 yıllıq oquv devamında tatar ve arap tili, yazuv, matematika, etika, hattatlıq, mantıq, şiiriyet, musulman qanunı, din oquvı, sunna ve Qurannıñ münderice ve manası ögretilgen, rus tili ögrenilgen.

%Bağçasaray qurulğanında mında Qırq-Yerden (Çufut-Qale) saray köçip kele, işte o devirde qırımtatar sanatınıñ unikal abidesi olğan meşur Demir-Qapu qurula.
%Onıñ müellifi — italiyalı usta Aleviz Novıy.
%O, İvan III sarayına Kreml divarlarınıñ ve Arhangelsk soborınıñ qurucılığı içün çağırılıp, Moskvağa keteyatqanda yol üstünde Qırımda toqtağan.
%İşbu abidede orta asırlarda Qırımnıñ sanatında belgileyci roller oynağan hususiy tesirler küzgüde kibi aks olundılar.
%İtaliya Canlanuvı sanatınıñ añaneleri mında order sistemasına qullanuvda aks olundı: kirişniñ eki tarafında körent üslübindeki kapiteller turğan pilâstrlar, olar arhitravnı (baş kiriş) tutıp turalar, arhitravnıñ üstünde ise örnekli friz yolağı sozula, onıñ yuqarısında karniz, karnizniñ töpesinde — akroteriylernen süslendirilgen yarımqubbeli timpan.
%Renessans mevzularnıñ sayısında dekor terkibine inciler, bükleme sicim şeritleri, tişçikler, ovallar kirsetile.
%Amma Aleviz, renessans kompozitsiyalarından faydalanaraq, dekornıñ tipik Şarq usullarını işlete, qapını kelişken oymalı örnekler yaraştıralar, akanf yapraqları ve pıtaqlarınıñ, nilüfer çeçekleri ve emen pıtaqlarınıñ örmeleri yunan amforasını añdırğan çeçek bardağı astından ösip çıqqan kibi.
%Epigrafik dekornı italiyalı usta tipik musulman üslübinde işlegen.

%Bağçasaraydaki Hansaraynıñ özü ta XVI asırda I Meñli Geray han devirinde qurulıp, bugünge qadar virane olıp restavratsiya yapıldı ve neticede onıñ evelki körünüşi pek bozuldı.
%"Onıñ eski qısımlarında bir taraftan — arap-fars ve türk üslüpleriniñ ve ekinci taraftan — İtaliya renessansınıñ izleri de rastkeleler" (qılavuzdan).
%Saraynıñ içeri azbarında 1756 senesi Qırım Geray tarafından qurdurılğan meşur Közyaş çeşmesi yerleşken.
%O, mında hannıñ sevimli qadını — Dilâra Bikeçniñ dürbesinden II Yekaterina devirinde avuştırılğan.

%Qurucılıqnıñ çeçeklenüv ceryanı Geraylar sülâlesiniñ bundan soñki vekilleriniñ devirinde de qayd etile.
%Evelki kibi, mimarcılıq saasında yerli, türk, Vizantiya, İtaliya ananeleri közetileler.
%Qırımtatar halqınıñ körümli mimarcılıq abideleri sırasına Han-Cami, Hansaray yanındaki Küçük-Cami, Aqmescitteki Kebir-Cami (1508 senesi qurulğan bu cami çoq kereler restavratsiya yapıldı ve ğayrıdan quruldı, Şimdi o, qırımtatarlarnıñ baş ibadethanesidir) kire.

%1552 senesi Kezlevde qurulğan Cuma-Cami — türk sultanı Suleyman 1-niñ baş mimarı.
%Osmanlı Türkiyeniñ körümli mimarı Sinannıñ Qırımda saqlanıp qalğan yekâne qurucılığıdır.
%Belli ki, XVI asırnıñ 50-nci yıllarında Kefede qurulğan cami ve amam oña mensüptir.
%Bu qurucılıqlar Qırımnıñ mimarcılığını XVI asırda başından ğayet çeçeklenüv devirini keçirgen osmanlı mektebiniñ dairesine qoşalar.

%Dürbeler taş üstünde oyulğan örneklerniñ dülber nümünelerini numayış eteler.
%Qabir taşlarnı süslendirgen geometrik ve ösümlik şekilindeki örmeler Qırımnıñ tamır ealisi yaşağan Feodoro ve diger yerlerde çıqqan abidelerge beñzeyler.

%Qırımtatar halqı manzaralı-ameliy sanatınıñ çeçeklenüvi de XVI — XVII asırlar devirine aittir.
%Örnek sanatı öz inkişafınıñ yüksek noqtasına yete.
%"Hanlar, olarnıñ qadınlarınıñ qabirlerindeki baştaşlarnıñ üstündeki oymalı örmeler, qabile kostümleriniñ nagışlarında ve quyumcılıq örneklerindeki oymalı örmeler — mevzularnıñ dülberligi ve zenginligi işletilgen materialnıñ sıfatınen pek kelişken, olarga teñi yoq abideler yarattılar.
%Bu devirde basma ve nağışlarnıñ boyaları — nazik, ösümlikten azırlanğan.
%Urba tiküv ve nağış işlerinde Eski Qırım ve Bağçasaray rayonlarında yipek bile qullanılğan.
%Amma palı basmalarğa ihtiyac büyük edi, şunıñ içün de yerli istisal sımarışlarnı eda etip olmağanı sebebinden, Qırımğa basmalar başqa yerlerden alıp keline edi.

%Bu devirde tseh institutlarınıñ şekillenüvi devam ete, bu ise esnaflarnıñ pekinüvi ve çeçeklenüvine hızmet ete.
%XV ve XVI asırnıñ başlarında qırımtatar halq esnaflarınıñ deyerlik inkişafı aqqında söz yürsetmek mümkün.
%Qırım esnafçıları "maden ve meşin, yün ve ağaçtan yasalğan şeylerniñ seviyesinde eñ yüksek qazançlarğa irişe ediler.
%Olarnıñ çoqusı aqiqiy sanat eserleri olaraq tanıla edi".
%Avropada sapları qaqlamalarle süslendirilgen, ya da altın ve kümüş çertmesi olğan pıçaq ve hancerlerge, ateşli silâ, Qırım egerlerine ihtiyac büyük olğan.

%Qırımnıñ maneviy ve maddiy medeniyetiniñ Türkiyege meil berüvi XVII-XVIII asırlar devamında da saqlanıp qalmaqta.
%Bu al bir qaç sebeplernen añlatıla: memuriy boysınuv, milliy ve diniy, coğrafik ceetten yaqınlıq.
%Amma evelki oriyentirlerniñ tış körünüşleri saqlanıp qaluvnen, sanatnıñ içki mündericesi deñişe.
%"Musulman Renessansı"na ait, insan ruhunıñ köterilüvini tasdiqlağan ve közge, qalpke hoş olğan, dünya yaşayışını zengin ziyafet olaraq yırlağan insaniyetlik ideallarnıñ bütünligi, bediiy medeniyetniñ sinkretizmi; ilim, şiiriyet, mimarcılıq, epigrafika, hattatlıq, quyumcılıq sanatınıñ biri-birine siñip, biri-birini toldurıp inkişaf etüvi yavaş-yavaş ğayp olıp kete".

%Eger bundan evelki devirde sanat umumiy maneviy printsipler ile siñirilgen ise, ХVII-ХVIII asırlarda sanattan milliy tiklenüv ğayelerinen, bütün devletniñ çeçeklengen, küçlü devlet ğayesinen ruhlanğan içki pafos yoq ola.
%Bu al içtimaiy-siyasiy vaziyet ile de bağlıdır: devletniñ evelki itibarı tüşe; daa keçenlerde dünya ticaret yollarınıñ çatışmasında bulunğan Qırım, yarımadada yerleşüvi sebebinden uzaqlaşqanından gayrı, aman provintsiyağa çevirile.
%XVI asırdan soñ dünya ticaret yolları öz yönelişlerini deñiştireler.
%Ulu Yipek Yolu evelki emiyetini yoq ete.
%Orta Asiya regionı da aynı bu taqdirge oğradı — bu ceetten Qırım ve Orta Asiya medeniy genezisleriniñ umumiy noqtaları bardır.

%"XVIII asırnıñ ekinci yarısında tatar sanatı, dep yaza Ginzburg, — deyerlik XV ve XVI asırlarğa ait öz inkişafınıñ monumental devirini endi keride qaldırdı.
%Kerçekten de mimarcılıq camiler, tekiye ve dürbeler yaratuv deviri keçti, talil etilgen devirniñ ziyade meraq doğurğan hususiyetleri ahır-soñu tek manzaralı faaliyet olaraq baqılğan.
%O devirde qurulğan cami ve meskenler mimarcılıq ceetten ğayet sadeler.
%Ekseriyet allarda, bu pencereli dört tegiz divar, tegiz tavan, onıñ üstünde dört enişli dam.
%Lâkin onıñ içi ağaç üstünde manzaralı oymalar, camnıñ üstünde renkli resimler, örnek ve hattat yazılarınen öyle acayip yaraştırılğan ki, tatarlar içün eñ müim ve ekinci dereceli şeyler ne olğanını aman añlaysıñ".
%Amma, belki, mesele neler müim ve neler ekinci dereceli sayılğanında degil de, devir talap etken imkânlardadır.
%Monumental qurucılıqnıñ deviri keçken olsa da, halqqa kelişken şekillerde öz askini tapqan halqnıñ icadiy istidatı ğayıp olmadı.
%Sanat kamer, atta intim, daa nazik harakterne malik oldı.
%Saray sanatı ve halq sanatı özleriniñ inkişaf yollarını saqlap qalalar.

%Qırım keniş ticaret alâqalarından çıqarılğanına baqmadan, yarımadanıñ Avropa sanatlarınıñ inkişafında atta bazı paraleller keçirmek yerlidir.
%XV — XVI asırlar Qırımda medeniyet ösüviniñ deviri olaraq qayd etile, tedqiqatçılar bu devirni Avropadaki Tiklenüv deviri ile şartlı teñeştireler.
%XVIII asır ise Maarif deviri sayıla.
%Bu vaqıtta oña ait yengillikle, şekillerniñ nazikligi ile saray sanatı gürdeli inkişaf ete.
%Rokoko sanatında terbiyelengen gedoizm ve zevqlanuv musulman Qırımınıñ sanatında da öz parallellerini tapa.
%Tedqiqatçılar atta körümli qırımtatar ressamı Ömerniñ icadında bile bu üslüpniñ tesirini qayd eteler.
%Bu devir, hususan meşur siyasetçi olmaqnen beraber metsenat,kollektsioner Qırım Geraynıñ (1758 — 1764) hanlığında Ğarp Avropa tarafından diplomatik munasebetleriniñ canlanuvınen bellidir.
%Bu devirde Qırımğa medeniyetniñ — muzıka, teart (sarayda fransız truppası Molyer ve başqa Avropa müellifleriniñ eserlerini oynağan), tasviriy sanat, eykeltıraşlıq ananeleri keniş tadbiq oluna.
%Qırım hanlığınıñ paytahtı — Bağçasaray ilim ve sanat inkişafınıñ merkezine çevirile.
%XVIII asır Qırımnıñ tarihında "soñki, qısqa, lâkiñ mustaqillikniñ eñ parlaq deviri" olaraq qaldı".

%Ameliy sanat çeşitleri gür inkişaf eteler, bu ise rokayl deviriniñ hususiyetlerinden biridir.
%Bu devirde Qırım bediiy maden (baqır savut-saba, pıçaqlar, hancerler, tüfekler), quyumcılıq eşyaları, yün maqat ve kilimler, meşin eşyalarnıñ istisalcısı ve eksportörı ola.

%XVIII asır Qırımnıñ sanatında — bu eñ evelâ Bağçasarayda yaşağan ve çalışqan meşur ressam Ömerniñ icadı deviridir.
%Qırım medeniyetiniñ tarihında onıñ adı Qırım Geraynıñ sevimli qadını Dilâra Bikeçke bağışlap qurulğan Yeşil-Caminiñ fasadındaki "çalıştı Ömer, 1178 Hicra yılı" yazılar sayesinde saqlanıp qaldı.
%Camideki fresk resimleri ulu ressamnıñ acayip dürberlikteki icadıdır.
%Usta caminiñ divarlarında resimlerni büyük mearet ile yerleştirmege nail olğan, caminiñ mimarcılıq acimi soñundan süslendirmekni közde tutmağan da.
%Resimlerde çeçek, ösümlik mevzuları üstünlik ete, olar resimniñ ince ve naziklikligi ile ayırılıp turmaqtalar.
%Olar soñ derecede musulman sanatına has olğanına baqmadan, rokoko sanatınıñ tesirini numayış etmekteler.

%Ömerniñ birinci işlerinden biri — Bağçasaray Hansarayda (1753) Selâmet Geraynıñ qullesini süslendirgen resimlerdir, onıñ bazı bir parçaları bizim küngece saqlanıp qalğandır.
%Resimniñ esasında — Şarq sanatı içün ananeviy olğan bardaq ile çeçekler süjetidir.
%Bu iş ince, dalğalı çızıqlarnıñ dülber nazikligi ile ayırılıp turmaqta.
%Biri-birine kelişken suvuq mavı-yeşil ve sıcaq sarı-altın, gülgüli renklerge esaslanğan resimniñ ayretlendirici koloritniñ qıymetini arttıra.
%Ressam tegiz resimni, alebastrdan yasalğan bardaq ot ve çeçeklerni qabartıp, zenginleştire.

%Ömer gayet büyük ustalıqnen menimsegen monumental-manzaralı sanatı çeşitleriniñ sintezi 1763 senesi ressam tarafından süslendirilgen Han-Caminiñ misalinde taqdim olunğan.
%Caminiñ interyerleri çeşit renkli resimler, cam üstündeki resimler, mayolika ve silmeler ile yaraştırılğan.
%Olarnıñ esasını — Ömerge has çeçek-ösümlik örnekleri teşkil eteler.
XX asırnıñ başına kelip caminiñ dekorativ süslenüvinden tek parçalar ve ayrı detalleri saqlanıp qaldı, yazıq ki, soñundan yapılğan restavratsiya neticesinde olar öz özgünligini ğayıp ettiler.

%Ömer şarq örnekleriniñ zengin palitrasını menimserek, er keresi tekrarlanmağan kompozitsiyalar yaratqan.
O, aqiqiy universal-ressam, fırçı ve qalemden ustalıq ile faydalanğan, Şarq musulmanları ressamlarınıñ vekillerinden biri olğan.
%Örnekli resimlerge tabiiy kirsetilgen yazılar Ömer yahşı hattat olğanından delâlet bereler.
%Resimler arasına kirsetilgen şiiriy satırlarnıñ müellifi de Ömer olğanını inkâr etmek mümkün degil.
%M. Ya. Ginzburg Ömerni bediiy söz ve hattatlıqnı ustalıqnen menimsegen hattat-ressam, universallar sırasına kirsete.
%Olarnıñ özleri em şiirler yaza, soñra özleri de örnekli resimlerni hattat yazılarınen yaraştıra ediler.
%Hattatlar tek şiirler yazmaqnen sıñırlanmaylar, sarayda çeşit mektüp ve yollanmalarnıñ müellifleri olaraq da hızmet ete turğanlar.
%Böyle ustalar ayrıca ürmetke malik olıp, sanat mühlisleri imayecileri olğan ükümdarlarnıñ yaqınları olğanlar.

Ömerniñ daa bir tahminiy eseri — Hansarayda Altın kabinetniñ süslenüvidir.
Bütün tavan Vizantiya örmesi şekilindeki geometrik örmesi ile qapatılğan.
Bu örnek Qırımdaki evlerniñ interyerinde sıq rastkele.
Tegiz resimler kene alebastradan yasalğan qabarıq silmeler ile yaraştırılğan (kabinet divarlarınıñ yuqarısındaki perimetr boylap meyva ve çeçekler), olar divarlardaki kök-kümüş renkli resimlerge, cam üstündeki çoq tüslü örneklerge pek kelişeler.

Ömerden ğayrı Qırımda — Bağçasaray, Qarasuvbazar, Kezlevde yüzlernen başqa ustalar da çalışqanlar, yazıq ki, olarnıñ adları bizim künge qadar saqlanıp qalmadı.
"ХVІІ-ХVІІІ asırlarda tatar, karaim asılzadeleri yaşağan evler saqlanğan.
Olar ağaçnen culâlanğan, oyma, altınsuv ve resimlernen büyük ustalıq ve bediiy duyğular ile işlengenler.
(Qarasuvbazarda yaşağan grajdanin Bakşi eviniñ unikal emiyetke malik odalarından biriniñ donatmaları...
Bağçasaray müzeyine avuştırıldı)".

Ameliy sanatlarda bundan evelki devir ananeleriniñ inkişafı devam etmekte.
Taş üstünde oyuv sanatı evelki kibi, baştaşlarda taqdim oluna.
Büyük muqaytlıqle işlengen qabir taşları aqiqiy sanat eserleridir.
Baştaşlarnıñ umum kompozitsion çeziminde mimarcılıq elementleri işletile, bunıñ neticesinde qabir taşı merhumnıñ soñki mekânı, "evi" olaraq qabul oluna.
Olarnıñ sırasına kemer, küçük qubbeler, frontonlar, zemin qatı;
dekorda ise — hattat yazıları ile yaraştırılğan oymalı geometrik ve ösümlik örnekleri, tasviriy elementler kireler.
Metinler şiiriy harakterde olıp, seyircige köterinki ruh ve felsefiy fikirler bağışlar, ya da merhum aqqında konkret informatsiya bergenler.
Yazılarnıñ üslübi örnekli dekornıñ üslübini tekrarlar eken, bunıñ neticesinde uyğun bütün birdemlik yaratılğan.

Tedqiqatçılar, qabir taşlarnı yerleştirüv ve yaraştıruv ananeleri bir sıra Şarq memleketlerinde böyle abidelerniñ keniş dairesi ile umumiy geneziske malik ve aynı bir usullar olğanına baqmadan, Qırım baştaşlarınıñ özlerine has ayrı hususiyetleri barlığını qayd eteler.
Olar kompozitsion ceetten çezimniñ çoq çeşitliginde ifade olalar.
Olarnıñ arasında — "em dört köşe, em çoqköşe şekilindeki ustunlar, em ucu qubbenen yekünlengen tögerek direkler, em tabanğa (ya da tabansız) yerleştirilgen tegiz stela, biri-birine parallel yerleştirilgen eki steladan ibaret deyerlik mürekkep konstruktsiya (yüksek krovatnıñ başlarına beñzey, olarnıñ arasında qabir yerleşken), stelalar biri-digerinen zıncır ya da qoranen pekitilgen, em çeşit lâatlar...
er alda (diger musulman regionlarında, bizim fikirimizce, aqılğa bile kelmeycek) ressamnıñ ğayet serbestligi sezilmekte...".
Taacipli yeri şu ki, qanunlarğa ziyade riayet etken esnaf çeşiti sayılğan baştaşlar azırlavda, ustalar öz-özlerini ifade etüv serbestligine, öriginal şekiller araştıruvına ıntılğanlar.

Buña sebep çoq olğan.
Bu — Qırımda mevcut, iş içün kelişken materialnıñ çoqluğı (kireç taşı, qabırçaq taşı, mermer, granit), bu baylıq ustadan er sefer individual yanaşuv talap etken.
Sebeplerden daa birisi — qırımtatar ustalarınıñ fikir yürsetüv hususiyetleri, olar dogmatik qanunlar ile qaviy bağlı olmağanlar, çünki olar asırlar devamında çoqtan-çoq ve çeşit-türlü tesirlerge oğratılğan müitte terbiyelengenler.
Buña baqmadan, ustalarnıñ bu işke yanaşuvı ne qadar individual ve icadiy olsa da, baştaşlarda qırımlılarnıñ tarihiy hatırasında saqlanıp qalğan, qadimiy balballarnıñ çizgileri körülmekteler.
İnsan qiyafetini tasvirlemek, onıñ mezarına eykel qoymaq imkânlarından marum olğan ustalar taşqa antropomorfik qiyafetke tek oşatuv bere ediler, üstüne sarıq (erkek kişi kömülgen alda), ya da fes (qadın kişi olsa) yasay ediler.
Ustanıñda ustalığı, sıñırsız potentsialı, işte, böyle ufaq-tüfek şeylerde ifade ola edi.

Taş üstüne oyuv sanatı inkişafınıñ yönelişini, XVII asırdan XVIII asırğa taba umumiy tendentsiyanı közeterek, tedqiqatçılar "onıñ zenginlik ceetten ösüvini qayd eteler.
Abidelerniñ metn ve şekilleri mürekkepçe, ünerli, ğayet süslendirilgen, örnekli hattat yazıları ile toldurılğan", bu alnı sanatta müelliflik başlanuvı ve qanunlarnıñ zayıflaşqanınen bağlamaq mümkün.

Qırımda kirametçilik türk kirametçiliginiñ belli bir tesiri altında inkişaf ete.
İşbu devirde Qırımğa Türkiyeden pek çoq kirametten yasalğan savut-saba ketirilgen.
Bu al ise türk şekillerini qabul ettirmey qalmay.
Türk kirametiniñ parçaları Eski-Kermen ve Kalamite, Manğup ve Çufut-Qalede, Eski-Qırım ve Kefede tapılğandır.

1951-52 seneleri qazılmalar devamında eski Kefeniñ qalesinde "XVI asırnıñ birinci yarısına ait iznik eşyalarınıñ parçaları — çanaq kenarları, bardaq sapları, başqa savutlarnıñ parçaları ve ilâhre" tapıldı.
Eski Qırımda, paytaht şeer emiyetini coyğanına baqmadan, beyaz zemin üstünde kobalt ile örneklengen qırılğan kiramet çanaq ve başqa şeylerniñ parçaları tapıldı.
Tegiz qırımızı zeminde beyaz-mavı tüslernen arabesk örnegi — süslendirüvniñ ğayet siyrek rastkelgen usulı — işlengen parçalar da tapıldı.
Manğup qazılmaları ise türk kirametiniñ ğayet zengin materialını berdiler.
Bu al mında türk kiramet eşyaları muntazam ve keniş kölemde ketirilgeninden delâlet bere.
Örneklerniñ esas çeşitleri — ösümlik, çeçek örnekleri, burumlı çeçek bezekleri, dalğalı şeritler.

XVII asırğa ait türk kirametiniñ tapılğan parçaları kiramet qaba, resimler perişan işlengen, resimniñ çetleri qara qalın sızıqlı, örnekniñ manası sade olğanını körsete.
Bu — XVII asırnıñ ekinci yarısında iznik kirametiniñ umumiy zayıflaşqanını harakterizley.
Biz baqqan devirde Qadıköyde, Eski Qırımda, Üskütte ve yalıboyunıñ bir sıra yerlerinde çölmekçilik istisalı da öz işini devam ete.
Amma hanlıqnıñ çölmekçilik merkezi Cenübiy-Ğarp Qırımnıñ qadimiy dağlı köyleri — Bağatır, Fotisalağa avuşa, mında ev savutlarından başlap, ta 200 — 250 litrlik aciminde balaban pifaslarğa barğance, kiramet eşyaları çıqaralar.

XVIII asırnıñ soñu Qırımnıñ tarihında Rusiye imperiyasına qoşuluvınen (1783 s.) bellidir.
Bu formal olsa da mustaqillikni ğayıp etüvnen birlikte, medeniy ömür saasında da büyük ğayıplar ile bağlıdır.
Etnik ve konfessional ceetten yaqın devlet, Türkiyege tabilik Qırımnıñ halqara alâqalarnıñ keniş dairesine kirmesine hızmet etken ise, Rusiye istilâsı devirinde Qırım başqa din, yat medeniyet inkişaf etken ve şunıñ içün de ğayıp olunması talap etilgen, uzaq provintsiyağa çevirile.

Qırımnı işğal etüvde Rusiyeniñ birinci adımları tınç yaşağan ealini talamaq, ortalıqnı yaqıpyıqmaq, ulu mimarcılıq abidelerini, qırımtatar halqı medeniyetiniñ qıymetlerini gayıp etüvnen başlandı.
1736 senesi Qırım yarımadasınıñ çöl beti feldmarşal Minih yolbaşçılıq yapqan rus ordusı tarafından vahşiylerce bozuldı, 1771 senesi Dolgorukovnıñ ordusı o tarafnı ateşnen yaqıp, qılıçnen kesip çıqtı.
Olar bir maqsadnı közde tuta ediler: "...qırımtatarlarnı birini qaldırmay öldürmek, topraqlarını tutıp almaq, ne kâr, ne fayda ketirmegen bu halqnı yoq etmek" maqsadını küte ediler.

Qırım basıp alınğan soñ çar Rusiyesi qırımtatarlarnı ğayrıdinli olğanları ve olarnı "varvar"lar diye tarih saifelerinden silip atmaq içün kütleviy sürgünlerge oğrata.
Qırımtatarlarnı sürgün etüv siyaseti aman-aman bir buçuq asır devamında alınıp barıla.
Bu yıllar içinde qırımtatarlarnı tuvğan topraqlarından zorbalıqnen kettirilmeleri üç kere, yani 1783, 1860 senelerinde, ve XX asırnıñ başlarında öz kulminatsiyasına yetkizilgen edi.
Eger XVIII asırnıñ soñlarında yarımada ealisiniñ arasında rumlar, ermeniler, gürciler, slavânlar, karaimler, qırımçaqlar ve urumlar da olğanını esapqa alacaq olsaq, ve atta rus hristianlarını Qırımdan Azavboylarına sürgün etkenlerinden soñ bile qırımtatarlar ealiniñ 95 fayızını teşkil etken olsalar, 1917 senesine kelip qırımtatarlar öz vatanlarında milliy azlıqqa çevirildiler.
Yalıñız qırımtatar halqı degil, onıñ cemi tarihı, bu topraqlarda qaldırgan terenden-teren izleri bile ğayıp etile edi.

Birinci nevbette din ile baglı abideler — camiler, medreseler, mezarlıqlar yoq etile.
Maddiy ve maneviy zenginlikler yoq etile.
Kitaphanelerde saqlanıp qalğan elyazmalar — tarihiy traktatlar, hronikalar, nazm eserler 1833 senesinde yalıñız bir maqsadnen — yaqıp-yoq etmek maqsadınen bir yerge toplanılgan ediler.
V. YE. Vozgrin: "... işte, mına böyle aktsiya neticesinde halq medeniyetiniñ terkibiy qısımı olğan fikri zihniyesi, maneviyat tecribeleri, milliy tarihı yoq etildi.
Bu vaqia müstemlekecilik tarihında ayrıca turğan, unikal bir vaqiadır", dep yazğan edi.
Yoq etip yetiştirilmegen şeyler ise unutıluvğa, tabiiy yoq olıp ketüvge mahküm etilgen edi.

Qırımtatarlar sürgün etilgen soñ şu medeniyetni taşıyıcılarnıñ sayısı da eksile, ananeler unutıla, medeniy teraqqiyat bütünley toqtap qala, "halq icadiyatı saasında paraliç" yüz bere.
Başta bir Türkiye ile ananeviy tışqı alâqalarnıñ üzülmesi, uzaq devir devamında Qırım medeniyetindeki icadiy impulslarnıñ toqtaması, turmuş tarzınıñ bozulması, qırımtatarlarnıñ ömür tarzlarınıñ sarsılması, islâm dininiñ faaliyet day resiniñ tarlaşması, qırımtatar tili ve yazınıñ rolüniñ eksiltilmesi qırımtatar zalisini kelmeşekler medeniyetiniñ uquqsız bir parçasına çevire.

Meselâ, ulu Ömerniñ nağışlarınen süslendirilgen unikal abide — Yeşil-Cami XX asırnıñ başlarına kelip aman-aman ğayıp etilgen edi.
Ömerniñ Han-Camideki nağışları ise bina kosmetik tamir etilgen soñ yoq etildi.

Buña baqmadan, yaşayışnıñ ağırdan-ağır aqibetlerinde bile qırımtatar medeniyetiniñ inkişafı toqtap qalmay.
Bu devir devamında qırımtatarlarnıñ ananeviy mesken mimarcılığı ileriley, az da olsa yañı camiler qurula, baştaş abidelerini tiklev anananeleri devam ettirile, bu ise öz nevbetinde taş üstüne nağış oyuv ananeleriniñ saqlanıp qalmasına yardım ete.
Orta asırlarda tsehcilik şekilinde teşkilâtlandırıluv qaideleri sayesinde qadimiy esnaflardan toqumacılıq, tikicilik, quyumcılıq sanatı, kirametçilik kibi esnaflar inkişaf ettirileler.
Zaten, o devirde işlep çıqarılgan mahsulat özüniñ yüksek estetik keyfiyetinen ayrılıp tura ediler (şu devirniñ eşyaları müzey kollektsiyalarınıñ esaslarını teşkil eteler).
Bunıñnen birlikte meseleniñ negativ taraflarını da qayd etip keçmek kerekmiz.
 Qırımğa alıp kelingen sanayı malları — basmalar, maşinalarda toqulğan kilimler kör-körane taqdir içün bir nümüne olalar.
Anananeviy eşyalardaki resimler "barbarlaştırıla, bazıda ise vahşiylercesine karrikaturlaştırıla".
"Anilin boyalayıcılar ve fabrikalarda işlep çıqarılğan yiplerniñ ketirilmesi de halq esnafçılıq mallarınıñ keyfiyetlerine zarar ketire, yiplerni boyalavda qullanılğan eski sırlar coyula, boya ve renklerniñ nazik gammasınıñ yerini yarmalıq çubarlığı ala".

Çar Rusiyesiniñ Qırımğa bastırıp kirmesiniñ daa bir tarafı mevcuttır: mında müstemlekecilik tertip-nizamlarınen beraber ileri rus demokratik medeniyeti de kirip kele, bu medeniyet tatarlarnıñ nefaset alemini zenginleştire, onı yañı medeniy zenginliklerge celp ete.
Meselâ, rus mimarcılığında üküm sürgen klassitsizm XIX asırda qurulğan musulman camilerine şekil pakligi, aydınlığı ve tüzgünligini bere.
Qırımnıñ icadiy ziyalıları tasviriy sanatnıñ Avropa medeniyetine has olğan tasvirat, eykeltıraşlıq kibi yañı çeşitlerinen tanış olalar.

Böyleliknen, Rusiye Qırımnı basıp alğan soñ, başqa medeniyetlerniñ, rus ve Avropa medeniyetleriniñ tesirleri Rusiye metropoliyaları, bu cümleden Orta Asiya içün harakterli olğan shema boyunca keçe, maalliy medeniyet total-sürette diskriminatsiya yapıla, aqibette onıñ inkişafında yañı tendentsiyalar şekillene.

XIX asırnıñ soñlarında ve XX asırnıñ başlarında mimarcılıqta endi Qırımda öz pomestiyalarını qurğan rus zenginleri esas sımarışçılar olalar.
Ananeviy musulman mimarcılığınıñ belli bir elementleri alına, binalarğa şarq romantizmi ve ekzotikası berille.
Bazıda böyle eklektik qarışuv qaba olıp körüne, bazıda ise içeriki takt ve qararlılıqnen tolu özgün ürünler bere.
Mimar N. P. Krasnovnıñ Yusupov sarayı kompleksniy qurğanda ananeviy şarq mimarcılığından ğayet büyük ustalıqnen faydalanğan edi.
Neticede, milliy romantizm üslübindeki inşaatlar peyda oldılar.
Böyle şedevrlerden biri saraydan biraz avlaqta qurulğan Yusupov camisidir (Sokoloniye köyü, evelki Kokköz).
Caminiñ leyhası o devirde qurulğan camiler içün tipiktir — caminiñ dört aqabalı dam astında qurulğan zalı, mihrabı bar, lâkin onıñ bir sıra hususiyetleri onı diger böyle inşaatlardan ayırıp turalar, ve bunıñnen oña mühteşemlik ve öriginallik bağışlay.
Bu pencerelerniñ çabaqlı kemerleri, yüksek tavanı, portalnen birikip ketken, pıçma kireçtaştan yasalğan tüzgün bağanalar üstünde turğan galereyadır.
Cami binası bütün perimetri boyunca şerit kibi tartılğan oyma örnekli ornamental friznen süslendirilgendir.
Ğarbiy portalı ve pencereler arasındaki friz perimetri boylap kalligrafik oyma örneklernen yaraştırılğan.
Yerli sakinlerniñ aytqanlarına köre, taş üstünde örnekler yasağan ustanıñ adı — Üsein Tohtarğazı.
Bu kişi aynı vaqıtta oca ve şair olğan.

Maalliy medeniyet başqalarnıñ yat medeniyetleriniñ tesirlerine qarşı turaraq, kendi-kendisine sarılıp qala, öz-özüni saqlap qalmağa ıntıla, atta ananeviy sanatnıñ qanunlarını konservatsiya yapa, aqibette bularnıñ episi onı durğunlıq uçurımınıñ başına alıp kele.

Umumen alğanda ХІХ-ХХ asırnıñ başlarında Qırım sanatı çeşit-türlü tesirlerge oğray.
"Zan etsek, Qırımnıñ medeniyet zemini kendi qatlamında pek çoq qatlamlarğa malik olaraq, kendi tarihiy taqdirine saip olaraq, Ğarp ve Şarq arasında tutqan coğrafik vaziyetke, bütün deñiz ve çöl yellerine açıq olaraq böyle müitniñ şekillenmesine sebepçi olğandır, böyle müitte qırımtatarlarnıñ yañı devirdeki sanatı qattı normativ estetika ve qanunlarğa tabi olıp, "öz içine qapalıp qalğan" şey degil de, aksine cian nefaset ceryanına yengil ve tabiiy sürette qoşula bilgen, çeşit-türlü esintilerni siñirmege ve beklenilmegen sürprizler ketire bilgen "açıq sistemadır".

Qırımtatar tasviriy sanatı XIX asırnıñ soñu ve XX asırnıñ başlarında öz inkişafında halqnıñ siyasiy ve etnik tarihınen sıqı bağlı olğan üç esas basqıçnı keçti:
- 1895 senesinden 1944 senesinece olğan devirdeki tasviriy sanatnıñ inkişafı: bu devir ilki qırımtatar professional ressamlarınıñ Rusiye ve Ğarbiy Avropanıñ akademik merkezlerinde oqup başlağan devirden 1944 senesiniñ sürgüninece olğan devirni qavrap ala;
- sürgünlik devirindeki (1944-1989 ss.) tasviriy sanat: bu devir qırımtatar halqı Orta Asiyağa, Qazahistanğa ve Rusiyeniñ şimaliy vilâyetlerine zorbalıqnen sürgün etilgen ve dispersion yerleşüvge oğratılğan devirni qavrap ala;
- qırımtatar tasviriy sanatınıñ tarihiy vatanda ğayrıdan canlanuv deviri: bu devir (1989-2002 ss.) qırımtatarlarnıñ Qırımga alâ bu kün devam eteyatqan avdeti ve yerleşüvi devirini qavrap ala.








































