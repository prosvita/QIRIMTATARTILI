## QIRIMTATAR HALQINIÑ MANZARALI-AMELİY SANATI

### 3.1. İNKİŞAFNIÑ ESAS BASQIÇLARI, BİRİNCİ USTALAR

Qırımtatar halqınıñ manzaralı-ameliy sanatı XX asırnıñ başına barıp, yüz bergen inqirazğa baqmadan, umumen, yüksek professional seviyesi ve asırlıq ananelerini saqlap qaldı.
XIX asırnıñ soñlarından itibaren qırımtatar ustalarınıñ eşyaları eskilik mühlislerini, kollektsionerler, qırımşınas-alimlerniñ keniş dairesini qavrap alğan tedqiqatçılarnıñ diqqatını celp etkeni tesadüfiy degil edi.
Aveskârlıq kollektsiyalar ve cıymalarnıñ arasında ğayet populâr olğanları bu — belli qırımşınas A.A. Bertye-Delagard (Yalta) ve Aqmescitte Tavriya ilimler arhiv komissiyasınıñ kollektsiyaları, Svişçevniñ şahsiy gimnaziyasınıñ toplamı; Qırımdan tıştaki kollektsiyalardan ise Peterburg ve Moskva müzeyleriniñ bölükleri: Rusiye müzeyinde Millerniñ kollektsiyası ve Moskvada sabıq Rumântsev müzeyinde — al-azırda Halqşınaslıq müzeyinde Yanjulnıñ kollektsiyası belli edi.
Bu kollektsiyalarnıñ esasını nağış ve toqumalar, qısmen, bediiy maden, quyumcılıq eşyaları teşkil ete ediler, episinden zayıf kiramet em de taş ve ağaç üstünde oyuv taqdim etilgen edi.
Bu al — tesadüf degil.
Kollektsiyalarda toplanğan eksponatlar XIX asırnıñ soñunda ve XX asırnıñ başında esnafçılıq istisalı saasında mevcut real vaziyetni aks ettire ediler.
1880-90 seneleri belli etnograf N. Haruzin tarafından ötkerilgen qırımtatar örnekleriniñ ilk tedqiqatları peyda oldılar.
1920-nci senelerde qırımtatar ameliy sanat çeşitlerini sistematik sürette toplav başlana.
Bağçasarayda Hansaray müzeyi halqnıñ maddiy medeniyetini ögrenüv merkezine çevirile.
Qırımtatar milliy esnaflarını ğayrıdan tiklev işine qırımtatar sanatşınası, müzeyşınas, ressam U. Bodaninskiy ğayet degerli isse qoştı, U. Bodaninskiy öz vaqtında Bağçasarayda Hansaray-müzeyiniñ müdiri oldı.
Memleket içün pek ağır vaqıtta o, halqnıñ medeniy baylığını saqlap qaluvda ciddiy iş başlay bildi.
Bodaninskiyniñ faaliyeti sayesinde, "Bağçasaray müzeyinde toplanğan ilmiy baylıqlar muntazam artmaqtalar", — 1924 senesi Qırımnı ziyaret etken akademik Kraçkovskiyniñ qaydı.
Müzey bediiy esnaflar, etnografiya ve arheologiya bölüklerinden, em de qırımtatar edebiyatı kitaphanesinden ibaret edi.
1925 senesi büyük arheologiya-etnografiya ekspeditsiyasına yolbaşçılıq yaptı, onıñ maqsadı qırımtatar medeniyeti ve sanatınıñ vaziyetini ögrenmek edi, onıñ ketişatında müzeyniñ kollektsiyasına qoşulğan unikal turmuş eşyaları toplandı.
1924 senesinden başlap 1929 senesine qadar ekspeditsiya Qırq-Azizler, Eski-Yurt, Eski Qırım, Çufut-Qale, Boykazak ve başqa yerlerni ögrenip çıqtı.
Bodaninskiy teşviqat ve ilmiy işlernen faal ögraşa — o, qırımtatar milliy sanatı boyunca pek çoq lektsiya oqudı, maddiy medeniyet tarihı boyunca bir sıra maqaleler derc ettirdi.
Onıñ areketleri sayesinde qırımtatar halqı sanatınıñ eksponatları (erkek ve qadın-qızlarnıñ urbaları, qaqmalı resimler, nağışlar) 1925 senesi Parijde ötkerilgen manzaralı sanat ve sanayı Halqara sergisine yollandı, mında olar kümüş medalnen taqdirlendiler (U. Bodaninskiyniñ malümatlarına köre, qırımtatar milliy nağışlarına tunç medal berilgen), soñra, 1927 senesi — Moskvağa Bütünittifaq sergisine yollanıldı.
Qırımtatar ustalarınıñ ustalığı cian miqyasında tanıldı".
Qırımtatar halq sanatını ögrenüv boyunca diger büyük merkez, Yaltada Buhara emiriniñ musadere olunğan sarayında yerleşken Şarq müzeyi oldı.
Müzeyniñ başı, İstanbulda, Beyrutta, Moskvada Şarqiy tiller institutında (1913-1914) keniş tasil alğan, yüksek bilgili mütehassıs, 1917 senesi Zıncırlı medreseniñ esasında teşkil olunğan (1917-1925 ss.) Meñli Geray han adına institutnıñ birinci rektorı, Şarq medeniyetini ve tarihını yahşı bilgen mütehassıs, Yaqub Kemal edi.
Soñra o, yaqalanıp (1934 s.), atıp öldürmek ükümi çıqarıldı.
Ya. Kemal qırımtatar ananeviy esnafları boyunca "Qırım hanlığında tsehlerniñ vesiqalı tarihı" adlı kitap yazdı.
Müzey cenübiy yalıboyu qırımtatar em de "öz vaqtında qırımtatarlarnıñ sanatına nasıldır tesir köstergen Şarq halqları" esnaflarınıñ eşyalarını ögrenüv, cıyuv, numayış etüv meselelerinen meşğül oldı.
Öz nevbetinde, Kezlev etnografiya müzeyi karaim ve çöl taraflı qırımtatarlarnıñ sanatını ögrenüv meselelerinen oğraştı.
Bu müzeyge Polina Yakovlevna Çepurina yolbaşçılıq yaptı.
P. Ya. Çepurinanıñ faaliyetini ayrıca qayd etmelidir.
Peterburg arheologiya institutınıñ mezunı Çepurina 1882 senesi Kiyevde doğdı, amma taqdir onıñ ömrüni Qırım ile bağladı.
O — Qırımnıñ ameliy sanatı boyunca pek çoq maqalelerniñ müellifi (196-201), tedqiqatçı-alim, Qırımda bediiy esnaf artelleriniñ teşkilâtçısıdır.
Maqaleleri sanatşınaslarnıñ şimdiki nesili içün de öz aktualligini coymadılar.
Qırımtatar esnaf icadiyatını ögrenmege sebep — ustalarnıñ özlerinen tanışuv ve qonuşuv oldı.
1917 senesi halq ustası, nağışçı, otuzlı Ayşe Mambetova ile tesadufiy körüşüv, onıñ işini közetüv turmuş sanatınıñ bu çeşitiniñ peyda oluv şaraitleri ve sebeplerini ögrenüv meselesine alıp keldiler".
1910 senesinden 1915 senesine qadar devirde Çepurina Qırımnıñ dağlı rayonınıñ bütün Şarqiy qısmını ve, qısmen, cenübiy yalıboyunıñ Kefe ve Sudaq taraflarını ögrenip çıqtı.
Cenübiy-şarq Qırımnıñ uzaq dağlı köylerinde (Ayserez, Arpat, Qapsihor ve ilâhre) tedqiqatçı "resimi, koloriti, tiküv ve toquma tehnikası ceetten acayip nushalar" elde etti.
Olarnıñ arasında İtaliya gemisi tasvirlengen Sudaq nağışı (HVІІ-HVІІІ asırlar), Köktebel nağışı ayat teregi tasvirlengen (ХVІІІ asır).
Tedqiqatçı karaim nağışlarınıñ ögrenüvine de büyük emiyet berdi.
"İlmiy-tedqiqat işlerinen sıñırlanmaq mümkün degil.
İşbu örnekli materialnı istisalda işletmeli.
O, Şarq resimleri ğayet zayıf olğan çini-mayolik istisalına ve bizim sanayığa aqiqiy sanatnıñ taze aqımını kirsetir" — dey Çepurina.
Çoq yıllıq tedqiqiy işlerniñ neticesinde Çepurina, kelip çıquvını ve tarihiy inkişafını köstererek, qırımtatar örnekli tikişiniñ, bütün çeşitlerini, tikişlerniñ çeşitlerini tafsilâtlı ögrenip, episini yazıp aldı.
Qırımtatar sanatınıñ ilk tedqiqatçıları büyük sevgi ile toplağan müzey kollektsiyalarınıñ taqdirleri facialıdır.
1944 senesiniñ sürgünliginden soñ, Qırımda qırımtatarlar yaşağanınıñ şaatları olğan er angi maddiy şey yoq etilgen edi.
Taqdir eken, Bağçasaray Hansaray-müzeyiniñ, Yalta Devlet tarihiy-edebiy birleşken müzeyiniñ, Qırım Cumhuriyet ülkeşınaslıq müzeyiniñ unikal kollektsiyaları yoq etilmey, saqlanıp qaldılar.
1993-1995 seneleri Kiyevde, Aluşta, Yaltada; 1996 senesi Aqmescitte ve 2000 senesi Moskvada işbu saqlanıp qalğan nağış, basma ve kostümler kollektsiyaları birinci kere numayış etildiler.
Olarnıñ sırasına 5-6 yıl içinde Qırımtatar sanat müzeyiniñ hadimleri toplağan kollektsiyanı da qoşmaq mümkün.
Qırımtatar manzaralı-ameliy sanat eşyalarınıñ zengin kollektsiyalarına malik çetel müzeyleri sırasında — Rusiye etnografiya müzeyi (Sankt-Peterburg), Şarq halqlarınıñ rus müzeyi (Moskva), Rusiye tarihınıñ Devlet müzeyi (Moskva), Kreml tarihiy-mimarcılıq zapovedniginiñ Silâ müzeyi (Moskva), Berlin etnografiya müzeyi (Berlin), (GOHRAN) Qıymetli madenler müzeyi (Taşkent), Topqapu-saray müzeyi (İstanbul), Etnografiya müzeyi (Anqara), Halq sanatı müzeyi (Konstantsiya, Romaniya), şu cümleden Vena (Avstriya), Tula (Rusiye), Samarqand ve Buhara (Özbekistan) şeer müzeyleri barlar.
Asırnıñ başında ananeviy esnaflar ciddiy inqirazda bulundılar, onıñ sebebi — 1921-22 seneleri Qırımda mevcut içtimaiy-siyasiy vaziyet, yüz bergen büyük açlıqtır.
Esnafçılarnıñ sayısı birden eksildi.
Bu şaraitlerde halq hocalığını tiklev umumiy siyasetiniñ çerçivesinde ananeviy esnaflarnıñ tiklenüvi aktual mesele edi.
Eali ve ustalarnıñ arasında yarıqlandıruv, añlatuv işleri başlana.
Qırımda milliy esnaf sanayısınıñ merkezi Bağçasaray edi.
1920-nci yıllarda mında Şarq halqlarınıñ esnafsanayı tehnikumı açıldı, mında qırımtatarlardan ğayrı, qazantatarlar, astrahan tatarları, azerbaycanlar, özbekler, kavkazlılar (şu cümleden Dağıstannıñ meşur Kubaçi köyünden) ve başqaları (cemi 22 millet vekilleri) tasil aldılar.
Tehnikumda dört oquv ustahanesi bar edi, bu — beş yıllıq oquv müddeti ile kilim toqumacılıq, nağış, himiya-boyacılıq, tahta işleri boyunca (stolâr) ustahaneler.
Tehnikumda aman-aman 140 talebe oquy ve 20-ge yaqın oca ve instruktor ders bere edi.
Mektepniñ maqsadı — "Şarqnıñ esnaf ve bediiy sanayısı boyunca evelki esnafçılarnıñ yerine ihtisaslı işçiler azırlamaq, (Qılavuzdan, 1929 s. Aqmescit, Qırım devlet neşriyatı s. 92), esnaf istisalını ratsionalleştirmek ve mehanizmleştirmektir.
1929-30-ncı oquv yıllarınıñ başında teh nikum, Bağçasarayda yeterlik oda olmaganı mana etilip, Kefege avuştırıldı, bu ise ahır-soñu onıñ qapaluvına alıp keldi.
30-ncı yıllarda Qırımda (Kezlev, Bağçasaray, Qarasuvbazar ve ilâhre) çeşit bediiy arteller meydanğa ketirile, olar, ekseriyet ananeviy mahsulat işlep çıqaruvnen meşgül olalar (nağış ve tikiş).
Bu artellerniñ episi eksportqa çalışqanlar.
1930 senesi Bağçasarayda qırımtatar milliy nağışınıñ "İlk adım" adlı birinci kooperativ arteli açıla.
Mında instruktor olaraq halq ustası İsmi Mansurskaya çalışa.
Amma qısqa vaqıttan soñ, (1932 s.) oqutqan hadimlerniñ sayısı yeterlik olmağanı sebebinden, toqumacılıq ustahaneleri qapatılıp, tek nağış ustahaneleri qala.
1930 senesi Kezlevde P. Çepurinanıñ yolbaşçılığında "Eski örnek" adlı meşur bediiy artel teşkil olundı.
1935 senesi mayıs 25-te Moskvada Şarq medeniyetleri devlet müzeyinde Çepurina toplağan materiallar ve artelde azırlanğan nümüneleri boyunca Qırım basmaları ve nağışlarınıñ sergisi açıldı.
Bağçasarayda "İleri" bediiy arteli meydanğa ketirildi, mında çölmekçilik sanatı ögretile edi.
Artelniñ ustaları şekli ve vazifesi boyunca çeşit suv savutları azırlaylar.
Olarnı qırımtatar nağışlarından alınğan ananeviy ösümlik örnekleri ile yaraştıralar.
Örnekniñ ifadeliligi onıñ qabarıq olğanından irişile edi (mında Ömer usta qullanğan orta asır qırımtatar relyefli mimarcılıq dekorı işletilgen).
Koloritte yeşil, sarı, qaverenkli tüsler üstünlik etkenler.
"İleri" arteliniñ amfora ve bardaqları Sankt-Peterburg, Aqmescit, Yalta, şu cümleden Qırımtatar sanatı müzeyiniñ kollektsiyalarında bizim künge qadar saqlanıp kelmekteler.

XX asır milliy manzaralı-ameliy sanat inkişafınıñ mürekkep basqıçlarınen qayd oluna.
Esnafçılıq, orta asırlarda olğanı kibi, XIX asırnıñ soñunda ve XX asırnıñ başında da, öz qanun ve qaideleri boyunca yaşağan, pekingen ve keniş sistemadan ibaret olğan.
Bir soy ihtisasnıñ ustaları tsehlerge birleşip, olarğa baş usta yolbaşçılıq yapqan.
Tsehniñ terkibine adiy ustalar, qаlfalar, şegirtler kireler.
Tsehte pekingen iyerarhiya, oquv sisteması, ananeviy merasimler (usta unvanını berüv merasimi, tsehniñ memuriyetini saylav ve ilâhre merasimler) mevcut olğan.
Tseh ve onıñ azalarınıñ faaliyeti ustav boyunca qattı nezaret altında bulunğan.
ХІV-ХVІІ asırda çeçeklengen qırımtatar manzaralı-ameliy sanatı XIX asırnıñ soñunda ve XX asırnıñ başında bu çeçeklenüvniñ soñuna kele.
Amma biraz vaqıt keçken soñ o, sönip qaldı.
Bunıñ sebepleri çoq.
Obyektiv sebepler — ananeviy esnaflarnıñ XX asırnıñ başında qayd olunğan umumiy inqırazıdır, bu al ise cemiyette yüz bergen içtimaiy-iqtisadiy ve siyasiy deñişüvlernen, cemiyetniñ turmuş ve ananelerini bozğan Ğarbiy Avropa medeniyetiniñ kelip kirüvinen bağlıdır.
Sanayı ve fabrika istisalınıñ ucuzca ve çeşit mahsulatı esnaf eşyalarını bazardan sıqıp çıqalar.
Yüksek qıymetli olğan ananeviy örnek de öz körümini deñiiştire, oña başqa yerlerden kelgen pamuq basmalarınıñ, resimli tabaqlarnıñ örnekleri tesir eteler.
Örneklerge etraf müitten süjetli levhalar kirsetilip başlana.
Soñra, tabiiy ki, eşyanıñ şekil ve dekorativ süslenüvi arasındaki uyğunlıqnı bozğan Sovet devri ömrüniñ levhaları işletile.
Böyleliknen, asırnıñ başında suvuq silâ istisalı, taş ve ağaç üstünde oyuv kibi esnaflar deyerlik bütünley ğayıp olalar.
Qırımtatar milliy esnaflarınıñ merkezi olğan Bağçasarayda, başqa şeerlerde de "evelleri şeerde ğayet inkişaf etken esnaf istisalları pek tez sönip başlaylar, baqır savutları culâlav, atlar içün torba, quyumcılıq eşyaları çıqaruv toqtatıldı, sufyan ayaqqaplar istisalı umumen toqtatıldı".
Kirametçilik umumen ğayıp ola, bu sanat boyalanmağan, örneklenmegen adiy bardaqlar çıqaruv istasalına çevirile.
"Daa keçenlerde, — dep yaza P. V. Nikolskiy, — imperialistik centken evel, Bağçasaraynıñ esnafçılıq ve ticaret ömüri qaynar çoqraq kibi edi, o, mında kelgen adamnı parlaq renkleri ve özgünligi ile ayrette qaldıra edi.
Tar soqaçıq güya davuşlarnen toldurılğan: doğru soqaqqa açılğan pencerelerinden, ustahanelerden eşitilgen tasırdı ve güdürdiler, satıcılarnıñ çağıruvları, yerlerini avuştırğan büyük aşhanelerde tatlılıqlar ve milliy yemekler taşıycılarnıñ yañğıravuq sadaları — bularnıñ epsi bütün bir gürültige çevirile edi...".
Buña baqmadan, XX asırnıñ başında tericilik istisalı ve teri, kiyizden eşyalar yasaluvı, qaqmalı baqır savutı ve quyumcılıq eşyalarınıñ istisalı, toqumacılıq, şu cümleden, "tsivilizatsiya degerlikleri" daa kelip yetişmegen uzaq rayonlarda saqlanıp qalğan evelki maqat ve nağış istisalı ğayıp olmağan edi.
Ananeler teregi, icadiy faaliyetlerini iç bir allar yıqıp olamağan, parmaqnen sayılacaq bir qaç professional ustalarnıñ sayesinde qurumadı.
Olarnıñ sırasına Amet Qalafatov (1860-1942 ss.) kire, o — silâ sanatkârı, quyumcı, qırımtatar örnekçi-ressamı, Qırımnıñ ameliy sanatında unikal şahıs olaraq bellidir.
Usta divar, basma resimleri içün, nağış, qaqma, neşriyat mahsulatı (kitap ve mecmua qapları içün) içün bediiy seviyeli özgün örnekler yarattı.
Qalafatov daa yaş ekende örnekler çızar, olar qırımtatar nağışçı qadın-qızlar arasında darqalır edi.
O, emek faaliyetini çilengir olıp başladı.
Kaqmacı, silâcı zenaatını menimsegen soñ, Qalafatov av tüfekleri, pıştavlar, pıçaqlar yasağan.
Qaqlamalarnen süslengen, altın qaqlamalarnen işlengen bu eşyalar bediiy tekmillikleri ile ayrette qaldırıp, büyük ihtiyacğa malik ediler.
Eñ taacipli yeri şu ki, usta endi 70 yaşını toldurıp bu işlerden çetleşken zamanda, onıñ örnekçi-ressam istidatı gayrıdan canlandı.
Qoluna tüşken bir tabaq kâgıtnıñ üstüne evelleri ştihel ile madenniñ üstünde sızğan soñra padişa raqısınen temizlep, şablonlarnen qaqıp çıqqan örneklerini qalem ile sızmağa tırıştı.
Böyleliknen, qart usta kene de örnek sanatına muracaat etti.
Qalafatov eki yıl içinde qalem, tuş, renksiz ve renkli qalemlernen sızılğan, üç yüzden ziyade örnekli kompozitsiya yarattı.
Avropa sanatından alınğan bazı bir yañı usullarnı kirsetti, meselâ, rakurstan (qıska körünüş) faydalanuv, çeçekniñ dörtten üç qısmını tasvirlev (adeti-üzre musulman sanatında çeçekniñ yuqarıdan körünüşi ya da köndelen kesilgen şekilde tasvirlene).
Qalafatovnıñ örnekleri, Anadolu ve İran sanatınıñ elementlerini işleterek, eski qırımtatar örnekleri esasında yaratılğanlar.
Amet Qalafatov Parijde (1925 s.) Bütüncian manzaralı-ameliy halq sanatı sergisinde, Moskvada (1939 s.) Bütünittifaq sergisinde ve, şu cümleden, Qırım bediiy sergilerinde (1937-1938) iştirak etti.
1930-ncı yıllar onıñ icadında ğayet semereli oldılar.
Qalafatov yaratqan örneklerden Qırımda aveskâr ressamlar, artellerniñ ustaları, toqumacılar, evde çalışqan nağışçı qadınlar keniş faydalandılar.
1940 senesi, 80 yaşındaki Qalafatov Qırım ASSR Ressamları birligine qabul etildi, oña "Qırım halq örnekçisi" unvanı berildi.
Ustanıñ yaratqan örnek kompozitsiyaları al-azırda Rusiye etnografiya müzeyinde (sabıq SSSR halqlarınıñ etnografiya müzeyi), Qırım Cumhuriyet ülkeşınaslıq müzeyinde, Yaltada birleşken tarih-edebiyat müzeyinde (88, s. 29), Aqmescitte Cumhuriyet qırımtatar sanatı müzeyinde, ciannıñ — Parij, London, Pekin, Moskva, Peterburg — iri müzeylerinde saqlanmaqtalar.
Qırımtatar örneklerini pek yahşı bilgen nağışçı-usta Adaviye Efendiyeva (1879-1944) edi.
O, Kezlevde doğdı.
Örnek yaratuv ustalığınıñ sırlarını öz qartanası, istidatlı ve çeber ustadan ögrendi.
Adaviyeniñ babası yaşağan evniñ bütün donatması onıñ çeber qollarınen yaratılğan edi.
Adaviye 4 yaşında ekende qartanasından onıñ zenaatınıñ bütün sırlarını ögrenip başladı, yavaş-yavaş toqumacılıq ve nagış sırlarını da menimsedi.
Qız 12 yaşında ekende kergef başına oturdı.
Qızı 16 yaşını toldurğanda babası oña toqumacılıq tezyasını alıp berdi ve oña bu zenaatnı ögretecek ustanı davet etti.
Babası halq sanatına yüksek qıymet keserek, qızını oqutmaq içün aqça qızğanmadı.
Adaviye, nağış ve toqumacılıq tehnikasını mükemmel menimsegen soñ, acayip sanat eserleri yaratıp başladı.
1928 senesi Kezlev müzeyiniñ ülkeşınaslıq tögeregi onı milliy nağış ocası olaraq işke davet etti.
1930 senesi artelge işke kirdi, soñra "Eski örnek" artelinde nağış ögreticisi vazifesinde çalıştı.
Efendiyeva istisal içün Qırımnıñ çöl tarafına ait qırımtatar örnek sanatını aks ettirgen 200-den ziyade örnek resimlerini azırladı.
Efendiyevanıñ resimleri ilk olaraq 1935 senesi Moskvada ötkerilgen sergide numayış etildiler, soñra I Bütünrusiye tasviriy sanat aveskârlarınıñ sergisinde de taqdim etildi.
1930-1937 seneleri Efendiyeva Qırımnıñ bütün artelleri faydalanğan yüzlernen örnek kompozitsiyalarını yarattı.
Efendiyevanıñ resimleri boyunca eksport mahsulatı işep çıqıldı.
Efendiyevanıñ örnekleri işletilgen tikicilik eşyaları ve nağışlar Avropa ve Amerikada numayış etildiler.
Efendiyevanıñ icadına has çizgiler, bu — resimniñ açıqlığı, kompozitsiyanıñ özüne haslığı — bunı "Dil-Puş" (1930) yelpaze içün nağış eskiziniñ misalinde közetmek mümkün.
Resim grafikanıñ açıqlığı, nazik şekillerniñ vecizligi ve simmetriyası ile ayırılıp tura.
Eskiz bardaqtaki çeçek klassik kompozitsiyasına üslüpleştirilgen.
Bardaq gügümni añdıra, çekek ise — ince saplı iri, dülber ğonce.
Ğonceniñ etrafında, suv üstündeki tögerekler kibi, dekorativ elementler — alqalar, ğonce ve kertikli yapraqlarnı eki tarafından sarıp alğan yarımay şekilleri yerleşkenler.
% Resim seyircini şekilnıñ temizliği ve sadeliginen meftün ete.
"Menim örneklerim — menim fikirlerimdir" — dep ayta turğan A.Efendiyeva özüniñ kompozitsiyaları aqqında.
Efendiyeva 1944 senesi uzaq sürgünlik yoluna dayanalmay, Samarqand civarında vefat etti.
Belli qırımtatar dramaturgı vecemaat erbabı Seid-Abdulla Özenbaşlı (1867-1924), zamandaşlarınıñ aytqanına köre, çeber, eski nağış ustalarından biri olğan.
Bundan da ğayrı, S. Özenbaşlı acayip çalğıcı ve şair edi.
Teessüf ki, ustanıñ örnekli tikiş istidatı aqqında bizge başqa bir şey belli degil.
O, 1924 senesi vefat etti.
Mezkür işte adı añılğan, qırımtatar kitap naşirciliginiñ "atası" İlyas-mırza Boraganskiy de acayip örnekçi edi.
Toqumacılıq ve qırımtatar ananeviy nağışı boyunca belli mütehassıs Zuleyha Bekirova ananeviy qırımtatar esnaflarını tiklev işinde büyük rol oynadı.
Z. Bekirova 1913 senesi Tavriya guberniyasınıñ Perekop uyezdindeki Mollalar köyünde doğdı.
Tatar mektebini bitirgen soñ, soyları Adaviye Efendiyevanıñ yanına Kezlevge keldi ve "Eski örnek" arteline işke kirdi.
Mında 1930 senesinden 1932 senesine qadar A. Efendiyevadan ğayrı, çeber usta K. Ya. Rıbalskaya da oña ustazlıq yaptılar.
O, 1932-36 seneleri yollanma boyunca Moskvada bediiy-sanayı institutında tasil aldı.
% 1936 senesi tehnikumnı bitirgen soñ 1940 senesine qadar Moskva bediy sanayi institutında çalıştı.
Z. Bekirova Qazahistan, Turkmenistan, Şimaliy Ösetiya ve sabıq SSSR cumhuriyetleriniñ kilim toqumacılıq istisalı içün milliy örneklerniñ eskizlerini işlep çıqtı.
Olarnıñ arasında — Nyu-Yorkta (1939 s.) ötkerilgen Bütüncian sergisine toqulğan "Develer" tüyli kilim; "Ösetiya" (1951 s.) tüylü kilim bellidir.
İttifaq cumhuriyetleriniñ ustahane ve fabrikaları içün eskizler yapar eken, Bekirova olarnıñ milliy örneklerini tafsilâtlı ögrenir edi.
Bu maqsat ile o, Orta Asiya ve Qazahistanda ekspeditsiyanen bulundı.
1940-1948 seneleri Bekirova Moskvada ameliy ve manzaralı sanat institutında tasil aldı.
Mında o, V. S. Kondratyev ve B. Yu. Lange kibi ocalarnıñ qolunda oqudı.
İnstitutnı bitirgen soñ, 1948-1968 seneleri Bekirova Moskvada bediiy-sanayı tehnikumında ihtisaslı fenler boyunca oca olaraq çalıştı, ilmiy işnen (Turkmenistanda kilim toqumacılıqnıñ tedqiqatı) ve ressamlıq işlerinen meşğul oldı.
1937 senesinden itibaren 3. Bekirova bütünittifaq ve halqara sergilerde iştirak etti, şu cümleden: Nyü-Yorkta (1939 s.). Kiyevde (1939 s.).
 Onıñ işleri Qırım, Moskva, Sankt-Peterburg, Saransk, Aşhabadnıñ müzey kollektsiyalarında saqlanmaqtalar.
Aqlı raatlıqqa çıqqan soñ, Bekirova öz ömürini gobelen sanatına bağışladı.
Usta "Baar kele", "Emek", "Aydınlanuv", "Küz", "Gençlik", "Salüt", "Ay ile natürmort" adlı gobelen kompozitsiyalarını yarattı.
1990 senesi 3. Bekirova Qırımtatar medeniyetini ğayrıdan tiklev boyunca Koordinatsion merkeziniñ daveti ile Moskvadan Aqmescitke keldi, mında o, kurslarğa yolbaşçılıq yapıp, qızlarğa qırımtatar kilim toqumacılıq ve nağış sanatını ögretti.
Soñki yıllarda Bekirova ğayrıdan canlanayatqan qırımtatar tüylü kilim toqumacılıqnıñ örnek mevzuları ve kompozitsiyalarını işlep çıquv meselesi üzerinde çalıştı.
1998 senesi Aqmescitte Qırımtatar sanat müzeyi Qırım etnografiya müzeyinen birlikte Z. Bekirovanıñ 85 yıllığına bağışlanğan şahsiy sergisini teşkil etti.
Zuleyha Bekirova 1999 senesi Moskvada vefat etti.

Еsmа Mansurskaya aqqında tafsilâtlı malümatlar yoq.
Bizim malümatlarğa köre, o, soyadına köre belli qırımtatar dvorân qabilesinden ola.
Bağçasarayda "İlk adım" adlı 1-nci kooperativ artelinde instruktor olıp çalışqan, örnek ve tikiş tehnikasını yahşı bilgen.
1930 senesi Qırımda sanayı kooperativleri tarafından yañı açılayatqan nağış-toqumacılıq artelleri içün Mansurskayanıñ yardımı ile instruktor-tehnikler azırlağan birinci kurslar teşkilâtlandırıldı.
Kurslar üç ay devam etip, ihtisaslı mütehassıslar azırlanğan.
Qırımda milliy manzaralı-ameliy sanatnı sarıp alğan inqıraz (XX asırnıñ başında) neticede esnaf istisalınıñ zayıflaşuvına alıp keldi.
İhtimal, bu inqiraz keçip de keter edi, amma soñra halqnıñ özüniñ taqdiri faciağa çevirildi.
1944 senesi qırımtatarlarnıñ birini qaldırmayıp Qırımdan sürgün etkenleri, halq icadiyatı ananelerini ve onıñ yutuqlarınıñ deyerlik ğayıp olunmasına sebep oldı.
Sabıq SSSRniñ çeşit regionlarına sepilgen qırımtatarlar, ükümetniñ olarğa nisbeten er ceetten tazıyığına baqmadan, ameliy sanat eşyalarını hatırlatqan, degerliklerge çevirildiler.
Qırımda doğğan qırımtatar halqınıñ üyken nesili halqnıñ asırlıq ananelerinde östi ve terbiye aldılar, olar öz ecdatlarınıñ turmuş medeniyeti, ömür tarzı ve ananeleri aqqında hatıranı özlerinen taşıdılar, üyken nesil qırımtatar halqı sanatınıñ bazı çeşitlerini, meselâ, kilim toqumacılıq (Özbekistanda Palvantaş qasabası), nağış ananelerini saqlap qaluvda büyük rol oynadı.
Qırımda doğğan nesil sürgünlikte halqnıñ turmuş ve medeniyet ananelerini saqlap qalmağa tırıştı.
Qırımğa, özlerine qaytmaq qısmet olmağan eski ustalarnıñ, olardan ananeviy esnaflarnı ögrengen balaları, şegirtleri qaytıp kelmekteler.
Şu cumleden, quyumcılıq sanatını Ayder Asanov, baba-bala İzzet ve Enver Ablayevler tiklemekteler; Asan Galimov qaqlamanen oğraşa; kiramet ve ufaq plastika ile Fevzi Seit-Halilov, Abdül Seit-Ametov, Rustem Yaqubov, Rustem Skibin, Şamil İlyasov, Mamut Çurlu ve başqaları meşğuller, taşpıçuv sanatını — Ayder Aliyev, İlmi Ametov; tüylü kilim toqumacılıq işlerini — Zeynep Musayeva, Gülnara Asanova, Reyan ve Ediye Bekirovalar, kilim toqumacılıqnı — Arzı Patel, Mamut Çurlu, Sabriye Eyupova ve başqaları tiklemekteler; altın suvlu ve örnekli tikişnen Elmira Muratova, Elvira Osmanova, Elmira Çalbaşeva, Tamara Klüçkina ve Ayşe Osmanova meşğüller.
Qırımtatar milliy manzaralı-ameliy sanatınıñ başqa çeşitleri maddiy sebeplerge köre em de Qırımda mütehassıslar olmağanından, bugünde-bugün daa tiklenmeyler.
Türkiye, Almaniya, Romaniya, Gollandiya ve AQŞta yaşağan qırımtatar diasporası, em de Türkiye ve Ukrainanıñ devlet ve cemaat teşkilâtları manzaralı-ameliy sanatınıñ esas çeşitlerini ğayrıdan tiklev işinde büyük yardımda bulunmaqtalar.
Bugünde-bugün Aqmescit, Qarasuvbazar, Bağçasaray, Kezlev şeerleri, Kokköz, Taraqtaş, Bağay köyleri — Qırımda milliy manzaralı-ameliy sanat merkezleridir.
Yarımasırlıq sürgünlikten qaytayatqan qırımtatar halqı bugünde-bugün tuvğan topraqlarında öz tillerini, medeniyetlerini tiklev ceryanında misilsiz qıyınlıqlarnı yeñmekteler.
Özgün sanatını saqlağan halq onı kelecek nesillerge miras etip qaldırmağa tırışa.
Qırımtatar halqınıñ maddiy medeniyetine ait yadikârlıqlarnı toplav ve saqlavına, manzaralı-ameliy sanat eşyalarını toplav işine büyük emiyet berilmekte.
Bu maqsatnen Qırım Cumhuriyet qırımtatar sanatı müzeyi meydanğa ketirildi.
Müzeyni teşkil etüv tarihı 1992 senesinden başlandı.
Qırımtatar milliy sanatınıñ degerlikleri keniş kölemli ve acele sürette toplanmalı, olarnı saqlav meselelerinen oğraşılmasa, tez arada toplamağa da, saqlamağa da şey qalmaycaq.
Vaqıt elden qaçırılacaq.
Bundan itibaren çeşit vaqıtlarda yarımadadan alıp ketilgen milliy maddiy medeniyet ve sanat eserlerini ve eşyalarını kene de Qırımğa qaytaruv işine ayrıca diqqat ayırılmaqta.
Orta Asiya memleketlerinde, Romaniya, Bulğaristan ve Türkiyede qırımtatarlar toplu yaşağan yerlerde qırımtatar diasporasınıñ vekillerinen birlikte ekspeditsiya işçleri alıp barıldı ve ileride de böyle işler alıp barmaq közde tutula.
Qırımdan tışta yaşağan qırımtatarlar, Qırımda müzey teşkil olğanını bilgen soñ, olarnıñ ecdatları Qırımdan alıp ketken ve şimdi qorantalarında yadikârlıqqa çevirilgen şeylerni öz teşebbüsleri ile muracaat etip, müzeyge bermek istegini bildireler.
Meselâ, 1998 senesi Romaniyada yaşagan qırımtatarlarnıñ delegatsiyası Qırımda ziyaretnen bulunganda, qırımtatar manzaralı-ameliy sanat eşyalarınıñ kollektsiyasını müzeyge taqdim ettiler.
1999 senesi dekabr ayında müzey Konstantsiyadan 1850-1950 seneleri içinde Qırımda ve Dobrucada yaşagan qırımtatar ustaları tarafından işlengen 56 nağış aldı, bu kollektsiyanı Kemal Müsret toplağan.
1999 senesi Qırım iliminde ilk olaraq, Dobruca (Konstantsa, Rumıniya) qırımtatarlar toplu yaşagan yerlerge ekspeditsiya ötkerildi, onı Cumhuriyet qırımtatar sanatı müzeyinen birlikte Romaniyanıñ Demokratik Türk-tatar birligi teşkilâtlandırdı.
Çoq sayılı qırımtatar diasporası yaşagan Konstantsa (Romaniya) şeerinde Halq sanatı müzeyiniñ fondlarında qırımtatar ameliy sanat eşyalarınıñ (küpeler, gerdanlıqlar, quşaqlar, baş ziynetleri, urbalar, altın tikiş, nagışlar) unikal kollektsiyası saqlanğan.
Müzeyniñ fondlarında XVIII asırnıñ soñlarına ve XX asırnıñ başlarına ait qırımtatar manzaralı-ameliy sanatnıñ 2500-den ziyade nushası saqlanmaqta.
Müzeyniñ yanında restavratsiya işlerinen oğraşqan ustahane çalışmaqta.
Müzeyniñ hazinehanesi eñ zemaneviy donatmalarnen teminlengen.
Bazı esnaflarnıñ ananeleri (eñ evelâ kilim toqumacılıq ve nağış) romaniyalı qırımtatarlarnıñ arasında alâ daa kütülmekteler.
Teessüf ki, sovet devirinde qırımtatar sanatı eserleriniñ ekseri qısımı ğayıp etildi ve coyuldı, bundan itibaren, Cumhuriyet qırımtatar sanatı müzeyiniñ fondlarında tek biñge yaqın unikal nusha mevcut.
Olarnıñ da çoqusı Qırımdan tışta toplanıldı.

 ### 3.2. BEDİİY MADEN VE QUYUMCILIQ SANATI

Maden, aqlı olaraq, manzaralı-ameliy sanatınıñ klassik materialı sayıla.
Savut-saba, merasim ve turmuş çanaq-çölmek, silâ eşyaları, quyumcılıq eşyalarını yasavda onıñ yeri ayrıca olğan.
Esnaf inkişaf etip başlağandan berli qırımtatarlarda da madenni bediiy işlevniñ öz ananeleri ve qazançları olğan.
Qırımtatar ustaları yasağan eşyalar şekillerniñ çeşitleri ve özgünligi, işniñ yüksek keyfiyetile ayrılıp turğanlar em de olar ekseriyet eksport mahsullar olaraq şarq ve ğarp memleketlerge tüşkenler.
Şeerlerniñ çoqlaşuvı, madenden işlengen eşyalarnıñ inkişafına siltem berdi.
Qırımdaki maden külçeleri, em de başqa yerlerden alıp kelingen büyük miqdardaki baqır külçe ve başqa renkli madenler buña yardım ettiler.

"Bu sanat ne qadar darqağanı aqqında, şekillengen böyle detallerge baqıp aytmaq mümkün, bu — qapı aşıq-petilleri, örnekli qalaylanğan ve yapıştırılğan baqır ziynetler, kesilgen ince örnekli sarı baqır kilitler, demir parmaqlıqlar — olarnı şimdi de Qarasuvbazar, Kezlev ya da Bağçasaraynıñ eski evlerinde rastketirmek mümkün.
Şu cümleden, çoyun, baqır qandiller, çıraq ve fenerlerni, meselâ, "Mihari-Suleyman" büyük panikadilosı, Bağçasaraynıñ Hansaray camisindeki Solomon çırağı ya da Kezlevniñ Şukurla-Efendi camisindeki fenerni qayd etmemek mümkün degil".
XVII asırnıñ ortalarında Qırımda bulunğan türk seyaatçısı E.Çelebi Çoyunçi (Şimdi Urojaynoye köyü, Aqmescit rayonı) köyüni böyle tasvirley: "Balha, Buhara, Samarqand, Luristan, Multanda meşur tökme demir qazanlar yasaylar; olarğa kerek külçe Qırım memleketinde, Çadır-Dağda qazıla".
Qırımda bu esnaf inkişaf etken merkezler Qarasuvbazar, Bağçasaray edi.
Rus seyaatçısı Kondaraki, XIX asırda bu şeerlerni ziyaret etkende şunı qayd etti ki, esnafçılar arasında eñ zenginleri qılıç, tüfek, pıçaq ve baqır savut yasağan soyları eken.

Esnaf tsehleri tar ihtisaslıqqa qattı riayet eter ediler.
Böylece, tüfekçiler, çilengirler, baqırcılar ve qalaycılar kibi zenaatlarnı ayıra turğanlar.
İşletilgen materiallarnıñ tabiiy hususiyetlerini bilüv qırımtatar ustalarına onı ğayrıdan işlevde eñ kelişken usullardan faydalanmağa imkân bere, em de onıñ özünde gizlengen iqtidar ve estetik imkânlarını da kenişçe açmağa imkân bere edi.
Maden eşyanıñ şekil ve etraf çevresiniñ ifadeligi işletilgen dekorativ vastaları ile, üstü çeşit-türlü işletilgeni ile arttırıla edi.
Qırımtatar eşyaları öz vazifeleri ve şekilleri boyunca çeşit-türlüdir: lengerler, tekne, tabaq, tepsi, çanaq, filcan, qade, meşrebe, tava, sılapçı, legen, manğal, saan, sini ve ilâhre.

Keniş darqalğan eşyalardan biri, büyük suv savutı — gügümlerdir.
Gügümler Qırımnıñ dağ rayonlarınıñ sakinleri çoq faydalanğan savutıdır.
Gügümlerniñ tübü keñ ve qaviy ola, onı omuzlarğa yerleştirmek içün sapı pek oñaytlı edi.
Gügümniñ şekili kesilgen konusnı añdıra, mıtlaqa yüksek qapağı ola edi.
Şahsiy ve müzey kollektsiyalarında pek çoq gügüm toplanğan.
Gügümler ekseriyet quş, balıq (postvizantiya tesiri) selbi ve çeçekler tasvirlengen kompozitsiyalar qaqmalı örneklernen süslendirilgenler.
Cumhuriyet qırımtatar sanat müzeyiniñ fondlarında abdest almaq içün acayip savutlar saqlanmaqta, qumanlar (qapaqlı, uzun sümekli ve bükülgen saplı) baqır ya da qalaydan yasalğan.
Sarı altın tüsteki qalaylı eşyalar, temiz baqırnıñ hususiyetlerini saqlayaraq, pek qaviy ola turğanlar.
Bu soy madenden çoqusı qave degirmenleri, cezveler, yıbrıqlar azırlay ediler.
İıbrıq armut şeklindeki türk stakanını añdıra.
Böyle şekildeki savutnıñ içindeki şingenlik çoq vaqıtqace suvumay ve öz dadını saqlap qala.
Sinilerniñ şekli ve dekorı da çeşit-türlü: oval, dörtköşe, qıyıştırılğan köşeli, dos-doğru çetli ya da tögereklengen.

"Meryem-ana qazanı" savutınıñ kelip çıquvı Qırımnıñ yalıboyu ve dağlı qırımtatarlarnıñ hristian keçmişinen ve İsa peygamberniñ anası — Meryemniñ adınen baglıdır.
Bu savut loqsalarğa aş-suv taşımaq içün qullanılğan.
Bu savut alçaq tsilindr şekilinde olıp, çetleri qaytarılğan, özü de ösümlik ve geometrik şekildeki qaqmalarnen, ve qoruyıcı temsillernen süslendirilgen.
Qırımtatar tarihı ve medeniyetiniñ belli tedqiqatçısı Refat Qurtiyev savutlarnıñ birinde analıqnı qoruyıcı, qadimiy türk allası Umaynıñ adını açıqlay bildi.
Qırımtatarlarnıñ ziyade sevgen materialı qızıl baqır edi.
Ondan aşhane savut-sabaları, sofra donatuv eşyaları, yarıqlatuv kedikleri, amam savutları ve saire eşyalar azırlay ediler.
Baqır sıcaqnı yahşı keçirgeni içün, ondan çeşit türlü qazanlar yapıp, içlerini, bazıda tışlarını da qalalay ediler.
Savutnı yerge qaqılğan uzun qazıqlar üstünde qalaylağanlar.
Qırımtatarlar turmuş ve merasim adetlerini kütüvde qullanğan baqır ya da qalaylı savutlar pek oñaytlı, temiz em de ealiniñ aşağı ve orta tabaqaları içün fiyatı ceetten pek kelişken edi.
% Tatar aristokratiyası ve asılzadeler kümüş eşyalardan faydalana turğanlar. 
% Qırımtatarlarnıñ medenden yasalğan savutları özleriniñ funktsionalligi ve dülber tışqı körünişinen ayırılıp tura ediler.
Örnekli qaqma, basma resim ve oymalı örnek ananeviy usullarnen yapıla edi.
Zengin örnekli savutlar interyerni yaraştırmaq içün hızmet eterek, onıñ saibiniñ eyiallığını bildirir edi.
Maden tabaq üstünde yapılğan çekanka — qaqma resim culâlavnıñ eñ mürekkep usulı sayıla, çünki bu usulnen çalışqan vaqıtta resim, onıñ relyefi ve fakturasını bivasta iş ceryanında yaratmalı.
Örnek küçük çöküç ve mahsus qalem vastası ile yapıla.
Çoqusı qaqma resim oymalı resimnen süslendirile.
Oymalı resimlerniñ esasını üçköşelikler, romblar, tögerekler teşkil etip, sinilerniñ çetlerini, küçük bardaçıqlarnıñ kenarlarını yaraştıra, olarğa ayrıca güzellik bağışlay ediler.
Çilterli oyma yarıqta pek yarışıqlı, körümli ola, şunıñ içün de onı yarıqlatuv kediklerinde — qandil, şamdanlarnı süslendirüvde işlete ediler.
Türk seyaatçısı Evliya Çelebi, qırımtatar dürbesiniñ içindeki donatmalarnı qayd eterek, eyecan ile tarifley: "Er bir... qubbe sanki dünya devirilgen yer.
Bu — yüz türlü qandil, lüle (çubuq), altın ve kümüş şamdanlarnen yaraştırılğan qubbeler".

Madenni bediiy işlevde keniş darqağan usullarından biri gravirovka.
Oyma resimdir, açıq ve ince çızıqlı resim yaqın mesafeden yahşı körüngeni sebebinden, basma resimlernen savut-saba ve quyumcılıq eşyaları yaraştırıla turğan.
Aşhane savutları arasında hususan siniler ayrıca örneklengenler.
Kilim ve minderlerniñ üstünde oturmağa alışqan qırımtatarlar açılğan dörtayaqlıqqa siniler yerleştirip, olarnı massa yerine qullanır ediler.
Savat (qarartma) tehnikası kümüş eşyalarnıñ tegiz ve resimli üstlerine ayrıca aenk bere edi.
Qarartılğan eşya tınıq parıldayaraq, oña ayrıca güzellik, tamlıq bağışlay.
Cumhuriyet qırımtatar sanatı müzeyiniñ fondlarında bu tehnika ile süslendirilgen bir qaç eksponat mevcut.
Olarnıñ arasında — zem-zem suvu içün savutlar toplamı bar.
Toplam sini ve eki filcandan ibarettir.
Eşyalarnıñ küçükligi ve olarnıñ şekilleri, üstleri basma resim, qarartuvlarnen süslengeni, savutlarnıñ tantanalı, merasimli vazifelerini qayd eteler.

Kertme tehnikası ХVII-ХVIII asırlarda eşyalarnı manzaralı culâlavda keniş qullanılğan usul edi, ayrı bir nushalarda ise XX asırnıñ başına qadar işletilgen.
Kertme sanatı o derecede kenişlegen edi ki, altın ve kümüş telçikler ile evde qullanılğan er şey (meselâ, ayaqqap kiymek içün qaşıqqa barğance) yaraştırılğan.
Bağçasaray tarihiy-medeniy müzey-qoruğınıñ fondlarında saplı büyük şamdanlar saqlanmaqta.
 Olar kertme tehnikası ile aynurlı ösümlik örneklerinen yaraştırılğan olıp, özleriniñ qocamanlığını yoq etip, acayip yengillik asıl eteler.
Kertme tehnikası ile ğayet zengin ve inceliknen yaraştırılğan eşyalarnıñ arasında silâ eşyaları — pıçaqlar, qılıçlar, tüfek qundaqlarını qayd etmeli, olarnı büyük partiyalar ile Rusiye, Poloniya, Frantsiya, Kavkazğa alıp kete ediler.
Tüfekçilik saasınıñ çeçeklenüvi ile renkli madenlerni altın ve kümüşnen qaplav sanatı bağlıdır, bu ise eşyanıñ bediiy qıymetini arttıra.
Altın künesuv vastasınen qaplana, ya da madenniñ üstüne ince yaldızlı altın tabaçıqlar yapıştırıla turğan.
Esnaflar bu tehnikanı öyle ustalıqnen menimsegen ediler ki, olar yapqan еşyalarnı kerçek de altın ve kümüş şeylerden ayırmaq qıyın ola edi.
Qırımtatarlarnıñ silâ sanatı — halqnıñ tarihı ve medeniyetinde eñ parlaq ve ayrıca bir saifesidir.
Sıq-sıq olğan cenkler, hanlıqnıñ sıñırlarında toqtamağan çarpışmalar silâcılıqnıñ inkişaf etmesine yardımcı oldılar.
Silâ esnafı qırımtatarlarnıñ ömür tarzınen de sıqı bağlıdır.
Atqa minmek, silâdan faydalanmaq kibi hususiyetler balalarğa yaşlıqtan ögretile edi.
Yahşı at ve zengin silâ — erkek adamnıñ menliginden delâlet berip, onıñ ömür qazançlarını belgiley ediler.
Saray resmiy merasimler — çetelli elçilerni qarşılav, ordularnı körüv, avğa çıquv — ötkergende olarnıñ silânen yaraştırıluvına büyük emiyet berilgen.
Silâ esnafçılığı hususan şeerlerde inkişaf etken.
Ebet, bu saada Bagçasaray ve Qarasuvbazar meşur ediler, bu şeerler qadimiy zamanlardan berli hanlıqnıñ iqtisadiy ve esnaf merkezleri ediler.

Qırımtatarlarnıñ "beyaz silâ" dep adlandırılğan suvuq silâları büyük şan-şüret qazandı.
Pıçaq, qama, hancerler bütün Şarqta şüret qazanğanlarından ğayrı, bu silânı Moskva da satın ala edi; bu malnıñ ticaret partiyaları bir yılda 400 biñ nushağa bara edi.
Qırımtatarlarnıñ beyaz silâsına, eñ evelâ onıñ qaviyligi ve demirleriniñ dülber şekline yüksek qıymet kesilgen.
Lâkin silâ mühlisleriniñ diqqatını onıñ yaraşıqlığı da celp etken.
Sapları morj kemigi ve qazıqtişlerinden qaqlamalarle süslendirilgen, eşyanıñ demirleri ise — altın ve kümüş kertmeler ile yaraştırılğan.
Böyle eşyalar Avropada, ekseriyet Frantsiyada satıla edi.
İstanbulda ise olarğa oşatıp sahte eşyalarnıñ istisalı teşkil olunğan, bu eşyalarnıñ üstüne Qarasuvbazar ve Bağçasaray ustalarınıñ tamğalarını basqan soñ, olarnıñ fiyatı keskin köterile edi.
Eşyalarnıñ demir qısmı meşur damassk bolatından yasala edi.
Cumhuriyet qırımtatar sanatı müzeyiniñ fondlarında saqlanılğan pıçaq — özünde em vazife em estetik keyfiyetlerini birleştirgen qırımtatar silâsınıñ aydın misalidir.
Pıçaqnıñ ince, nazik şekli bar, sapı da, demiri de basma resim ve qarartmalarnen süslendirilgen.
Eşya deşetli silâ olaraq degil de, milliy kostümni yaraştıracaq bir qısmı, ya da milliy turmuşnıñ bir yaraşığı olaraq qabul etile.
Teessüf ki, qırımtatarlarnıñ zemaneviy turmuşında, qırımtatar silâcıları yasağan еşyalarnı tapmaq deerlik mümkün degil.
Dissertatsiyanıñ müellifi avcı-çobanlar qullanğan pıçaqnı tapmağa nail oldı.
Onı demirci Ayyar Cemaleddin oğlu (1926 senesi Küçük-Özen köyünde doğğan) yasağan.
Pıçaq çüy şeklinde olıp, damassk bolatına oşağan bağçasaray bolatından yapılğan.
Demiri sapına kirsetilip, tunç "qaş" vastasınen pekitilgen.
Onıñ üstü yıltırağance tegizlenip, örnekli kertiklernen yaraştırılğan.
Sapnıñ yuqarı qısmı eki qulağı olğan üslüpleştirilgen baş şekilinde, bu soy pıçaqlar qulaqları qara olğanı içün "qaraqulaq" adını aldılar.
% Qaraqulaqlarnı esasen odaman çobanlar taşığanlar.
Qırımnıñ cenübiy yalıboyu tatarları arasında sapı çızma şekilinde yasalğan "çızma" adlı pıçaqlar da qullanılğan.
Pıçaqlarnıñ sapları boynuz, kemik, bazıda bütün bir tunç parçasından, ya da Afrikadan ketirilgen fil kemiginden yasala edi.
Demirlerniñ ucları qayırılğan qırımtatar qılıçları Qırımdan uzaqlarda da belli ediler.
Qılıçnıñ yengilligi, em de parlav, kesüv, sançuv darbelerini birleştirgen cenkâver qılıçqa ağır hancerge nisbeten üstünlik berile edi.
Qırımtatar askeri qoşma silâsı olaraq uzun ve keñ baltalar — "ay baltalar" qullana edi.
Olar yarımay şeklinde olıp, örnek ve yazılar ile qaplana edi.
Bazıda bu baltalar eki ağızlı ola edi.
Qırımda ateş açıcı çeşit silâlar da azırlay ediler.
Bağçasarayda onlarnen tüfek ustahaneleri olğan.
Tüfek ve pıştavlar dülber, yahşı atqan, alıp yürmesi oñaytlı olğan.
Qıymetli ağaç cınıslarından yasalğan qundaqları zengin qaqlamalarnen süslendirile edi.
Çaqmaqlı tüfekler damassk bolatından köşeli ya da tomalaq şekilde, tegiz ya da oymalı olaraq, pek qaviy yasala ve şunıñ içün de pek çoq memleketlerde ihtiyacı büyük edi.
Qısqa qundaqlı qırımtatar karabinlerine de yüksek qıymet kese ediler.
XIX asırnıñ soñunda ve XX asırnıñ başında Bağçasarayda yasalğan bir karabinniñ fiyatı altı yahşı atnıñ fiyatınen bir kele edi.
Qırımnıñ ateş açıcı silâları eksport eşyalarına kire, tek memleketten tışqa çıqarmaq içün yılda 2000 nusha işlep çıqarıla edi.
İşi, siyaset ile, qırımtatarlarnıñ hocalığı ve ömür tarzınen sıq bağlı olaraq, ameliy sanatnıñ başqa çeşitleri kibi, yarımadada silâcılıq yüz bergen siyasiy, iqtisadiy deñişmelerniñ neticelerini öz üzerinde sınadı.
Silâcılarnıñ XIX asırnıñ soñuna ve XX asırnıñ başına ait mahsulatı, ekseriyet dekorativ vazife taşıp, qırımtatar silâsınıñ namını, onıñ anane ve hususiyetlerini saqlamaga areket etildi.
Bu devirde tüfek, pıçaq, qılıçlar av ve turmuş ihtiyacları içün çıqarıla, qıymetli ve fahriy ediyeler sıfatında qullanıla ediler.
Kütleviy olğan silâ istisalı, şahsiy sımarışlar seviyesine tüşti.
Eşyalar öz utilitar vazifesini coyaraq, müzey ve şahsiy kollektsiyalarda saqlanıp qaldılar.
Bugünde-bugün qırımtatar silâ sanatınıñ eserleri Bağçasaray tarihiy-medeniy zapovednigi müzeyiniñ fondlarında, Rusiye etnografiya müzeyiniñ kölletsiyalarında, ayrı nushalar Moskva Kremliniñ Silâ müzeyinde, Şarqiy Avropa müzeylerinde, Türkiye müzey kollektsiyalarında saqlanmaqtalar.
Silâcı ustalar yaratqan pek çoq eşyalar Qırımdan tışqa alıp ketildi ve ğayıp oldılar.
% Saqlanıp qalğan nushalar, qırımtatar ustaları tarafından mükemmel menimsenilgen usullarnıñ keniş işletilgenini köstereler: yañı örnekli oyma, qaqma, altın ve kümüş kertme, sadet ve kemiknen mıqlama, savatlama, yıldızlama.
Bu — basma resim, qarartuv, altınnen qaplav çeşitleri, madenden işlengen eşyalarnıñ örnek mevzularında qadimiy dinlerniñ parlaq obrazları, çeşit qabilelerniñ merasim obrazları (asırlar devamında olar biri-birini almaştırıp, qırımtatar etnosı medeniyetiniñ şekillenüvine tesir ettiler), öz aksini tapqanlar.
Ustalar lâle, gül ğoncesi, qaranfil, gül çerepi, çeşit meyvalar, ösümlik mevzularını büyük mearet ile işlete ediler.
Olarnıñ episiniñ temsil manası olıp, qolay añlaşıla edi.

Qırımtatar halqınıñ etnogenezinde "substrat" rolüni oynağan Qırımda yaşagan türk qabileleriniñ totematik tasavurları halqnıñ hatırasında qaviy pekindiler.
İslâm ideologiyası çoq vaqıtqace onı yeñip olamadı.
Qırımtatar manzaralı-ameliy sanat eserlerinde qoyun başınıñ ya da burmalı boynuzlarınıñ üslübiy tasviri çoq vaqıtqace saqlanıp qaldı; türk halqlarnıñ añlamında qoyun muqaddes ayvan olğan ve onıñ tasviri qorçalaycı temsil taşığan.
Buğa da muqaddes mana taşığan, o, erkek küçüniñ temsili olğan.
Sığın ve bars tabiatnıñ aydın ve qara küçleriniñ temsilleri edi.
Maden eşyalarnıñ dekorında epigrafik örnek keniş işletilgen,o, bütün musulman sanatınıñ hususiy çizgisidir.
Yazılarnıñ mündericesi çeşit olğan, ustanıñ adından baş arifi qayd etilüvden başlap, işlengen yeri (bu ğayet qıymetli malümat), ve daa çeşit istekler, sağ-selâmetlik, baylıq tilev, şiir ve Qurandan surelerge barğance yazılabile.
Ekseriyet örnekniñ içine çeşit şekildeki medalyonlar ve geraldik belgiler kirsetile turğan.
Qırımtatar quyumcılıq sanatı inkişafınıñ evrimini közetir ekenmiz, şunı qayd etmek mümkün ki, birinci ziynetler, başqa halqlarda olğanı kibi, utilitar vazife (urbağa iliştirilgen, saçlarnı toplap tutqan ve ilâhre) taşığanlar; soñra, devamlı tarihiy inkişaf yolunda ziynetlerni çeşit apotropeik añlamlar ile baglanğanlar, olar merasim vazifesini taşıp, qoruyıcı ve nazarlıqlar rolüni oynaganlar; niayet, XX asırğa barıp, ziynetlerniñ dekorativ hususiyetleri üstünlik etip başlaylar.
Bizim künge qadar qırımtatar quyumcılıq ziynetleri pek az qaldı.
Bu eşyalar başqalarına nisbeten hırsızlıqqa ziyade oğradılar, bundan itibaren müellif öz tedqiqatında ekseriyet vesiqalı, fotosüretli, ağzaviy materialğa ve saqlap qalınğan nushalarnıñ az bir miqdarına esaslanmaqta.
Qırımtatar quyumcılıq eşyalarınıñ hususiyetlerine Mısır, Yunanistan, Roma, Bizanstan ketirilgen ananeler büyük tesir taşladılar, lâkin şekil, üslüp, süslendirüvde musulman Şarqı medeniyetiniñ tasiri açıq sezilmekte.
Ananeviy esnaflar ustalarınıñ sırasında quyumcılar ayrıca yerde turmaqtalar.
Olarnıñ tükân ve ustahaneleri er vaqıt şeerniñ merkezinde ya da büyük maalelerde yerleşken.
Qırımda quyumcılıq sanatınıñ qadimiyligi aqqında XІІІ-XV asırlarğa ait hazineler delâlet bereler.
Orta asırlarnıñ ve XX asırnıñ başlarına qadar Qırımnıñ eñ büyük quyumcılıq merkezi Bağçasaray edi.
Qırım quyumcılarınıñ eñ sevgen madeni kümüş olıp, evel-ezelden onıñ Ay ile tılsımlı bağı olğanını qayd ete ediler.
Altın ile çalışqan ustalarğa "altıncı" dey turğanlar.
U. Bodaninskiyniñ fikrine köre, quyumcılar ve altıncılarnıñ tsehi Qırımğa İran, Kavkaz ve Orta Asiyanı keçip İndistandan kelgen.
Altın eşyalar istisalınen qırımtatarlardan ğayrı, özlerini İndistandan çıqqan ariyler sayğan, çingeneler ögraşa ediler.
Ebet, İndistan ile bağları olarnıñ tek hatıralarında saqlanıp qalğan, lâkin quyumcılıq esnafınıñ ustalığı, eşyalarnıñ üslübine baqqanda, İranda menimsenilgen.
İran quyumcılıq mektebiniñ qırımtatar quyumcılıq sanatına bu qadar büyük tesiri — bu umumqırım quyumcılıq sanatınıñ devamlı inkişafınıñ neticesidir, o, ulu İran qabileleriniñ sanatına ait quyumcılıq eşyalarından başlana.
Añılğan qabileler — kimeriy, skif, skolot, sarmat, iran tilli aslar, alan ve gotalanlar, olar çoq vaqıt Qırımda yaşağan, yarımadada ebediy yaşamaga qalğan bu qabilelerniñ bir qısımı soñra cenübiy yalıboyu ve dağlı qırımtatarlarnıñ etnogenezinde iştirak ettiler.
Orta asır tseh teşkilâtlarınıñ qattı qaideleri quyumcılıq işleri ananeleriniñ saqlap qaluvına qoltuttılar.
Quyumcılıq eşyaları milliy qadın-qızlar ve qısmen erkek kostümleriniñ ayrılmaz terkibiy qısmı olıp, öz saipleriniñ içtimaiy vaziyetinden delâlet bere ediler.
Ziynetlerniñ episini üç esas gruppağa ayırmaq mümkün: baş, boyun-köküs, qol ve bundan da ğayrı — bel ziynetleri, dualıqlar.

 Qırımtatar qadınları fes kiygenler.
XX asırnıñ başında qadife fesler altınnen tikilip, çetleri pullarnen yaraştırılğan.
Fes şekili, türk, Kavkaz, İran halqlarında keniş darqağan fes — "töpelikni" añdıra.
Qırımtatar fesi tögerek tübü ve qattı qasnaq quşaqtan ibaret olğan.
Fesniñ quşağı pullarnen süslendirilgen, tübü ise kümüş ya da altın töpeliknen yekünlengen.
Töpelik qırımtatar quyumcılıq sanatında populâr örnek mevzuları — çeçek ya da yıldız şeklinde örnekli tepsiçikke oşay.
Başnı çeçekler ile (gülçember) bezetüv adeti qadimiy zamanlardan kelgen, çeçek de yıldız kibi, em temsil, em de bediiy emiyetke maliktir.
Qırımtatarlarnıñ mañlay taqınçağına "baş altını" denilgen.
Bu taqınçaq festen aşağı pekitilip, relyefli örnek, çeçek ya da yıldız tepsiçik ve çoqsayılı iri küpeler kombinatsiyasını teşkil ete edi.
Baş altını taqınçağı saibiniñ içtimaiy vaziyetini bildirip, onıñ maddiy baylığından delâlet bere turğan.
Qocağa çıqqan qadınnı ayırdı etken alâmeti zulüfler edi.
Olar baş kiyimge pekitilir, ve şekilleri de çeşit-türlü ola edi.
Olar, ekseriyet, kümüşten işlengen olıp, basma resim ve taşlarnen süslendirilgen, ya da ufaq daneçiklernen süslendirilgen filigranlı bütün pilâkilerden ibaret edi.
Qırımtatar qadın-qızlarnıñ baş kiyimleri qulaqlarını qapatmağan, bundan itibaren küpe ve başqa taqınçaqlarğa büyük emiyet berilgen.
Küpeler konus şeklinde, dörtköşe, burulğan ola ediler, lâkin eñ keniş darqağan yarımay şekli edi.
Qırımnıñ çöl tarafından biri-birine zıncırçıq ile pekitilgen, uzun sırğalar taqa ediler.

Köküske taqılğan taqınçaq — gerdanlıq ya da köküslik anteriniñ oymasını qapata ve urbanıñ ziynetli qısmı olaraq hızmet ete.
Gerdanlıq filigranlı pilâkiler, pullar, yarıqıymetli taşlar ve zıncırçıqlardan ibaret ola.
Qırımtatarlarnıñ eñ populâr ziynetlerinden biri toqalı quşaqlar olğan.
Olarnı erkekler de, qadınlar da, balalar da taqqanlar.
Quşaqlar maden (biri-birine pekitilgen ayrı-ayrı pilâkilerden), meşin, parça, qadifeden yasala.
Quşaqnıñ tığız negizine bazıda bant ya da çeçek şeklinde maden sülükler tizile.
Quşaqnıñ kümüşten yasalğan başı ayrıca süslendirile.
Başları çift ola — tomalaq, badem şeklinde, kobelek qanatları şeklinde ola.
Adeti üzre, toqa şekliniñ esasında — biri-birine küzgü aksinde yerleştirilgen, çetleri kertikli eki yüzüm yaprağı, olarnıñ üstüne eki çeçek yaprağı qoyulğan ve, niayet, bularnıñ episi çeçek şeklinde tepsiçiknen pekitilgen.
 Neticede kölemli, üç qatlı (yipişli) kompozitsiya asıl ola, bazıda onıñ çekisi 400 grammğa yete edi.
Bu soy yipişli quşaqlarnen bir sırada oyma resim ile süslendirilgen ve zıncırlı küçük hancer ile pekitilgen qaqmalı toqalar da rastkele.
Cumhuriyet qırımtatar sanat müzeyinde 30-ğa yaqın qırımtatar quşaqlarından ibaret zengin kollektsiya mevcut.
Qırımtatar milliy kiyimlerini yaraştırğan qısımlarından daa biri dualıqlardır.
Şekil ceetten — dörtköşe, üçköşe, boru şeklinde olıp, quvuş içlerine dualar qoyulğan, dualar insannı yaman köz ve çeşit belâlardan qorçalağan.
Cumhuriyet qırımtatar sanat müzeyiniñ eksponatları arasında filigran tehnikası ile işlengen boru şeklinde dualıq mevcut.
Başqa bir dualıqnıñ dörtköşe ösümlik örneginiñ tögerekli sızıqlarınen ve qadife aenkindeki qarartuv tökmeleri ile yımşatılğan, böyle süslendirüv kümüşniñ külrenk-kök üstünde pek dülber körüne.
Madenden yasalğan dualıqlar qadın-qızlarnıñ saçlarına örüle turğan, olar zıncırçıqlar ya da ince maden yipçiklernen pekitilgenler, olarğa saç-qaside deyler.
Qırımtatar quyumcıları bediiy maden dekorlarınıñ çeşit soylarını işlete ediler, lâkin filigran — çilter tehnikasına üstünlik berile edi.
Esasen, filigrannіñ eki çeşiti qullanılğan: zeminli örnek azır pilâkiniñ üstüne yapıştırıla; ve çeltekli — çeşit qalınlıqtaki tegiz ve burulğan yipler çeltekli örnek asıl eteler. 
Filigranlı kompozitsiyalar bürtükli topuzçıqlarnen toldurıla, olar örnekniñ esas buğumlarını qayd eteler, ya da bütün taqınçaqnıñ üstüni qaplap, ışıq-kölge oyunını yarata ediler.
Quyumcılıq taqınçaqlarnıñ ösümlik mevzuları tek yipişli, ya da oymalı örneklerniñ esasını teşkil etmekten ğayrı, eşyanıñ şeklini de belgiley ediler, meselâ, quşaqnıñ toqası çeçek şeklindemi, özüm yaprağımı ya da badem şeklinde yasalacağı belgilene edi.
Astral mevzular — yıldız, küneş, ay da qırımtatar quyumcılıq eşyalarında çeşit şekilde ğayet nazik ve dülber tasvirlengen, olarnıñ manzaralı-estetik hususiyetlerinden ğayrı, çeşit belâlardan qorçalayıcı vazifeleri de olğan.

Quyumcılıq eşyalarınıñ çeşitligi, er biriniñ ayrı vazifesi, parlaq süslenüvi, eşyalarnıñ er tipiniñ individual variantlarınıñ çoqlugı, em de asırlar devamında asıl olğan qullanuv medeniyeti qırımtatar ameliy sanatınıñ bu çeşitiniñ qadimiy ananeleri olğanı aqqında aytalar.
XIX asırnıñ soñu ve XX asırnıñ başına ait nushalar qırımtatar ustalarınıñ yüksek professional seviyesini ve bediiy damlarını numayış eteler.
Buña baqmadan, 1920-nci senelerniñ soñunda ve 1930-ncı senelerniñ başında, eski ananeler ğayıp oluvı, ömür şaraitleri deñişkeni, turmuş sovetleştirilgeni sebebinden, quyumcılıq eşyaları ve bediiy madenniñ başqa çeşitlerine de ihtiyac keskin eksildi.
Eger asırnıñ başında, misal olaraq, kelin ciyezlik qalaylı savut-saba, bir taqım qadın taqınçaqları ve ilâhre ziynetlerni azırlamaq kerek olğan ise, (bu adetler quyumcılarnı da, qalaycılarnı da işen teminlep tura edi), endi toy merasimleri bayağı sadeleşip, adiy ZAGSnen yekünlene.
Yalıñız yüzük, küpelerge ihtiyac daa bar edi.
Quşaq, zülüf, gerdanlıq, dualıqlar deerlik yasalmay edi.
Qıymetli madenlernen çalışuv imkânı olmağan soñ, quyumcılıq zenaatı da ğayıp oldı.

Asırnıñ ortalarına barıp, quyumcılıq ziynetleri çıqaruv istisalı bütünley toqtatıla, yalıñız XIX asırnıñ soñu ve XX asırnıñ başında icat etken quyumcılarnıñ acayip işleri qırımtatar quyumcılarınıñ evelki şan-şüreti aqqında hatıranı saqlamaqtalar.
Az qalğan ustalarnıñ özleri de ömürniñ yañı şaraitlerine uyıp, "sovet emblemalarınıñ" istisalına keçmege mecbur oldılar.
Sürgünlik yılları devamında Qırımda quyumcı bir usta bile qalmadı, bediiy maden, sanat çeşiti olaraq, deerlik ğayıp oldı.
Al-azırda onı tiklev yolunda birinci eminsiz adımlar atılmaqta.
Bu esnafnıñ taqdiri öz sanatına sadıq ressamlarnıñ qolundadır.
Yazıq ki, olar pek azlar.

 Ayder Asanov (1928 senesi doğdı) — quyumcılıq esnafınıñ sırlarını bivasta babası ve qartbabasından ögrengen qırımatarlar arasında birden-bir ustadır.
Ayder, erkek ecatlarınıñ nesilleri madenni bediiy işlevnen oğraşqan qorantada östi.
Bağçasarayda babasıñ öz ustahanesi olğan, soñra "Quyumcı" artelinde çalışqan.
Ayder 9 yaşından babasına yardım eterek, yavaş-yavaş quyumcılıq sanatınıñ sırlarını ögrenip başladı, ya o, aileviy ananelerniñ devamcısı olmaq kerek edi de.
 Amma 1944 senesi gençniñ taqdirini tamamile deñiştirdi.
1956 senesi A. Asanov Moskva elektrotehnika tehnikumınıñ filialını bitirip, "madenni suvuq işlev" ihtisasını menimsedi.
Baba-dedelerinden qalma ustanıñ bundan soñki bütün ömüri başta Taşkent elektrotehnika zavodı ile, soñra Gülistanda tamir-mehanika zavodınen bağlı oldı.
Amma Asanov öz boyun-borcunı ve balalıqta alğan derslerini bir vaqıt unutmadı.
Özbekistanda yaşagan yıllar devamında o, quyumcılıq işlerinen meşğül olıp, yüzük, bilezlik, küpe, dualıqlar yasadı.
Bu sergi ya da bediiy nümüneleri degil, olar sımarış boyunca yapılğan taqınçaqlar edi.
Lâkin bu iş ustaga tehnikiy bilgi ve ameliy pişkinlik berdi.
1990 senesi A. Asanov Qırımğa qaytıp keldi.
Bundan sonki on yıl da yerleşüv ve iş araştıruv areketlerinen keçti.
Niayet, 2000 senesi onıñ tuvgan şeeri Bağçasarayda "Qırımnı ğayrıdan tiklev" fondu tarafından halq esnaflarını tiklev boyunca merkez teşkil olundı.
Bugünde-bugün Asanovnıñ zvi, öz ustahanesi bar, quyumcılıq sanatınıñ inceliklerini öz şegirtlerine ögrete ve qırımtatar quyumcılıq sanatınıñ ananeleri ğayrıdan tiklenecegine ümüt beslep yaşamaqta.
Asanov ve onıñ şegirtleri azırlağan quşaqlar, dualıqlar, töpelikler — bu qırımatar halqı turmuşınıñ ananeviy eşyalarıdır.
Asanovnıñ şegirtleri filigran tehnikasını işleteler, lâkin kümüş ve melhior yerine şimdilik baqır tel işleteler.
Esnaflarnı tiklev boyunca merkezi daa yaş, onıñ talebeleri de daa yaşlar, olar sanatta öz sözlerini endi aytacaqlar.
Asan Galimov 1951 senesi Gülistanda doğdı, al-azırda Aqmescitte yaşay, Qırım Ressamları birliginiñ azası ola.
A. Galimov Taşkentte irrigatsiya institutını bitirdi, amma, buña baqmadan, quyumcılıq sanatına nisbeten merağı yavaş-yavaş ömrüniñ eñ esas işine çevirildi.
Belli qırımtatar ustası A. Qalafatovnıñ torunı, Özbekistanda cınıs ağaçlarınen çalışqan usta Enver Galimovnıñ oğlu, Asan sanat yoluna mıtlaqa ayaq basmaq kerek edi.
70-nci yıllarda Galimov örnek sanatınen mükemmel oğraşıp başladı.
Onıñ ilk örnek kompozitsiyaları drantahtası üstünde tuş ile işlengen edi.
Ressam olarda evelki Şarq örnekçileriniñ tecribe ve qazançlarından faydalana ve tek qırımtatar sanatına ait mevzu ve şekiller araştıra.
Vaqıt keçken sayın, örnek kompozitsiyalarınıñ üslübi şekillene.
A. Galimov öz eserlerinde, zemini büs-bütün qaplanğan ösümlik örnegini: "bardaq içinde çeçekler klassik kompozitsiyanı; çerçive içinde medalyon, kibi kompozitsiyalarnı işlete.
Soñra ressam, real çeçekler (lâle, qaranfil, papadiye) tasvirinden abstrakt resimlerge keçe.
Renkli, iri çeçek mevzularınıñ yerine quyumcılıq eşyalarnıñ telli süslenüvini añdırğan, parçalanğan örneklerini işlete; örnekniñ strukturası salmaqlı ve nizamlıca ola.
Ressamnıñ yetekçi eserlerindeki elementleri — çeçek-tepsiçik ve pıtaqnıñ sarmaşqan filisi.
1991 senesi A. Galimov öz icadına yekünleyici seçim yapa — o, Taşkente "Feniks" firması yanında bediiy-culâlav kurslarını bitire, Özbekistan Ressamları birliginiñ ustahanesinde belli quyumcı ve eykeltıraş Amon Azimovnıñ yolbaşçılığında şegirtlik yapa, soñra oquv yurtunda tasil alıp, quyumcı ihtisasını elde ete.
1995 senesi A. Galimov Qırımğa köçip keldi.
Qalafatovlar sülâlesiniñ ananelerini tiklev maqsadınen öz qartbabasınıñ evinde mektep-studiyasını meydanğa ketirdi.
A. Galimov qırımtatar ressamlarınıñ sergilerinde muntazam iştirak etip kelmekte.
Onıñ eserleri — örnekli baqır savutlar (cezve, çığırıq ve ilâhre), melhior quyumcılıq taqınçaqları — quşaq toqaları, bilezlikler, yüzükler, küpeler.
Galimov bütün şekil ve kölemlerge üstünlik bere.
Filigran tehnikasına nisbeten qaqma usulından ziyade faydalana.
Eşyalarnıñ tegiz üstünde basma örnekler pek yahşı körüneler.
Usta, ananeviy eşyalarnıñ şekillerinden faydalanaraq, olarnıñ üstünde yañı örnek kompozitsiyalarını işlep çıqara, bazıda sadef, smalta, cam işlete.
Ustanıñ işleri klassik quyumcılıq nushalarından daa uzaqtalar, olar eski şekil ve tehnologiyalarnı menimsev devrine aitlerdir, er alda.
 Buña baqmadan, ustanıñ icadı Qırımda ananeviy quyumcılıq ğayrıdan tiklenüvi ve inkişafı içün istiqballer açmaqta.

Zemaneviy belli quyumcı-ananeci İzzet Ablayev "İzzet usta" fahriy unvanını taşıy.
0, 1940 senesi Qırımda Bağça-Eli (Qarasuvbazarda) köyünde doğdı.
4 yaşında Perm vilâyetine sürgün olundı.
1962 senesi Taşkentke köçti.
İ.Ablayev Taşkent şeerinde Toqumacılar medeniyet sarayı yanındaki tasviriy sanat studiyasını bitirdi.
1971 senesi Taşkentte ameliy sanat boyunca eksperimental-icadiy kombinatqa işke kirdi.
İ. Ablayev qouyumcılıq sanatı ile 1972 senesinden berli oğraşa, аmma o yıllarda ustanıñ icadındaki yeteçki janr kiramet edi.
90-ncı yıllarnıñ başından berli İ. Ablayev Qırımda yaşamaqta.
Qırımğa qaytuv ressamnıñ tek tercimeiyalında degil, onıñ icadında da yañı bir basqıç oldı.
İ. Ablayev — Qarasuvbazar ustalarınıñ neslindendir.
Onıñ qartbabası ve babası belli quyumcılar ediler.
Ablayev nesiller arasındaki bağlarnı saqlayaraq, bütün ğayretini qırımtatar quyumcılıq sanatınıñ ğayrıdan tiklenüvine bere.
İ. Ablayev qırımtatar ustalarınıñ ziyade sevgen ve ananeviy tehnikası.
İnce maden yipi ile örnek yaratmaq tek büyük ustanıñ qolundan kelgen iştir.
Ablayevniñ eserleri — bediiy ve tehnikiy ceetten tam nushalardır.
Kümüş ve melhior bilezlikler, küpeler, quşaq toqaları ve ilâhre eşyalardan usta acayip dülberlikte taqınçaqlar taqımını toplay.
Olarnıñ şiiriy adları yalıñız olarnıñ taşığan manasını ve müellifniñ ilham vaziyetini bildireler ("İnce bel", "Bağça-eli", "Leylâ").
Ablayev ananeviy olğan çeçek tepsiçikler, sarmaşqan filisler şekillerini ve örnek mevzularını şahsiy özüniñ şekillerinen yañılata.
Meselâ, usta bazı taqınçaqlarğa "Bağçasaray çeşmesi" mevzusını kirsete — alqa şeklindeki küpeniñ ortası kök taşçıq — köznen süslendirilgen, ondan aşağı ise salqımçıqlar — tamçılar salınıp turalar.
İ. Ablayevniñ icadında dualıqlar ayrıca yer almaqtalar.
Bir zamanlarda qırımtatar milliy urbalarnıñ müim bir qısmı olğan dualıqlar, usta tarafından ğayrıdan tiklenip, kene de halqnıñ ananeviy turmuşına kirmekteler.
İ. Ablayevniñ eserleri Cumhuriyet qırımtatar sanat müzeyinde, Qırım cumhuriyet ülkeşınaslıq müzeyinde, Berlinde Cian halqları medeniyeti müzeyinde saqlanmaqtalar.
2000 senesi Aqmescitte İ. Ablayevniñ ötkerilgen şahsiy sergisiniñ ekspozitsiyasında seyircilerniñ diqqatını "Altın beşik" filigranlı miniatürası özüne celp etti.
Bu eserniñ peyda oluvı temsiliydir.
Bu müellifniñ yalıñız dülber qırımtatar efsanesine taqlit degildir; bu, yañıdan canlanayatqan ve Vatanına qaytqan halqnıñ öz-özüni tasdiqlaması içün zarur olğan medeniyetniñ de obrazıdır.
Halq ustalarınıñ qadimiy qanunları boyunca, usta esnaf ğayıp olmaması içün, özünden soñ şegirt qaldırmaq borclu edi.
İ. Ablayevniñ şegirtleri bar, olardan birisi onıñ oğludır.

Enver Ablayev 1973 senesi doğdı, P. Benkov adına Cumhuriyet bediiy oquv yurtunıñ kiramet bölügini bitirdi, al-azırda Qırım etnografiya müzeyinde maden boyunca restavrator olıp çalışa.
2000 senesi mayıs ayında kence Ablayevniñ olıp keçken şahsiy sergisi, Enver aileviy ananelerniñ devamcısı olmaqle bir sırada, em mustaqil, professinal quyumcı-ressam olğanını tasdiqladı.
E. Ablayevniñ icadına em ananeviy, em avangard üslüpleri hastır.
O, evelki ustalarnıñ eyi qazançlarından faydalanaraq, olarğa zemaneviy insannıñ dünya-baqışı ve damını kirsete.
Ablayevniñ baqır ve melhiordan işlegen topuzları, küpeleri, kulonları özleriniñ özgünligi ve zemaneviy dizaynı ile diqqatnı celp eteler.
Onıñ çelterli eşyaları — bu nazik filigran örnekleri olmaqnen bir sırada, ifadeli, tılsımlı örnek asıl etken, canlı sızıqlardır.
E. Ablayev öz eserlerinde ümüt etilmegen çeşit materiallarnı birleştire, meselâ, madenniñ elegantlığını, kirametniñ sıcaqlığınen birleştire.
Neticede özgün ve endi şekillengen ustanıñ yañı ve özgün taqınçaqları peyda olalar.
Qırımdan tışta tasil alğan qırımtatar quyumcıları milliy ananelerden üzülgen alda şekillendiler.
Bundan itibaren soñki yıllarda öz Vatanına qaytayatqan ameliy sanat ressamları qadimiy qırımtatar quyumcılıq sanatınıñ ananelerini ögrenmege ve ğayrıdan tiklemege areket eteler.
Al-azırda eñ müimi üzülgen devirler bağını ğayrıdan tiklemektir, eski ustalar mükemmel menimsegen şekil ve tehnologiyalarnı ögrenmektir.
Madenden işlengen eşyalar qırımtatar halqı turmuşınıñ ayırılmaz bir qısmı edi.
Sürgünlik devirinde halqta olğan bütün maden, şu cümleden altın ve kümüş taqınçaqlar da çekip alındı.
Qırım müzeylerindeki quyumcılıq eşyaları kollektsiyalarınıñ taliyi bundan eyi degil edi.
1944 senesinden soñ qırımtatar quyumcılıq sanatınıñ unikal kollektsiyaları Yalta tarihiy müzeyinden, Bağçasaray Hansaray müzeyinden gayıp oldılar.
Halq sanatınıñ başqa bir çeşiti — toqumacılıq episinden yahşı saqlanıp qaldı.
Bediiy toqumacılıq keniş darqağan esnaf çeşiti olaraq, saqlamaq içün oñaytlı, ayrıca şaraitler talap etmegeni sayesinde, eyi alda saqlanıp qalmaq qısmet oldı.
Qırımtatar toqumacılıq eşyaları sabıq SSSR müzeyleriniñ toplamlarında şimdi de mevcuttır, olar anda çeşit yollarnen tüşkenler — qırımtatar sanatı açıq-aydın ögrenilgen zamandaki ekspeditsiyalarnıñ neticesinde; ya da Qırımnıñ kollektsiyaları yuqarıdan berilgen emirlerge binaen, boşatılğan zamanda, o vaqıt bu eksponatlar çeşit başqa müzeylerge, ekseriyet Moskva ve Leningrad müzeylerine berile turğan.
Qırımtatar medeniyetiniñ diger maddiy şaatları kibi, toqumacılıq eserleri de çoq yıllar devamında müzeylerniñ zapasniklerinde saqlanıp, yat közlerden gizli tutulğan.
Amma şimdi de, olarnıñ üstünden yasaq müüri alıp taşlanğan olsa da, olarnı körmek qolay degil: tedqiqatçılarnıñ, iqtisadiy sebeplerge köre, mezkür problemanı ilmiy ceetten toluca ögrenmek içün icadiy komandirovkalarğa barmağa imkânları yoq.

 ### 3.3. TOQUMACILIQ VE NAĞIŞ

Örnekli basmalar ve nağış istisalı yarımadanıñ deerlik bütün rayonlarında belli, qırımtatarlarnıñ eñ keniş darqağan ve esas esnafıdır.
Toqumacılar ("bezaci") ve nağışçılarnıñ ("kezaci") tseh birleşmeleri Qırımda qadimiy zamanlardan berli bellidir.
Bu tsehler hanlar sarayını, asılzadelerni, ruhaniylerni teminlegenler; mahsulatnıñ bir qısmı Aqdeñizboyu memleketlerine, Anadolu, Rusiyege yollanılğan.
Tseh teşkilâtları Qırımnıñ er bir iri şeerinde mevcut olğan — Kefe, Kezlev, Qarasuvbazar şu cümledendir.
Bağçasaray eñ büyük esnaf-ticaret merkezine çevirilgen.
Toqumacılıq ustahanelerinde pamuq, keten, yipek ve yünden basmalar işlep çıqarıla edi.
XX asırnıñ başında Qırımnıñ çöl, dağlı, şarqiy rayonlarında bu istisal da mevcut edi.
Er bir rayonnıñ basmalarınıñ öz hususiyetleri bar edi.
Meselâ, asırnıñ başında "tegiz, yolaqlı ve sade örnekli basmalar Kırımnıñ çöl tarafında inkişaf ete.
Bundan da ğayrı, olar basmanıñ mükemmelligi ile ayırılıp tura ediler, basmalar Kavkazartından, Türkiyeden ketirilgen, yipek kibi ince ösümlik yipinden ("rami" cınsınıñ "şire" yipi) işlep çıqarılğan.
Mürekkep örnekler ve istisalnıñ mürekkep tehnikiy usulları Qırımnıñ dağ etekleri ve dağlı rayonlarına aittir, mında biz bediiy ve tarihiy qatlamlarnı çoq rastketiremiz.
Yalıboyu basmalarında İstanbul toqumacılıq istisalınıñ tesiri ziyade sezilmekte.
Bazı basma ve nağışlarda beyaz-qara tüslerge kümüş yip qoşuluv alları rastkele, böyle birikmeler qırımtatar manzaralı-ameliy sanatı içün tipik degil.
% Bu basmalarnıñ örnekleri nazik ve inceliknen işlengen, got ve yunanlarğa barıp çıqqаn qırımtatarlar toquylar.
Bu basmalarda Bizans medeniyetiniñ çizgileri sezilmetke.
Toqumacılıq ve nağışçılıq ananeleri mükemmel saqlanıp qalğanınıñ sebebi şunda ki, örnekli toqumacılıq eşyaları ev turmuşınıñ, milliy urbalarnıñ, diniy merasimlerniñ (nişan, toy ve ilâhre) bir qısmı edi.
Bundan da ğayrı, anane ve melekeler büyüklerden küçüklerge keçe — qartanalarından miras olıp qalğan şeylerniñ örneklerini ögrenip, torunları öz eşyalarında tekrarlay turğanlar.
Böyleliknen, XX asırnıñ devamında toqumacılıq ve nağış işlerinde ananeviy çizgiler, tehnologiya, asırlarnen işlengen ve nesilden-nesilge keçken kompozitsiya çeşitleri, örnekler saqlanıp keldiler.

Sanayı istisalı çıqarğan basmalar ketirilüvi toqumacılıq esnafını bayağı zayıflaştırdı, eşyalarnıñ bediiy qıymetini ve keyfiyetini tüşürdi.
Nağışçılıq (manzaralı yüzbezler, urbanıñ qısımları ve saire) evelden evde toqulğan pamuq basmaları üstünde işlengen, soñra ketirilgen azır — qadife, atlas işletilip başlandı, olarnı yipek, yün, bazıda altın, kümüş yiplernen ya da fabrikada işlengen altın sicimnen nağışlağanlar.
Qırımtatar nağışınıñ sanatında 10 türlü örnek tikişi mevcut, olardan altısı — esas, dördü — yardımcı tikiş.
Qırımtatar toqumacılıq sanatınıñ ğayretli tedqiqatçısı P.Ya. Çepurina olarnıñ episi aqqında tafsilâtlı malümat berdi:
— "tatar işlemesi" — ekitaraflı tegiz tikiş;
— çilterli ekitaraflı tınıq nağış, ruslarnıñ "tikişli nağışı" kibi.
Halq arasında oña "esap işleme", mütehassıslar ise — "osmanlı işleme" deyler;
— "telli" örnek nağışı — kümüş, altın (ya da altın suvlu, kümüş suvlu) yipnen ince çanaçıqlar nağışlana.
Olarnıñ çevre-çeti işlemeniñ yerine köre, çeşit ola;
— "mıqlama" — tübünde töşemesi olğan, qatlı basma üstünde altın, kümüşnen işlengen nağış; Qırımnıñ deerlik er yerinde bu nağışnı "mıqlama" deyler (rus bediiy nağışçılıq nomenklaturasında oña "yüksek altın nağışı" deyler).
Tek Qarasuvbazar ve onıñ etraflarında oña "sımakeç" deyler;
— "bükme" — qattı basma üstünde altın, kümüş sicimler ile, siyrek allarda renkli yipek yiplernen işlene;
— "qasnaq" örnekli nağışı — bediiy nağış mütehassısları oña "tamburlı" deyler.
XIX asırnıñ soñunace mahsus maşinalar peyda olğanğa qadar Yaqın Şarqta nağışnıñ bu çeşiti qasnaq üstünde işlengen;
— applikatsiyalı nağış, tatarca adı belli degil;
— "pullu" nağış;
— boyuncaq ve incinen;
— qıymetli taşçıqlarnen işlengen nağış.
Nağışlarnıñ bütün bu çeşitleri XX asırnıñ başınace saqlanıp kelgen edi.
Basma üstüne nağış nağışlav tehnologiyası asırlar devamında deñişmegen.
Er bir köyde, şeerde resim sızğan usta qadınlar bar edi, olar öz örnekleri ile bütün etraf köylerni teminley turğanlar.
Ustalar örnek kompozitsiyaları yaratıp, resimni basmanıñ üstüne keçirgenler.
Bu ustalar aqiqiy professional, ananeviy örneklerni yahşı bilgen, yüksek inkişaf etken kolorit duyğulı, nağış tehnikasını mükemmel bilgen halq mütehassıları olğanlar.
Resim sımarışçınıñ istegine binaen yaratılğan.
Onı basmağa keçirmezden evel, örnekniñ esas qısımları qattı kâğıttan kesilip, nağış işlenecek yerge yerleştirilgen.
Soñra, zger kompozitsiya eskizini sımarışçı begense, şablonlarnıñ çevresini sızıp, basmağa keçirilgen.
Ufaq-tüfek yaraşıqlı çızıqlar doğrudan-doğru basmanıñ üstünde sızılğan.

İşniñ böyle usulı hatalardan qaçınıp, basmağa nisbeten nağışnıñ kölemini doğru esaplamağa yardım etken.
XIX asırnıñ soñu ve XX asırnıñ başına ait eşyalar, işlev tehnikası ve seviyesi boyunca çeşitler. Bu ise örnekli toqumacılıq ve nağış, hususan ekseriyet şeer yerlerinde keniş tarqağan altın telli ve qıymetli taşlarnen nağışlar yüksek inkişaf seviyesinde bulunğanlarından delâlet bere.
Altınnen nağışlanğan eşyalar şunı da bildireler ki, müşteriler asılzadeler, allıtaqatlı, eyiallı insanlar olğanlar.
Qırımtatarlarnıñ merasimlerinde el işlerine ayrıca emiyet birilgen.
Meselâ, kelin nişanğa öz elinen işlegen bir taqım eşya mıtlaqa azırlamalı: uçqur (nişanlanğan vaqıtta bağışlana) tiz bez (kiyev yemek vaqtında tizlerini qapata), yemeni (poşusı), eki kise (tütün qoymaq içün, birisi kiyevge, birisi de onıñ yaqınlarına bağışlana), küçük kise, o kümüş sıcımnen yaraştırıla, tübüne ufaq altınlar tikile; köşeleri kümüş ya da renkli yipek yipnen nağışlanğan kiyev yavluğı; nağışlanğan çorap bavları...
Bu şeylerge daa yipek kölmekler, çorap, saat qapı, nagışlanğan yastıqlarnı qoşmaq mümkün edi.
Kelin azırlağan şeylerni kiyevniñ tuvğanlarına, itibarlı musafirlerge, toy qoşusı ve küreşniñ ğaliplerine bağışlay edi.
Toydan evel kelinniñ evinde çalğı çalınıp, ciyez asuv merasimi ola edi: odanıñ merkezinde tavannıñ astında alqa pekitile, ondan er bir tarafqa yipler bağlana, olarnıñ üstüne ise kelinniñ öz elinen azırlağan ciyezi asıla edi.
Soñra bu şeyler, köşeleri nağışlanğan boğçağa bağlana edi.
Adeti üzre, qırımtatar qızları ciyezni doquz yaşından azırlap başlay ediler.
"Doquz" raqamı türk halqlarında temsiliydir: doquz yaşından "doquzlıq" — doquz eşya azırlamaq adeti olğan.

Amma bu asırnıñ 20-nci yıllarında ananeviy milliy urbalar büyük deñişüvlerge oğradılar.
Ömür tarzınen sıqı bağlı olğan ananeviy nağışlarnıñ deyerlik bütün çeşitleri yoq olıp başladılar.

30-ncı yıllarda nağış sanatı ev esnafı saasından esnaf kooperatsiyası saasına keçe.
Artellerniñ teşkilâtçıları qayd etkenleri kibi, olar "icadiy küçlerni seçüvde, em de tatar ealisiniñ keride qalğan qadınlar kütlesinen siyasiy inkişafında büyük rol oynadılar".
Teessüf ki, bu arteller çoq faaliyet kösterip olamadılar ve tezden darqatıldılar.

Toqumacılıq eşyaları örneklev harakterine köre, eki esas gruppağa bölüneler: ösümlik örnegi (üslüpleştirilgen lâle, qaranfil, nilüferler — Qırımda eñ çoq rastkelgen çeçekler) ve geometrik örnekler.
Eger toqumacılıq örnegi geometrik şekillerine qattı riayet etken ise, nağış tehnikası qıyış sızıqlı örnekler yaratmağa imkân bere edi.
Bundan itibaren tesaduf degil ki, nağış elementleriniñ deerlik gruppasını dalğalı çızıqlarnen işlengen ösümlik ve çeçek örnekleri teşkil eteler.
Çeçek mevzuları manzaralı örtülerni, milliy urbalarnı da yaraştıralar.
Bazıda çeçek resimlerinde qaranfil, gül, zambaq, ebenkömeç ve ilâhre çeçeklerni tanımaq mümkün.
Lâkin, ekseri allarda, olar ğayet üslüpleştirilip, örnek belgisine çevirileler.
Çeçekler bardaqnıñ içinde, bazıda tabaqnıñ üstünde, yalıda, nazarlıqlarğa sarılğan şekilde tasvirlengenler.
Çeçeklerniñ, ince pıtaçıqlarnıñ, bükülgen yapraqlarnıñ çoqluğı qırımtatar nağışlarına iç bir şeynen teñeştirilmeycek naziklik ve güzellik bağışlaylar.

Orta asırlarda Qırım nağışınıñ tedqiqatçıları qayd etkenine köre, deñiz boylap ketirilgen meyva ve sebzeleri: armut, kestane, pomidor, kiraz, soğan, qabaq, ananas — soñra deñişken ananeviy ösümlik örneklerine tesir etemey qalmadılar, bu şekiller musulman örnek sanatında çoq rastkeleler.
Halq ustaları ketirilgen basma ve kilimlerniñ abstrakt ösümlik mevzusınıñ resimini tasvirlemege tırışıp, vaqıt keçken sayın, körgen şekillerini endi olarğa yahşı tanış olğan şeylernen baglaylar.
Meselâ, burulğan mevzular badiçlerge oşaylar, İran ve Türkiye kilimlirine ait iri çeçek, palmettaları, sadeleştirüv neticesinde kesilgen qabaq ya da pomidorğa beñzeyler...
"Kelmeşek" mevzularnıñ deñişüvini közetmek meraqlıdır.
Spasskaya qayd etken badiçler, onıñ fikirince, "haçlanğan hancer ya da qılıçlarnıñ" deñişken resimidir.
Lâkin, türk toqumacılığında rastkelgen "haçlanğan hancerler" örnegi de "kelmeşektir".
Onıñ prototipi İrannıñ kilimleri ve basmalarında sıq rastkelgen ösümlik örnegidir.
Onıñ şekili, kerçekten de, qayırılğan hancerni añdıra.

Deñiz alemi mevzusınıñ kelip çıquvı da aynı böyledir.
Tedqitqatçılarnıñ arasında belli "balıq", "qırqayaq", "örümçek", "qurt", elementleri, kene de abstrakt ösümlik mevzularıdır.
Spasskaya qayd etkeni kibi, balıq badiçke oşay, örümçek — ekzotik çeçekke, qırqayaq — deñizotuna...
Amma, ihtimal, musulman dinini nisbeten keççe qabul etken cenübiy yalıboyu qırımtatarlarnıñ esas zenaatları deñiz esnafları olğanı sebebinden, aksi olabile.

Nağış ve toqumacılıq eşyalarnıñ örnekleri, bazı bir deñişüvlerge oğrap, asırdan-asırğa avuşqanlar; örneklerniñ eski adları ve manaları unutılğan.
Amma real dünyanıñ elementlerine oşatıp, olarğa yañı adlar berilgen.
Bundan sebep, örnekniñ adına baqıp, onıñ manasını añlamaq areketleri istenilgen neticege alıp kelmeyler.

Kompozitsion yerleştirüv ceetten ösümlik dekorı ğayet oñaytlıdır.
Sarılğan uzun filisler, yapraqlarnıñ nomaylığı — bularnıñ episi resim sızğan ustağa nağışlanacaq boş yerlerni toldurmağa büyük imkânlar bere.
Buña baqmadan, kompozitsiya ne qadar serbest yerleşse bile, onıñ mıtlaqa merkeziy simmetriyası ola — kompozitsiyanıñ bir qısmı ekinci qısmını tekrarlay.

 Nağışta sıq işletilgen mevzular; yıldız, küneş, bazıda yarımay; süslengen baqır savutlarnıñ tasviri — quman, yıbrıq, gügüm, sini.

Basma ve nağış eşyalarınıñ keniş darqağan süslendirüv elementi romb — "köbek"tir.
Bu şekilniñ vastası ile ustalar er vaqıt yañı-yañı, tekrarlanmağan kompozitsiyalar yaratqanlar.
Bir sıra halqlarnıñ ameliy sanatında rombnıñ kütleviyligi onıñ şekil em mündericesi ceetten universalligi ile añlatıla.
Rombnıñ şekili struktura teşkili ceetten pek oñaytlı, onıñ geometrik şekili toqumacılıqnıñ tehnologiyasına kelişe.
Ekinci taraftan ise, romb öz içine mifoepik tasavurlarnı qavrap alğan, universal temsil belgisi olğan.
Qırımtatarlar rombğa "köbek" deyler, onıñ manası — özek, yerniñ merkezi; "köbekni" tavannıñ, örtülerniñ merkezine, ortasına qoyğanlar.
Qırımtatar tatlılıqlarınıñ şekiline oşatıp, "loqum", "pahlava" adları da populâr edi.
Rombğa bazıda gül dey ediler, bazıda filis ve boynuzğa beñzegen elementleri olğan romb şekiline "qısqaç" dey ediler.
"Tabiiy ki, — dey Çepurina,— örnekke bu adnı yalıboyu köylerinde bereler".

Kölemlice baqqanda, romb — yer bereketi ğayesiniñ temsiliy ifadesidir.
O, sadelik, tertip, aqiqatnı aks ettirgen temelli strukturanı tasvirlegen.
L.V. Petrenko qayd etkeni kibi, turkmen ve kavkaz kilimlerindeki romblar qırımtatar evciyarlarında rastkelgen romblarğa oşaylar.
Kerçekten de, Avrasiya türk tilli qabileleriniñ umumiy bediiy mirasınen bağlı olaraq, elementlerniñ tamırı birdir, lâkin, adı añılğan müellif qayd etkeni kibi, elementniñ "tarantulnen" alıp berecegi yoq.
"Filisli" rombnıñ negizinde — ayvanlarnı (quş ve qoylarnı) qorçalayıcı mevzular ile qadimiy qabile temsilleridir.
Bu elementler ayvanasrayıcı türk tilli qabilelerniñ sanatına hastır.
Qırımtatar toqumacılığında olarnıñ saqlanıp qalınuvı qırımtatar sanatınıñ çeşit qatlamlı çöl medeniyeti ananeleriniñ qaviyligini tasdiqlamaqta.
Örnekler eski tiplerini saqlap qalaraq, dekorativ deñişmelerge oğradılar, ve bunıñnen bütün qırımtatar sanatınıñ hususiyetlerini aks ettirdiler.

Daa bir keniş darqağan mevzu — "üçköşelik" (halq arasında — "üçköşe"), yerniñ meyva bergen küçleri erkek ve qadın cınıslarnıñ temsili olğan rombdan peyda ölgan şekildir.
Meselâ, kelinniñ ciyezi sarılğan boğçalarnıñ köşelerinde de üçköşelikler nağışlanğanı tesadüf degildir.

Örnekli toqumacılıqta ekseriyet doğru, yatıq, dalğalı sızıqlar işlete turğanlar.
Antik devirlerden belli "meandra" mevzusı da sıq rastkele.
Qırımtatarlar bu örnekke "aylanğan suv" dep, oña soñsuzlıq temsilini bere ediler.

Köçebe çöl medeniyetiniñ miraslarına tamğa elementleri de kireler.
Daa yaqın keçmişte olarnı belli bir qabilege ait olğan ayvanlarnı belgilemek içün faydalana ediler.
"Olarnıñ bazıları, 1926 senesi O. Aqçoqaraqlı derc etken qırımtatar tamğalarına ve orta asırlı Qırımnıñ nişanlarına oşaylar".
Olar ayvanasravcılar turmuşına ait eşyaları — nal, yay ve ilâhre eşyalarnıñ üslüpleştirilgen tasvirlerinden ibarettir.
Nağışlarda tamğa endi qabile emiyetini ğayıp etip, qorçalayıcı temsilni alğan.
Qadimiy zamanlarda, usta öz eşyasını örneklerken, tasvirniñ mana ve temsiline büyük emiyet bergen, çünki qabile, qorantanıñ maddiy vaziyeti, qısmeti, sağlığını bu temsillernen bağlay ediler.
Vaqıt keçken sayın örnekniñ tılsımlı emiyeti silinip, toqumacılar bazıda olarğa şiiriy ya da şaqiy adlar bergenler, meselâ — tavuq ayağı, yılan izi, horaz kikirigi, sıçan tiş ve ilâhre.

Niayet, nağışlarda rastkelgen epigrafik örnekni de qayd etmeli.
Ekseriyet, bu — Qurandan parçalar, şiiriy satırlar, "inşalla", "maşalla", "hayırlı olsun" degen isteklerdir, olarnı medalyonlarnıñ içinde ya da şeritlerde yerleştirgenler.

Ameliy sanat eşyalarınıñ üstüne yazılar yapmaq adeti ІХ-ХІ asırlarğa ait İran kirametinen beraber kelgendir.
Yazılar qırımtatar yaşyalarında da peyda oluvını İran sanatı tesiriniñ neticesi kibi qabul etmelidir.
Arap nash yazısı ile işlengen yazılar öz üslübi boyunca ösümlik dekorından farq etmey — olarnı dalğalı, nazik sızıqlarnıñ nomaylığı birleştire.
Lâkin yazılar er vaqıt renkli olğanınen ayırılıp turğan.
Yazılarnıñ bazıları oqula, bazılarını ise oqumaqnıñ çaresi yoq edi.
Oqulğan yazılarnı, ihtimal erkekler yazğandır, soñra olarnı,belki de, bazı sebeplerge köre, yazmağa bilmegen qadınlar ya da qızlar işlegendir.
Oqulmağan yazılarnı ise (arifleri, sözleri qaçırılğan, hatalı, yañlış yazılğan) qadınlarnıñ özleri yazıp, özleri nağışlağanlar.
Neticede yazı öz manasını ve emiyetini yoq etip, adiy örnekke çevirilgen.
Şunı da qayd etmeli ki, böyle allar tek caillikniñ neticesinde olmayıp, sanatnıñ başqa çeşitlerinde de em yalıñız qırımtatarlarda degil, başqa musulman halqlarnıñ sanatında da yüz bergen.
Mimarcılıq dekorında, kilim ve kirametlerde yapılğan arap yazıları vaqıt keçken sayın üslüpleştirilgen ve oqulmağan harakter taşıp başlaylar.
Olarnıñ oqulması mecbur degil edi.
Bu alnı "yazı belgi olaraq, yañğırağan nutqqa nisbeten, ziyade emiyetke malik edi... arap yazısınıñ belgiler vazifesine konkret malümatnı bermekten ğayrı, onıñ daa büyük vazifesi bar — Qurannıñ sözlerinden mücessemleşken, samimiylik tili olğan arap yazılarnıñ muqaddes vazifelerini eda etmekteler.
İlle arap elifbesi, onıñ formal hususiyetleri oquycını ya da adiy seyircini başqa seviyedeki degerliklerge yollaylar...".
Qırımtatar milliy nağışlarındaki yazılar, mimarcılıq dekorındaki yazılar kibi, olarnıñ mündericesine baqmadan, em süslendirici rol oynağanlar, em "bu yadikârlıqlar ille musulman diniy cemiyetlerge ait olğanını tasdiqlağanlar".

Bazıda yazılar terbiyeviy harakter de taşığanlar.
Meselâ, Ye. Spasskaya yüzbezlerdeki yazılarnıñ tercimelerini bere: "Ekiyüzlü, fikirsiz, ahmaq insan şeyniñ tek tışqı qıyafeti ve şeklini begene", "Biz, bütün degerliklerniñ negizi olğan qadınlar, onıñ içün bir şey degilmiz", "Bar da, böyle ahmaq ve cailge özüñni begendir, muqaddeslikniñ dadını bilmegen kimsege bütün muqaddes varlığıñnı ber".
Böyle yazılar olarnıñ tek musulman sanatına ait olğanını tasdiqlamaqtan ğayrı, qadınnıñ cemiyetteki vaziyetini harakterizley.
Şuña emin olmaq mümkün ki, bu yazılarnı bilgili, şeerli qadınlar yapqanlar, böyle al köyde olabilecegine inanmaq küç.

Kolorit — qırımtatar nağış istisalı devriniñ işançlı şaatıdır: resimniñ boyası qattı reglamentirlengen edi.
Mavı, sarı, beyaz tüsler XVIII asırnıñ eşyalarına ait; mavı, sarı, qırmızı — HVІІІ-HІH asırlarğa; qırmızı, sarı, qara — XIX asırnıñ ekinci yarısına ait edi.

Bunıñnen birlikte, Yе. Spasskaya qayd etkenine köre, "tatar qadınlarınıñ sevgen tüsleri — nazik renklerniñ açıq aenkleri: gülgüli-yeşilli, mavımtılı-sarılı, dep saymaq mümkün; qaramtıraq renkler de rastkeleler, lâkin olarnı da açıqça, altın ve kümüş yiplernen yımşatalar...
Örnekniñ ayrı elementi bir ya da birqaç tüsnen nağışlanması mümkün edi.
Meselâ, çeçekniñ bir yaprağı bir tüs, qalğanları — başqa tüsnen işlene bile".
Bu qaydlar, qırımtatar nağışınıñ koloristik harakteristikaları sıñırsız olıp, nağışçı usta qadınlar temelleşken qaidelerge riayet etmeknen bir sırada, öz isteklerine köre, çeşit renklerni işletip mustaqil icat etkenlerini tasdiqlamaqta.

Kolorit qırımtatar nağışınıñ eñ müim estetik degerliklerinden birisi ola.
XIX asırnıñ eşyaları XX asırnıñ başlarındaki eşyalardan aynı koloritleri ile büyük farq ete ediler.
Ayvan ve ösümliklerden asıl olğan tabiiy boyalar azırlav sırları qırımtatarlarğa yaqın tanış edi.
Boyalarnı ösümliklerniñ tamır, pıtaq, qabuğı, yapraq, çeçek ve meyvalarından azırlay ediler.
Boyanıñ keyfiyeti, tüsniñ qoyulıgı ösümlikniñ cıyılğan vaqtına (yıl mevsimi, sutkanıñ qaysı saatinde), saqlav şaraitlerine, işletilgen tehnologiyağa bağlı edi.
Taze ösümliklernen boyalansa, ötkür, intensiv renkler ola; qurutılğan otlarnen ise — renkler tınıq ola edi.
Boyanı tutturmaq içün köktaş, saçqıbrız, şap ya da ekşiliklerden faydalanğanlar.
Aynı bir boya çeşit tutturıcılar ile iştelgen alda başqa-başqa tüsler asıl etken, tutturıcı az miqdarda işletilse açıq tüs, ziyade işletilse — qoyu tüsler olğan.
Boyalanmağan yiplerniñ tüsü — bej ya da açıq-qaverenkli olğan.
Boyacı ustalar yerli ösümliklerden pijma, çobanotu, qılıçotu, ebengömeç ve saire otlardan faydalanğanlar.
Toqumacılıqta sıq rastkelgen sarı tüs — şafran boyasınıñ neticesidir, amma onıñ paalılığından sebep, ekseriyet barbaristen işlengen boyadan faydalanğanlar, bazıda adiy soğan qabuqlarını işletkenler.
Qara boya nar qabuqları ya da cevizniñ yeşil qabuqlarından asıl olğan.
Qırmızı boyanı sandal teregi ya da çeşit aşeratlardan yapqanlar.
Ustalar yerli ösümlik ve ayvanlardan asıl olğan boyalardan ğayrı İndistan, Turkestan, Türkiye, İrandan ketirilgen çeşit-türlü boyalarnı da çoq işletkenler.
Bu boyalarnıñ çeşit kombinatsiyaları, çeşit tüslerni bir-birine keliştirüv neticesinde, basma ve yipler acayip renkler alıp, yıllar devamında ağarmayıp öz güzelligini coymay ediler.
XX asırnıñ soñunda Avropa ve Rusiyeden ketirilgen anilin, himiyaviy boyalarğa keçüv boya azırlav ve yip boyalav ceryanını bayağı yengilleştirdi, amma toqumacılıq eşyalarınıñ dekorativ hususiyetlerine menfiy tesir kösterdi.
Boyacılıq ustalığı yavaş-yavaş öz ananelerini ğayıp etip başladı, kolorit keskin, qaba oldı, vaqıt keçken soñ boyalar ağarıp başlay edi.
Bularnıñ episi toqumacılıq esnafınıñ umumiy keyfiyetine tesir etti.

Toqulğan ve nağışlanğan çeşit bezler, tüb ve üst urbaları, ufaq-tüfek turmuş eşyalarınıñ negizi olaraq — tegiz ya da yolaqlı "atma" basma işletile edi.
Bu pamuq ya da keten yiplerden toqulğan yengil basma edi.
Pamuq ve keten Qırımnıñ cenübiy yalıboyunda ve bazı çöl rayonlarında östürilgen.
Yipler elde işlengeni içün olar er vaqıt tegiz olmağan.
Köylerde ekseriyet kendir ve qıcıtqan yipi işletilgen, şunıñ içün basma qattı ve qaraca olğan.
Atmanıñ eni tahminen 30-70 santimetr olğan.
Atma toqumacılıq esnafında çöl qırımtatar qadınlarına yetecek olmağan.
Yüksek keyfiyetli yipler Buharadan, Kavkazdan da ketirilgen.
Öz qaviyligi, tegizligi, inceliginen İstanbul burma yipi belli edi.
Ondan krepdeşinni añdırğan atma toquy ediler.
Fırlanta, quşaq, şallarğa işletilecek atma adeti üzre tegiz olğan.
Kölmek, şalvarlarğa ise yolaqlı atma işletilgen.
Yipler başta boyalanmağan.
Tabiiy renkli — beyaz ve krem tüslü olğan.
Yelaqlı basmalarda qırmızı ve qaverenkli yipler işletilgen.

XIX asırnıñ soñunda ve XX asırnıñ başında örnekli toqumacılıq esasen aşağıdaki eşyalar ile taqdim etilgen.
Bu — beyaz çarşaflar, örtüler, paçavralar, maramalar, şerbentler, basma quşaqlar, iç kölmekleri, çeşit bavlar.
Bu eşyalar kelin ciyeziniñ bir qısımını teşkil etkenler.

 Örnekli toqumacılıqnıñ bir qaç çeşiti mevcut olğan.

Örnegi "saçma atma — bezler, quşaqlar, şarflar toqulacaq basmanıñ çetleri bu tehnikiy usulnen yekünlene edi.
Örnekniñ yipleri negiziniñ yiplerinden qalınca olıp, açıq-bej renkli yolaqlı örnek yarata ediler.
Bu örnek Qırımnıñ çöl tarafına ait edi.
Amma dağlı ve yalıboyu tarafında da (qaverenkli-qaralı tüsler) rastketirile turğan.

"Atma qıbrız" tehnikası Qıbrızdan kelmelidir.
Qıbrız çeşiti Qırımnıñ yalıboyunda keniş işletilgen, onıñ vastasınen çoq tüslü mürekkep kompozitsiyalar yaratılğan.
Örnek yipleri basmanıñ üstüne tegiz yatıp, onıñ üstüni tolusınen qapata ediler — "maqat" toqumacılığı adı da bundan kelip çıqqandır.
Buña beñzegen toqumacılıq tehnikası Şarqiy Aqdeñiz boyunda yaşağan deerlik ep halqlarda rastkele.

Qırımnıñ dağlı-yalıboyu qısımında "tahtalı" tehnikası keniş darqalğan edi.
Bu tehnika çeşitinde, de yüz, de ters tarafından almaşıp renkli yipler töşemesinden örnek teşkil etken, tahtaçıqtan faydalanıla.
Örnek qabarıq olğanı içün, o nağışqa oşay.
Bu tehnikanı sofra örtüleri, peştmallar toquğanda işletkenler.
"Tahtalı" tehnikasınıñ daa bir çeşiti "çilter" edi,— renkli yipler biri-birinden küçük teşiçiklernen ayırıla edi.
"Çilter" tehnikası ösümlik ve mimarcılıq kompozitsiyalarnı toqumağa pek oñaytlı edi.

"Töpeli" tehnikası çeşiti yuqarıda qayd etilgen çeşitler sırasında eñ az ögrenilgendir.
Saqlanıp qalğan vesiqalı menbalar ve fotomateriallarğa köre malüm ki, bu tehnikada biri-birine yaqın yatqan yiplerden eki taraflı örnek yaratılğan.
"Töpeli" tehnikasınıñ "atma qıbrız" tehnikasından farqı şunda ki, mında örnek qoşulğan alda degil de, negizniñ sade yiplerinen ayırılğan alda toqulğan.
Şunıñ içün de o, "tahtalı" tehnikasına yaqındır.
"Töpeli" tehnikası urbalar ve dekorativ basmalarnı yaraştırmaq içün işletilgen.

"Evciyarlar" — bezetici bezler qırımtatar örnekli toqumacılıq ve nağışınıñ parlaq nümüneleri olalar.
Yalta devlet tarihiy-edebiy müzeyiniñ fondlarında 1 biñge yaqın basma mevcut, olarnıñ ekseriyetini evciyarlar teşkil eteler.
Cumhuriyet qırımtatar sanat müzeyiniñ fondları da unikal toqumacılıq eşyalarınen zenginleştirildi.
"Evciyar" sözüniñ bir qaç manası bardır.
Arap tilinde — faydalı olmaq, qırımtatar tilinde — evni yaraştırmaq (cıymaq) manasını añlata.
Bezlerniñ bu çeşiti hususan qırımtatar turmuşında keniş darqağan edi.
Evciyarlarnen savut rafları, odalarnıñ divarları ve ilâhre yaraştırılğan.
Evciyarlar kelin ciyeziniñ bir qısımını teşkil etip, kelinniñ ustalığı ve eyiallığı aqqında malümat bergen.
Zengin kelinniñ boğçasında 400-500, fuqareniñ — 200-300 nağışlı bezi olğan.
Qorantada qız bala doğğanınen, ciyezi azırlanıp başlana edi, söz kesim ve toy arasında ise bu ceryan avcına yete edi: bu devir tahminen yarım yıl devam ete, qorantanıñ bütün qadınları işke kirişip, zarur sayıda nağışlar azırlanğan.

Yüksek keyfiyetli işlev tehnikası, resimniñ ifadeligi ile ayırılıp turğan, eñ keyfiyetli toqulğan evciyarlar Qırımnıñ daglı Şarq tarafında yapıla ediler.
Evciyarlarnıñ esasını, endi qayd etilgeni kibi, atmalar teşkil etkenler.
Esasen geometrik örnek ile bütün basma toldurıla; ortasında — siyrek, çetlerinde sıq örnekler işlengen.
Evciyarlarnıñ kolorit renkleri ananeviy: qara, beyaz, qırmızı, sarı, bazıda qoşma olaraq, yeşil, mavı, kultyus ola edi.

Qırımtatarlarnıñ dekorativ ve turmuş bezleri pek çoq edi, bu — yüz bezler, tiz bezler, divar bezleri, sofra bezleri...
Olar toquma ve nağış örneklerinen yaraştırılğan.
Bezlerniñ tar çetleri nağışlanğan, eki ucundaki örnek bir-birini tekrarlağan.
Ösümlik nağışlarına, ciddiy geometrik örnekke nisbeten, tasavur ve işlevde serbestlik bergen.

Qırımtatar sanatınıñ hususiy çizgileri — ölçü duyğusı, toqtamalıq ve şekilleriniñ inceligi qadın-qızlarnıñ baş örtüleri marama ve şerbentilerde öz aksini taptılar.
Pamuq, keten, yipek maramalarnı qocağa barğan qadınlar örtkenler.
Maramalar öz ifadeligi ve dekornıñ baylığı ile ayırılıp tura ediler.
Maramanıñ örnegine maden de kirsetilip, basma daa ağırca ola edi.
Dalğalanğan çetlerini gırjıva ve püsküllernen yaraştıra ediler.
Qadınlar maramanı fesleriniñ üstüne taşlay ediler.
Yuqarıdaki eki köşesini çeñgeniñ astına ketirip bağlay ediler, aşağıdaki eki ucu ise arqalarında salınıp turğan, zaruriyet peyda olğanda, qadınlar maramanen betlerini qapata bilgenler.
Qırımtatar sanat müzeyiniñ fondlarında bulunğan maramalarğa köre, olarnıñ renkleri ananeviy — beyaz zemin üstüne qırmızı-qara örnek qoyulğan.
Maramanıñ tar tarafları ğayet yaraştırılğan.
Örnekniñ esas elementi — qaranfilniñ üslüpleştirilgen şekili.
Çeçekler üç sırağa üçer dane qoyulğan olıp, dörtköşelik asıl eteler.
Dörtköşelikler ise maramanıñ ucunda keñ şerit asıl eteler.
Örtüniñ keñ tarafları biri-birini almaştırğan büyük-küçük romblarnıñ üç qatlı basamaqlar — nazarlıqlar harakterniy taşığan geometrik şekillernen yaraştırılğan.

 Baş örtüsi — şerbenti (iran tilinden "sarband", sar — baş, band — bav) qocağa daa barmağan, yaş qızlarğa qararlaştırılğan.
Olarnı Kavkazdan, Türkiyeden ketirilgen ince tülbentiden tikkenler.
Negizi ince, yengil olğanı içün nağışı da ince pamuq, yipek yiplernen işlengen.
Toqumacılıq eşyalarnıñ mükemmel geometrik örneklerinden farq eterek, nağışlanğan eşyalarnıñ ösümlik örnekleri basmanıñ üstünde serbest yerleşip, yarışıqlı kompozitsiyalarğa çevirilgenler.

Bugünde-bugün Qırımda qırımtatar milliy toqumacılıq ve nağışı tiklenüviniñ faal ceryanı ketmekte.
90-ncı yıllarnıñ başında Qırımnıñ bir sıra rayonlarında kurslar açılıp, qırımtatar qızları ananeviy sanat sırlarını ögrendiler.
Bu aktsiyalarda professional ressamlarımız da iştirak eteler.
Halq sanatını yahşı bilgen belli usta Mamut Çurlu eki taraflı ananeviy nağış ile işlengen toquma pannolar seriyasınıñ müellifidir.
Çurlu öz eserlerini, ekseriyet, istidatlı ustalarnen birlikte yarata, olar müellifniñ ğayelerini amelge keçirip, eşyaga öz üslüp ve ustalıqlarını kirseteler.

Altın tikiş qırımtatar manzaralı-ameliy sanatınıñ gururıdır.

Altın ya da kümüş yiplernen işlengen nağış kolorit çeşitliginen ayırılmasa da, yipler qalın olğanı sebebinden qabarıq nağışnıñ özü ifadeli yarıq-kölge effektini bere.
"Altın tikiş ustası tikişni açıq-aydın işlegeni ve örnekleri ustalıqle yerleştirgeni neticesinde yüksek bediiy semerelerge irişe, olar renkli yiplernen işlengen nağışlardan qalışmaylar.
Altın nağışnı bediiy cetten dülberligi ve baylığı boyunca yüksek qaqma sanatı ya da gravörniñ işinen teñeştirmek mümkün", — dep yazğan P. Çepurina.

Cumhuriyet qırımtatar sanat müzeyiniñ fondlarında qırımtatar altın nağışlarınıñ unikal nümüneleri mevcut.
Olarnıñ arasında — kiseler, yeñ qapaqları, baş kiyimleri, yelekler, erkek ve qadın-qızlar urbaları bardır.

XIX asırnıñ soñuna ve XX asırnıñ başına ait qırımtatar qadın-qızlar anteriniñ bir qısmı — altınnen nağışlanğan yeñqapaqlar edi.
Çıqarılğan yeñqapaqlar trapetsiya şekilinde olıp, paalı basmalardan, ekseriyet, qoyu-vişne tüsteki qadifeden tikile edi.
Astarı atlastan tikile, bilekni qattı sarıp tutması içün, yeñ qapaqnıñ içine kâğıt qoyulğan.
Yeñqapaqlar ösümlik örneklerinen (beş, yedi, sekiz yapraqlı üsüpleştirilgen lâleler) mıqlama ve qasnaq tehnikasında işlengen.
Yeñqapaqlarnıñ çetleri altın yipli sıcım ile çevrelengen.

Altınnen işlengen urbalar onıñ saibiniñ içtimaiy ve maddiy vaziyetiniñ köstergiçi edi.
Erkekler, qadınlar, balalar kiygen qısqa tonçıqlar pek zengin süslendirilgenler.
Tonçıqlar qadifeden tikilgenler.
Altın nağış yeñlerinde, arqasında, omuzlarında, köksünde işlengen örnegi ananeviy ösümlik tasvirleri edi.
Burğuçlanğan filisler bütün zeminni qaplap, bazıda ayrı badem ve çeçeklerge ayırıla edi.

Tedqiqatçılar burğuçlı örnekte Bizansnıñ tesirini köreler.
İran ve Türkiye sanatınıñ tesirini ise, olarda keniş darqağan "badem" örnegi mında dа mevcutlığınen añlatalar.

Ananeviy baş kiyimi — fesler de altınnen işlengenler.
Cumhuriyet qırımtatar sanat müzeyinde mevcut altın fes bütünley altınnen işlengen, töpeliginde sekiz yapraqlı çeçek, çetlerinde de aynı bu çeçek, amma ufaqça, yanında da iri kertikli yapraqlar işlengen.

Cumhuriyet qırımtatar sanat müzeyiniñ qıymetli eksponatlarından biri — XX asırğa ait bayramlıq anteridir.
О, qoyu-mor yipek atlastan tikilgen, "qasnaq" tehnikasında altın sıcımnen işlengen.
Sıcım elde bükülgen ve anterniñ üstüne ösümlik örnegi şeklinde tikilgen.
İşleme yolaqnen anterniñ bütün ögünden yaqasına köterile, oymasını aylana; aşağısında anterniñ eki kenarındaki yırtıqları da altın sıcımnen yaraştırılğan.

Erkek urbaları da altın sıcımnen yaraştırılğan.
Cumhuriyet qırımtatar sanat müzeyiniñ kollektsiyasında XX asırnıñ başına ait milliy erkek kostümi mevcut — yüksek yaqalı qısqa tonçıq, doğru balaqlı ştan.
Tonçıqnıñ bütün ögü ve yeñqapaqları altın sıcım ile ğırсıva kibi işlengen.
Örnekniñ esas elementleri — boyunda işlengen dalğalı sızıqlar, olarğa qoşma olaraq adiy çeçekler işlengen.

Altınnen işlengen ğayet populâr eşyalardan biri — kiseler edi.
Kiselerni, adeti üzre, qadınlar, yaş qızlar öz aqayları ve nişanlılarına tikkenler, şunıñ içün de kiseler ekseriyet qadın şeklinde olğanı tesadüf degildir.
Sanatta qadın şekliniñ tasvirlenüvi tarihiy tamırlarnen bağlıdır.
Buña oşağan mevzular keniş Avrasiya regionınıñ terrakot plastikasında közetileler, olar Allanıñ qadın qıyafeti ğayesinen bağlıdır.
Qırımtatar sanatında bu şekilniñ saqlanıp qaluvı islâmdan evelki sanat ananeleriniñ qaviyliginiñ delilidir.
İhtimal, bu ananeler, antik devirde Qırımnıñ qadimiy ealisi tabınğan Qıznıñ obrazına barıp yetedir.

Kise, adeti üzre, dört qısımdan ibaret ola.
Ög ve art qısımı ve eki yan tarafı, olar içine tikilgeni içün körülmeyler, amma kisege kölemli şekil bereler.
Kiseniñ yuqarı qısımına, onı quşaqqa bağlamaq içün, yip tikile.
Şunı mıtlaqa qayd etmeli ki, kiseniñ ğayet mürekkep zemini burğuçlı ve ösümlik örnegi büyük ustalıqnen işlengen.

Altın işlemenen yaraştırılğan kiselerniñ sırasında, XX asırğa ait qadifeden tikilgen ve ufaq boyuncaqlarnen yaraştırılğan kise ayrıca turmaqta.
Böyle eşyalarnı Kezlevde işlegenler.
Kiseniñ zemini çiftlengen boyuncaqlarnen nağışlanğan.
Tikici usta boş yer qaldırmamağa tırışqan, çünki islâm tasviriy ananeleri boyunca, boşluq yasaq etilgen.
Mezkür kiseniñ örnegi, qırımtatar manzaralı sanatı ananeleriniñ üzülmegenini ve çeçek ya da bardaq içinde çeçek tasviri orta asırda eñ keniş darqağan mevzu olğanını tasdiqlay.
Bunıñle birlikte, örnekniñ belli bir derecede sadeligi sanat saviyesiniñ yavaş-yavaş tüşkeni aqqında da delâlet bere.

 1991 senesi Aqmescit şeerinde "Qırımtatar nağışı — qadife üstünde altın işlemeni ğayrıdan tiklev" leyhasınıñ çerçivesinde "Örnek" küçük işhanesiniñ bazasında onıñ teşkilâtçısı S. Memetovnıñ ve Qırımtatar medeniyetini ğayrıdan tiklev boyunca koordinatsion merkeziniñ teşebbüsi ile milliy nağış kursları açıldı.
Moskvadan davet etilgen 3. Bekirova Aqmescitten, Bağçasaraydan, Canköyden, Sudaqtan istek bildirip kelgen yaş ustalarğa ders berdi.
Bugünde-bugün Aqmescitniñ "Elâl" etnomerkezinde altın işlemeli suvenirler istisalı ayaqqa turmaqta.
Ustalarnıñ esas maqsadı — eşyalarnıñ unutılğan şekillerini, ananeviy örnek ve nağış tehnologiyasını ğayrıdan tiklemek, işlemeli eşyalarnı tek milliy suvenir olaraq degil de, zemaneviy turmuş ve kostümniñ bir qısmı derecesine kötermektir.
Altın işlemeli eşyalarnıñ bir qısmı Mamut Çurlunıñ eskizleri boyunca yapılğandır.
Olar grafik harakter taşıylar, filigranlıqtan marum etilgenler, lâkin buña baqmadan, qırımtatar milliy örneginiñ harakteri sezilmekte.

Zemaneviy altın işlemelerniñ acayip nümüneleri, dep Elvira Muratova (1970 s. d.) ve Elvira Osmanovanıñ (1961 s. d.) eşyalarını saymaq mümkün.
Bundan evel nağış qızlarnıñ aveskârlıq eglenceleri edi, amma Qırımğa köçip kelgen soñ altın nağış kurslarını bitirip, endi bir qaç yıldır ki, olarnıñ eserleri Qırımda, Moskvada, Kiyevde, Türkiye ve Almaniyada ötkerilgen manzaralı-ameliy sanat sergilerini yaraştıralar.

Altın işlemeler boyunca istidatlı usta Dilâra Galaktionova (Hasanova), (1929 s. d.) — halq ustası Amet Qalafatovnıñ torunı al-azırda Taşkentte yaşay.
Onıñ eserleri tek Otra Asiya müzeylerinde degil de, Baltıqboyu, Almaniya, Amerikada da özüne lâyıq yer almaqtalar.
D. Galaktionova kilim ve gobelenler kibi pek çoq altın nağışlı eserlerniñ müellifidir.
Usta, qırımtatar toqumacılıq ananelerini devam eterek, öz eserlerine zemaneviy professional ressamnıñ dünyabaqışı ve ğayelerini kirsete.
"Baht quşu", "Cennet quşları" kibi renkli kompozitsiyalar — bu örnekli, temsilli mevzularnıñ quş, ayvan, çeçeklerniñ real tasviri ile birleştirilgen eserlerdir.

Tedqiqat etilgen materiallarnıñ talili qırımtatar nağışı üslübiniñ esas çizgilerini belgilemege imkân bere.
Bu — örnek mevzularını seçüvde, çeçek, ösümlik elementlerine — yapraq yollağan ince pıtaçıqlarğa, üslüpleştirilgen çeçek tepsiçiklerine — üstünlik berile.
Musulman sanatınıñ hususiyetleri, işte, bunda ifadeleneler.
Alla yaratqan dülberlikniñ temsili olğan çeçek mevzuları, cennet bağçası yeteçki rol oynağanlar.
Qırımtatar çeçek örneginde yengil abstraktsiya olmaqnen bir sırada, özüniñ hususiyetleri de bar.
Meselâ, mevzudan ğayet tış İran örneginden farq eterek, onıñ resimlerinde Qırım tabiatınıñ prototipleri tanılıp turmaqta.
Nağışnıñ kompozitsiyası simmetriya qanunlarına qattı riayet ete, simmetriyanıñ merkezi çeçek, umumiy kompozitsiyada neytral zeminge müim rol ayırıla, bu ise nağış resimine hafiflik ve yengillik bağışlay.

### 3.4. KİLİM TOQUMACILIĞI

Ayvanasravcılıq hocalığı, zengin hammal bazası (yüksek keyfiyetli yün mevcutlığı) Qırımda kilim toqumacılıq saasınıñ inkişafını belgilediler.
Al-azırda biz tek çeşit kilimler aqqında tasavurğa malikmiz.
Bu tüksüz, palasqa oşağan kilim.
Yazma menbalar ve körgen-bilgenlerniñ malümatlarına köre, Qırımda tüklü kilimler de toqulğan, lâkin asırnıñ başında bu esnaf yalıñız tüklü asma torbalar yasav derecesine tüşti.
Qırım müzeylerindeki tüklü kilimlerniñ tedqiqatı neticesinde, olar qırımtatar degil de, Kavkazda toqulğan, kilimler olğanı belli oldı.
Cumhuriyet qırımtatar sanat müzeyiniñ hadimleri kilim toqumacılıq nümünelerini qıdıruv boyunca iş alıp barmaqtalar.
Bu mevzu açıq ve ciddiy ögrenüv seviyesinde bulunmaqta.
1996-1997 seneleri TİKA Türkiye investitsiya agentligi ve Qırımtatar halqı Meclisi tarafından tüklü kilim toqumacılığı kursları teşkil etilip, işbu bir yıllıq oquvnı tahminen 20 adam bitirdi.

2000 senesi Cumhuriyet qırımtatar sanat müzeyiniñ hadimleri L. Tevfiqova ve L. Ğafarova ananeviy qırımtatar örnekleri esasında zemaneviy qırımtatar tüklü kilimi içün bir sıra örnek eskizleri işledi.
Kurslarnı bitirgen ve yüksek dağlar arasında yerleşken Kokköz köyüniñ "Kokköz" adlı Qırımtatar esnaflar müzeyinde kilim toqumacı olıp çalışqan Zeynep Musayeva Cumhuriyet qırımtatar sanat müzeyiniñ hadimleri işlegen eskizleri boyunca, ihtimal soñki 100-150 yıl içinde ilki qırımtatar tüklü kilimini toqudı.
Onıñ kölemi 160 sm x 220 sm.
Ebet, tüklü kilim toqumacılığı esnafını tiklev boyunca işler endi başlanmaqta.
Bu işte Cumhuriyet qırımtatar sanat müzeyi ve "Kokköz" qırımatatar medeniy-etnografik merkezi esas rol oynamaqtalar.

Kilim toqumacılığı yalıñız qırımtatar esnafı degil.
Bugünde-bugün kilim istisalı Orta Asiyada, Kavkazartında, Ukrainada, Türkiyede, Mısırda, Bulğaristanda, Romaniyada, Moldоvada bellidir.
Olarnıñ mevcutlığını ta XI asırda Mahmud Qaşğarlı qayd etken, o, kilim — bu örnekli çarşaf, kilimnen pol ve divarlarnı qapatalar, dep yazğan.

Kilim atqı yipleri negiz yipleriniñ arasından kirsetilip, mürekkep çatışuvlar vastasınen toqula.
Ekseriyet yün, bazıda ise pamuqtan toqula.
Kilim içün geometrik örneklerniñ etrafında araçıqlar harakterlidir.
Bu teşiçikler negiz yipleri atqı yiplernen sarılıp, atqı yipleri öz yönelişini deñiştirgen yerlerde asıl olalar.
Başqaca aytqanda, örnek yaratmaq içün, atqı yipleri örnekniñ şekline köre bir-birine yaqınlaşalar ve biri-birinen bağlanmayıp, kene de ayrı keteler.
Neticede, er bir sırada, atqı yipleri bir-birine yaqınlaşqan yerlerde — çilter peyda ola.
Atqınıñ bir-birinen çatışmağan yipleri bir qaç aylanmadan son boyuna ve diagonal yönelişlerde öz yerlerini avuştıralar, bunıñ neticesinde örneknin çevresinde basamaq şeklinde yüksekligi 5-7 ya da 7-10 mm olğan teşiçikler peyda olalar.
Örnek çevresindeki çilter büyük ve küçük örnek mevzuları ifadeli ve grafik çerçivesiniñ rolüni oynamaqnen bir sırada, toqulğan eşyağa örme effektini bereler.

Kilim toquma tehnologiyası onıñ örnek şekillerini de belgiley.
Bu — geometrik örnekler — romb, üçköşelikler ve ilâhre.
Kilimde ösümlik, deñiz ya da başqa tasviriy mevzular işletilse bile, olar geometrik şekillerini qabul eteler.
Qırım kilimlerinde, ekseriyet, sade geometrik şekillerindeki örneklerni rastketiremiz.
Bu, kilim örnegi mında inkişaf olunmağanını, inkişaf olğan ise bile, yalıñız resimni sadeleştirüv tarafına olğanını tasdiqlaylar.
Umumen, XX asırğa ait qırımtatar kilimleriniñ örnekleri bundan evelki devirge ait kilim toqumacılıqnıñ ananeviy elementleri ve kompozitsiyaları esasında işlengenler.
Olar eski eşyalardan tek renk aenkleri ile (tabiiy boyalar fabrika istisalınıñ boyalarınen deñişkeni tesir etken) ayırılalar.

XX asırnıñ başında Qırımda tek töşeme kilimler, namazlıqlar, örnekli ve sade kiyizler, eybeler, torbalar toqulğan.
Olarnıñ azırlanuvı em hocalıq-turmuş em de merasim ihtiyaclarınen bağlı edi.
Meselâ, bay kelinniñ ciyezinde 2-3 odanı töşemek içün kilimler ola edi.
Ekseriyet olarnıñ kölemi — 1,5 h 3,5m; 2 h 4 m, namazlıqlar 0,9 h 1,5 m kölemince ola turğan.
Kilimler pek tığız olmay edi, çünki olarnı gorizontal tezyalarda toquğanlar.

Müellif öz tedqiqat ve hulâsalarını 1945-1990 seneleri devrine ait kilimlerniñ talili esasına bazanıp yapmaqtadır.
Ameliy sanatnıñ diger çeşitlerinde olğanı kibi, kilim toqumacılıqnıñ özüne has tehnik ve bediiy usulları bar.
Olar qadimiy zamanlarda peyda olıp, ondan soñki asırlarnıñ sınavından keçkenler, şunıñ içün de olar ğayet qattıdır.
Bu esnafnıñ maddiy delilleri ğayıp oldı, bazı elementleriniñ adları, kilim örnekleriniñ resimleri unutıldı.
Ya asırnıñ başında elde toqulğan eşyalarğa ihtiyac eksildi de, halqnıñ facialı taqdiri neticesinde de onıñ bütün medeniy degerlikleri bütün dünya boylap sepildi de.
Buña baqmadan, sürgünlik yerlerinde de kilim toqumacılığınen oğraşqan usta qadınlarımız bu icadiyatnıñ nümünelerini bizim küngece alıp keldiler.
Özbekistanda Andijan vilâyetiniñ Palvantaş köyünde özüne has kilim istisalı boyunca merkez meydanğa ketirildi.
Onıñ esasını Qırımnıñ Sudaq rayonından çıqqan ustalar teşkil ettiler.
Orta Asiya halqları, özleri de qadimiy kilim toqumacılıq ananelerini taşığan halqlar olaraq, şübesiz ki, qırımtatar ustalarınıñ icadına tesir ettiler.
Buña baqmadan, taqdim etilgen nümüneler qırımtatar kilimleri olaraq baqıla, çünki olar Qırımdan çıqma milliy çizgilerni saqlap qalmaqtalar.

 Evde toqulğan kilim.
Kilimniñ kompozitsiyası çilterli, basamaqlı romblardan ibaret, olar zeminsiz boşluqta sıralarnen yerleştirilgenler.
Örnekni asıl etken basamaqlar kilim toquv tehnikasınıñ neticesinde asıl olğanlar.
Romblarnıñ er bir sırası digerinden renk ceetten farq ete.
Beyaz zeminli romblarnıñ üstünde kölemi küçükçe feruze tüslü romb, onıñ üstünde qoyu-gülgüli romb, onıñ ortasında feruze tüste küçük dörtköşelik yerleşken.
Ekinci sıra ise — feruze, onıñ üstünde qara, qaranıñ üstünde qoyu-gülgüli romb, onıñ ortasında feruze dörtköşelik yerleşken.
Kompozitsiyanıñ belli bir merkezi yoq, onı istegeniñ kibi devam ettirmek mümkün.
Kilimniñ tar çetlerinde bördür yolaqlar toqulğan, olar beyaz çızıqnen belgilengen olıp, üstünde bir-birini almaştırğan portaqal tüs, yeşil, qoyu-gülgüli "pahlava" örnegi toqulğan.
Yipler anilin boyalarnen boyalangan.
Bunı ötkür renkler isbat eteler.
Yün tegiz boyalmağan.

Aynı bu örnek muvzusı da, umumen kompozitsiyanıñ özü de bu ya da biraz deñişken variantı çeşit halqlarda, şu cümleden Orta Asiyada, Kavkazartında, İranda da mevcuttır.
Bu örnek em ayvanasravcılıq, em de yerleşken, topraq işlerinen oğraşqan qabileler arasında rastkele; onıñ tamırları qadimiy sanat elementlerine barıp yete.
Buña beñzegen basamaqlı romblar şekilindeki mevzular Turkmenistan ve Özbekistannıñ territoriyasında tapılğan eneolit kirametinde de işletilgenler.
Qırım kilim toqumacılığına olarnı Sudaq rayonında yerleşken oğuz-selcuklardan kelip çıqqan türkiy köçebe qabileleri alıp kelgenler, olarnıñ kilimlerinde bu mevzular ğayet keniş darqağan edi.
Elementniñ temsili topraq.
O ev, qadın ve umumen meyva bergen başlanğıç ğayesinen bağlıdır.
Rombnıñ ortasında noqtalar (bizim misalde — küçük dörtköşelik) urluq manasını bildire bile.
Ustalarnıñ özleri mevzunıñ manasını bilmeyler, o, yaraştırıcı belgi olaraq qabul etile.
Ustalar ifadeli renkler vastasınen örnekniñ ritm ve dinamikasını köstere bilgenler.

"Qıbrız" tehnikasında toqulğan kilim.
Negizi — pamuq, atması — yün, kilimniñ kompozitsiyası çilterli.
Bir sıra tişli medalyonlarnı romblar sırası deñiştire.
Başqa türkiy halqlarnıñ kilim toqumacılığında yardımcı rol oynağan elementler bu kilimde esas elementlerdir.
Tişli medalyon — biraz deñişken sekiz köşeli tepsiçik sanatta eñ qadimiy solârium temsillerinden biridir.
Tepsiçik zeminindeki romb, yuqarıda qayd etilgeni kibi, bereket ğayesinen bağlıdır, bu ğayeni şekilniñ ortasındaki noqta — urluq da tasdiqlay.
Örnekniñ umumiy manası aqqında aytacaq olsaq, o, endi yuqarıda aytılğanı kibi, bereket tilev ğayesinen bağlı.
Lâkin kilimni toquğan ustalar içün kompozitsiya tek yaraşıq olaraq qullanılğan.
Kilimniñ eki tar tarafı "pahlava" örneginen sıñırlanğan, "pahlavalar" kontrast tüslü.
Kilimni toquğan usta esas diqqatını onıñ kolorit çezimine ayırğan.
Qara zeminde qoyu-gülgüli ve feruze-kultyus tepsiçikler ve beyaz çerçiveli romblar zıncırı pek yaraşıqlı körüneler.
Romblarnıñ özleri kontrast renklernen ayırılıp turalar.
Kilimniñ dekorativligini elementlerniñ ritm ve ifadeligi qayd etmekte.

Evde toqulğan kilim, negizi pamuq, atması yün.
Kompozitsiyası yuqarıda baqılğan kilimge oşay, lâkin biraz deñiştirilgen.
Romblar zıncırınıñ yerine kilimniñ çevresi boylap altıköşelikler zıncırı çekilgen.
Ötkür renkler printsipi saqlanıp qalğan.

Yuqarıda baqılğan eki kilimniñ kompozitsiyası da İran, Kavkaz, Orta Asiyada ayvanasravcılıq qabilelerniñ kilim toqumacılıq istisalında rastkele.
Qırım sanatında ise olar, mında assimilâtsiya olğan ayvanasravcılıq qabilelerniñ kirsetken çeşit qatlamlarını aks ettireler.

Evde toqulğan kilim, negizi pamuq, atması yün.
Onıñ resimi Sudaq rayonı içün tipiktir.
Kilimniñ kompozitsiyası ağlıdır.
Onıñ esasında — altıköşelik ve romblardan ibaret bir-birine tiygen zıncırlar, olarnıñ içinde ise — daa küçük örnekler.
Altıköşeliklerniñ qara zemininde — ufaq altıköşelikler, olarnıñ da quvurçıq ilmekleri bar.
Altıköşelikniñ ortasında — 5 belgisi yerleştirilgen.
Romblarnıñ içinde — boynuzlı geometrik şekil.
Kilimniñ tar çetlerinde — bördür yolağı, onıñ zemininde sıranen 5 belgileri yerleştirilgen.
Bu belgi toqumacılarnıñ arasında "arslan ağzı" adınen bellidir.

Mezkür resim keniş malümat taşımaqta.
Onıñ kompozitsiyası, şu cümleden onıñ elementleri de, turkmenlerniñ yomud kilimleriniñ ğayet sadeleştirilgen resimidir.
Quvurçıq ilmekli altıköşelik — bu yomud tüylü kilimleriniñ esas medalyonıdır.
Rombnıñ ortasındaki geometrik şekil ise — ayvanasravcılıq qabilelerniñ sanatındaki klassik elementler, o, qoyun boynuzlı rombdan ibarettir.
İlmek şekildeki elementler "tırnaq" adınen bellidir.
Quş "tırnaqları", turkmen qabilesiniñ totemlerinden birisidir.
5 belgisiniñ manası aqqan suv ğayesinen bağlıdır.
Kilimniñ resimi eñ evelâ etnogenetik ceryanlar noqtiy-nazarından meraqlıdır.
Onıñ Qırım kilim toqumacılığında saqlanıp qalğanı şunı bildire ki, selcuk qabile birleşmesiniñ terkibine kirgen turkmen yomud qabileleri Qırımda assimilâtsiyağa oğranğanlar.
Yomud kiliminiñ örnegi sadeleşkenini, qadimiy qabile belgisi öz manasını yoq etkenini köz ögüne alsaq, Qırımda turkmen kilim resimleriniñ ananeleri yavaş-yavaş zayıflaşqanı aqqında hulâsa çıqara bilemiz.

Usta bu kilimni toquganda esas emiyetni onıñ süslenüvine bergen.
Qoyu zeminde örnekniñ elementleri ifadeli grafik belgiler kibi qabul etileler, olar qarama-qarşı renklernen ayırılğanlar.
Açıq tüslü elementler qoyu zeminde, qoyu tüsler — açıq zeminde.
Bu resimge açıq-aydınlıq, ifadelik, grafik çizgilerini bere.
Ağlı kompozitsiyanıñ özü ise sarı çevre sızığı ile qayd etilgen.

Evde toqulğan "taraqlı" kilim, negizi pamuq, atması yün.
Bu yerde bir-birini almaştırğan yolaqlar printsipi esasındaki kompozitsiyanı köremiz.
Kilim toqumacılıqta kompozitsiyanıñ bu çeşiti eñ eskisi sayıla.
O, palas kibi tüysiz kilimlerde saqlanıp qaldı; ağ-medalyonlı kompozitsiya tipine has olğan kilimlerde pek siyrek rastkele.
Kilimniñ boyu eki çeşit yolaqlardan ibarettir.
Keñce yolaq — romb ve "taraq" elementlerinden ibaret.
Kilimniñ ortasınla çift "taraq", kilimniñ eki eni bir yerge tikilgeni neticesinde peyda ola.
Yuqarıda qayd etilgeni kibi, bu element qırımtatar temsilinde büyük emiyetke malik olğan, çünki o, Çıñğızlarnıñ tamğası olğan.
Olarnıñ nesilleri — Geraylar Qırım hanlarınıñ sülâlesidir.
Tarca yolaq "pahlavalarnen" süslendirilgen, olarnıñ boyuna tek çevresi sızıqnen ayırılğan sade yolaq qoyulğan.
Resimniñ temsiliy manası aqqında bir şey aytmaq qıyın.
Kilimni toquğan usta oña tanış olğan ve onıñ tasavurında nasıldır manası olğan örnek mevzularını bir yerge toplap, kompozitsiya yaratqan.
Umumen, kilimniñ kompozitsiyası geometrik şeklindeki resim olaraq qabul oluna.
Usta qoyu-qırmızı, feruze, erılğan, altıntüsli, qara (zemin) kibi beş tüsni işletip, renk ifadeligine irişken.

Namazlıq, evde toqulğan, palas tehnikasında toqulğan.
Negizi pamuq, atması yün.
Esas elementleri — "taraq", "arslan ağızı".
Kompozitsiya — yolaqlı namazlıqnıñ qoyu-kultyus zemininde — keñ yolaq ve "taraq" — "arslan ağzı" — "taraq" üçlüginen ve çevresi sızıqlı, örneksiz eki renkli yolaqlarnen nevbetnen almaşalar.
Örnekniñ elementleri — bir tüslü, iri, açıq-aydın, ifadeli.
Namazlıqnıñ esas renkleri — qoyu-kultyus (zemini), feruze, qoyu-gülgüli.

Namazlıqnıñ kompozitsiyası namazlıqlarğa has kompozitsiyanen bağlı degil.
Namazlıqlarda mihrab tasviri olması şart edi.
İhtimal, qırımtatarlarnıñ arasında vaqıt keçken sayın namazlıq kompozitsiyasınıñ elementlerine qattı riayet etüv mecbur olmağandır.
Devirler keçken sayın namazlıqlarnıñ örnekleri pek deñişti, amma buña baqmadan, qırımtatarlarnıñ arasında namazlıq tek kölemi cetten farq ete, o, yatıp namaz qılğan insannıñ qıyafetine qararlaştırılğan.

Evde toqulğan namazlıq, palas tehnikasında toqulğan.
Negizi pamuq, atması yün.
Örnekniñ esas elementi — "taraq".

Mezkür kilimde, kompozitsiyanıñ merkezinde yerleştirilgen üç tişi eki tarafqa baqqan çift "taraq" elementleri, namazlıq boyu keñ yolaqnen sozulıp, mihrab şeklini açıq-aydın yaratalar.
Amma resimniñ eñ "ikâyeci" elementi — qarşımızda namazlıq olğanını tasdiqlağan eñ yuqarısında toqulğan küçük qara üçköşeliktir.
Bu üçköşelik namaz qılğan insan qaysı tarafqa secde etmek kerekligini, başını qayerge egmek kerekligini köstere.
Secde etkende baş ve qollarnıñ yerini "kösterip" toqumaq usulı Orta Asiyada da, Kavkazda da halq arasında işletilgen.
Bundan da ğayrı, üçköşelik — nazarlıq şekli olıp, qara küçlerden qorçalanğan.
Bu faktnıñ meraqlılığı şunda ki, islâm dinine ait diniy eşyanıñ üstünde putperestlik temsili saqlanıp qalğan.
Üçköşelik yerleşken yolaq bütün kompozitsiya içinde yeşil tüslü birden-bir element olğanı da tesadüf degildir.
Yeşil tüs — islâm dini tüsü eşyanıñ diniy harakterli olğanını bir daa tasdiqlamaq içün hızmet ete.
Kilim halq arasında diniy merasim — namaz qılmaq adeti saqlanıp qalğanınıñ delili olaraq, etnografik noqtaiy-nazardan büyük meraq doğurmaqta.
Onıñ dekorativ hususiyetleri gayet sadedir, mında işletilgen qoyu-qırmızı ve portaqal renkler, ihtimal, yalıñız bu boyalar olğanından sebeptir.
Biz baqıp çıqqan kilimlerniñ episi bediiylik noqtaiy-nazarından teñ qıymetli degildir.
Lâkin tarihiy, etnografik ceetten meraqlı olaraq, olar qırımtatar kilimlerine has çizgilerni ögrenmege ve belgilemege imkân bereler.

Böyleliknen, biz kilimniñ resimi, oğuz-selcuk qabilelerniñ migratsiya dalğasınen kelip kirgen, ayvanasravcılıq qabilelerniñ kilim toqumacılıq sanatına has örneklerniñ ğayet sadeleşken element ve mevzularını saqlap qalğanını köremiz.
Tarihiy keçmişleri oğuz-selcuk qabilelerinen bağlı ölgan turkmen, özbek, qırğız, azeybarcanlarnıñ kilimlerinde de böyle elementler darqaluvı bu faktlarnı isbat eteler.
Resim qattı geometrik harakter taşımaqta, örnekniñ er bir elementiniñ evel temsiliy manası ölgan, soñra o, coyulıp, dekorativ, eyilik tilegen temsilge çevirilgen.

Koloriti çeşit, renklerniñ sayısı yedi-sekizge çıqa — feruze, qırmızı tüslerniñ çeşit aenkleri işletilgen.
Böyle tüsler qırımtatar toqumacılığına has degil.
Mında asırdan-asırğa tek tabiiy boyalar işletilgen, olar ise böyle ötkür, keskin renkler bermegen.
Anilin qullanılğanı sebebinden, kolorit pek ötkür, renkler öz terenligi ve temizligini yoq eteler.
Elementlerniñ çevresi qayd etilmey, olar yerleşken zemininiñ qarama-qarşı tüsünen biri-birinden ayırılalar.
Tar şeritleri ğayet açıq örneklengen.

1990 senesinden berli Qırımda kilim toquvnıñ tehnik ve bediiy usullarını ğayrıdan tiklev boyunca programma işlep çıqılmaqta.
Qırımtatar qadın-qızlar birliginiñ teşebbüsi ile, Kaunterpart Konsortsium (Almaniya) fondunıñ qoltuvuvında Sudaq şeerinde kilim toqumacılıq merkezi teşkil etildi.
Programmanıñ yolbaşçıları — F. Asanova (al-azırda Cumhuriyet qırımtatar sanat müzeyiniñ ilmiy hadimi) ve soñra M. Çurlu bu programmanıñ yolbaşçıları oldılar.
Mezkür programma 1994-1995 seneleri amelge keçirilip başlandı.
Novorossiyskte saqlanıp qalğan yekâne qırımtatar tezyası tapıldı.
Onı Qırımğa alıp keldiler ve onıñ konstruktsiyası esasında daa 45 tezya cıyıldı.
Böyleliknen, Qırımda kilim toqumacılıq esnafını ğayrıdan tiklemek içün zemin yaratıldı.
Bugünde-bugün ananeviy kilim ciddiy tedqiqat, ecnebiy investitsiyalarnı celp etüv saasına çevirilmekte.
Ukrainada yiplerni tabiiy boyalarnen boyalavnıñ unikal tehnologiyası ise Qırım kilimlerini çet elde belli toqumacılıq merkezleriniñ eşyalarınen bir sırağa qoya.

Bugünde-bugün Qırımnıñ bir sıra rayonlarında kilim toqumacılıqnen oğraşalar.
1994 senesi Mamut Çurlu yolbaşçılığında Şarqiy Qırım boylap ötkerilgen ekspeditsiya, bu esnaf ğayrıdan tiklengenini ve inkişaf etkenini tasdiqlağan pek çoq materiallar qayd etti.

Bundan da ğayrı, albomda Razdolnoye (Aq-şeyh) rayonından (1997 s.) usta Niyara Reşatovanıñ kilimleri de taqdim etilgen.
Reşatova öz işinde anilin boyalarınen boyalanğan yün, sintetika, pamuq yipler qullana.
Ustanıñ kompozitsiya seçüvde fantaziyası sıñırsızdır.
O, çeşit geometrik şekillerni nevbetnen almaştırıp, çeşit kompozitsiyalar yarata.
Ananeviy "taraq" mevzusı, sınıq sızıqlar, yolaqlar, çift üçköşelik örnekleri muntazam tekrarlanğan rapport yaratalar.
Resimniñ lakonizm ve ifadeliligi Reşatova toquğan atta küçük kilimlerine açıq ifadelengen monumentallik bağışlaylar.
Koloriti açıq, sarı-altın renkler üstünlik etip, olarğa beyaz, qaverenki, portaqal, kök-yeşil tüsler qoşulğan.

Razdolnoye rayonından Gülnara Abduveliyeva ve Sundus Batırovanıñ kilimleri (1997, 1998 ss.) özlerine has kompozitsion çeziminen ayırılıp turalar.
Olar ananeviy örnek mevzularını, qarama-qarşı renklerni işletkenler.
G. Abduveliyeva toquğan namazlıqta boynuz örneginen yekünlengen ananeviy mihrab resiminen birlikte, aşağıda keñ şeritte de mevcut.
Mihrabnıñ qara zemininde bir-birini almaştırğan bir sıra elementler ayırılıp turalar-basamaqlı romb, altı köşeli medalyonlar, üslüpleştirilgen sekiz ışıqlı tepsiçikler.
S. Batırovanıñ kiliminiñ örnegi dekorativ elementler kibi qabul etilgen tırnaq şeklinde elementli medalyonlarnıñ transformatsiyasına esaslanğan.

Ekspeditsiya bağçasaraylı usta Vasfiye Zeytullayevanıñ kilim toqumacılıq eşyalarını (1997 s.) qayd etti.
Bu yerde de standart kompozitsiyalarda (sıranen yerleşken medalyonlar) ananeviy mevzular — basamaqlı ve tişli romblar, 5 belgisi ile küçük medalyonlar, "taraq" elementi işletilgen.

Alime Çauş (Kezlev ş.) ve Sabriye Eyupovanıñ (Saq rayonı) namazlıqları qırımtatar kilim toqumacılığında temelleşken kompozitsiyaları ile süslengen, amma örnek mevzularını çeçek örneklerinen birleştirip, er keresi yañı variantlar yaratılğan.

Ananeviy töşeme kilimlernen bir sırada küçük şekiller mahsulatı da keniş darqay.
Bu — toqulğan yastıqlar, qoltuq (kreslo, divan) örtüleri.

Zemaneviy qırımtatar kilimleriniñ talili şunı köstere ki, umumen alğanda, ustalar evelki toqumacılıq sanatınıñ ananeleri ve qazançlarına bazanalar.
Örneklerde geometrik şekiller, tamğa, yıldız ve küneş nişanlarını işleteler.
Koloriti keskin, ötkür tüslerden qaçınıp, eski eşyalarnıñ yımşaq, açıq aenklerine yaqınlaşmağa tırışalar.
Zemaneviy kilim toqumacılıqnıñ eñ eyi nümüneleri bu — ananelerge sadıqlıq ve şahsiy icadiy til araştıruvdır.

Bugünde-bugün qırımtatar professional ressamları kilim eşyaları içün eskizler yaratmaqtalar.
1996 senesi küzde Aqmescitte qırımtatar kilimleriniñ ilk sergisi ötkerildi.
Kilimlerniñ ekseriyeti Mamut Çurlunıñ eskizleri esasında toqulğan.
Olarnıñ örnekleri qırımtatar toqumacılığına has ananeviy örneklerdir, lâkin ressam olarğa yañı ve özgün mana bergen.
Kilimlerniñ koloriti sarı, bej, açıq-yeşil, kultyus, gülgüli, açıq-qırmızı renklerniñ birleşmesine esaslanğan.

Mamut Çurlu qırımtatar kilim toqumacılığı meselelerinen çoq vaqıttan berli ve maqsatlı sürette meşğüldir.
O, ta Özbekistanda yaşağan devirde Özbekistanda toqulğan qırımtatar kilimleri boyunca material toplav ve ögrenüvine, em de Orta Asiya halqınıñ manzaralı-ameliy sanatını ögrenüv meselelerine çoq küçüni sarf ete edi.
1983 senesi Mamut Çurlu Baku şeerinde olıp keçken Halqara simpoziumda "Ferğana vadiysiniñ bugünki tüklü kilimleri" maruzanen çıqışta bulundı.
1987 senesi Andijan vilâyetiniñ Palvantaş qasabasında qırımtatar kilimleriniñ istisalı mevcutlığı aqqında haberi oldı.
1987 senesi Leningradda ötkerilgen kilim toqumacılığı boyunca Halqara simpoziumında iştirak etti ve "Turkmenistan, Özbekistan ve Qırğızistannıñ zemaneviy halq kilimleriniñ bazı hususiyetleri" mevzusında maruzanen çıqışta bulundı.
Mamut Çurlu Palvantaş, Marğılan, Kirgilide (Özbekistan) qırımtatar kilimleri boyunca ekspeditsiya teşkil etti.

Onıñ tedqiqiy faaliyeti Qırımda da devam etmekte.
1994 senesi Çurlu Qırımtatar milliy galereyasınıñ qırımtatar kilimlerini araştıruv boyunca ekspeditsiyasına yolbaşçılıq yapa.
1995 senesi o, "Qırımtatar kilimi" mevzusında tedqiqiy iş yazdı.
Mamut Çurlu qırımtatar toqumacılıq eşyalarınıñ zengin kollektsiyasını topladı.
Olar bir qaç kere Moskvada, Kiyevde, Aqmescitte, Kefede numayış etilip, seyircilerniñ büyük merağını doğurdılar.
90-ncı yıllarda o, Kaunterpart Konsortsium fondu finansirlegen, qırımtatar halq kilim toqumacılığını ğayrıdan tiklev programmasında iştirak ete.
1996 senesi Mamut Çurlu Qırımtatar kilim toqumacılığını ğayrıdan tiklev leyhasına yolbaşçılıq yapa.
Qırımtatar toqumacılıq eşyalarınıñ örneklerini ögrenüv esasında ressam balalar içün "Qırımtatar örnekleriniñ mevzusı boyunca dekorativ resim ve applikatsiya" qullanmasını neşir etti.
Em de kilim toqumacılığı ustaları içün tehnikiy şablonlar sistemasını işlep çıqtı.
Bu qullanmanıñ emiyeti ğayet büyüktir.
Ayrıca şunı qayd etmeli ki, böyle neşir çıqarılğanı ilkidir, bu vaqıtqace qırımtatar halqınıñ manzaralı-ameliy sanatınıñ qazançları ile oquyıcı ve seyircilerni tanış etken ne kitap, ne de albom bar edi.
Qullanmanıñ eñ büyük emiyeti şunda ki, mındaki materiallarnıñ işletilüvi ğayet keniş ola bilecek, material amelde işletilmek içün qararlaştırılğan.
O, Qırım balalarını çoq asırlıq tamırları olğan qırımtatar medeniyeti ile tanış ete.
Tablitsalarnıñ materialları, balalarnen alıp barılğan ameliy işlerniñ neticeleri çoqtan-çoq müddetli ve daimiy sergilerniñ eksponatlarına çevirile bileler.
Sergiler ise öz nevbetinde, er bir qırımtatar doğğan kününden başlap körgen müitni (er bir qırımtatar evi toqumacılıq ve nağış eşyalarınen tolu olğan), amma soñki yüzyıllıq içinde ğayıp etilgen milliy müitni belli bir derecede yaratmağa yardım eterler.
Qullanmada toplanğan örnek materialları çeşit dekorativ resim, tasviriy sanat, nağış ve toqumacılıq tögerekleriniñ işinde qıymetli yardımcısı ola bilirler, urbalarnı süslendirüvde, interyerlerni yaraştıruvda, ve bunıñ kibi de, stsenografiya ve bala em de büyükler içün basma mahsulatında semereli işletilirler.

Qullanma eki qısımdan ibarettir.
Birinci qısmı — Mamut Çurlunıñ kiriş sözü ve Tatyana Sarkedovanıñ metodik işinden ibaret broşüradır.
Kiriş sözünde tarihiy, etnografik malümatlar ve bediiy-metodik tevsiyeler berilgen.
Mamut Çurlu örnek elementleriniñ ve örnek shemalarnıñ sistemasını teklif ete, olarnıñ yardımı ile er kes resimniñ yañı variantını yarata bile.
İşbu sistema qırımtatarlarnıñ halq sanatında örnek variantları yaratılgan printsiplerni aks ettire.
Broşüranıñ esas mündericesi — bu balalar bağçalarınıñ hadimleri içün örnekler ile çalışuv metodikasıdır, onı ocalarnıñ ihtisasını yükseltüv institutınıñ tecribeli metodisti T. Sarkedova işlep çıqtı.
Qullanmanıñ ekinci qısmı — bu büyük kölemli ayrı 42 tabaqta basılğan, qırımtatar nağış ve kilimleri örnekleriniñ renkli ve beyaz-qara tablitsalarıdır.

Qullanmanıñ müellifi Mamut Çurlu tablitsalarnıñ asıl nuhsalarını yaratuv üzerinde altı yıl devamında iş alıp bardı.
Bu iş çoq vaqıt ve ağır emek talap etken material toplav ceryanından ibaret, bu maqsatnen şahsiy ekspeditsiyalar ötkerildi.
Olarnıñ neticesinde fotoplönka ve slaydlarğa onlarnen qırımtatar kilimleri alındı, Moskva, Sankt-Peterburg, Berlin, Yalta, Bağçasaray müzeyleri fondlarındaki, Qırımda em de Türkiyedeki qırımtatar diasporasınıñ şahsiy kollektsiyalarındaki qırımtatar nağışlarınıñ yüzlernen eksponatlarınıñ resimleri sızıldı.
Daa 1990 senesiniñ başında keniş faydalanuvğa berilmegen, bu mevzuğa ait cenkten evel neşir etilgen tedqiqatlar tapıldı.

Al-azırda qolda toqulğan ananeviy eşyalar saasında Arzı Üseinova (Patel), (1975 senesi doğğan) çalışmaqta.
O, Benkov adına Cumhuriyet ressamlar oquv yurtunıñ bitiricisi, ihtisası boyunca grafik, belli ressamlar A. Üseinov ve 3. Trasinovanıñ qızı.
O, qırımtatar örnekleriniñ mevzusında toqulğan kilim ve namazlıqlarnıñ müellifi ola.

Zemaneviy manzaralı-ameliy sanatında qırımtatarlar içün ananeviy olmağan gobelen, makrame kibi toqumacılıq çeşitleri da inkişaf etmekteler.

Mamut Çurlu — gobelen ustasıdır.
M. Çurlu bediiy toqumacılıq ile 70-nci yıllardan berli meşğül.
"Yıl mevsimleri", "Suvnıñ doğuvı" kibi gobelenler seriyası Kadamcay kombinatınıñ profilaktoriyası içün eda etilgendir (1982 s.).
"Kâinat çarhı" kölemli toqumacılıq plastikası Taşkentte Yaşlar eviniñ körüşüvler zalını yaraştırmaqta (1987 s.), "Seyyaremizni saqlap qalayıq" gobelen triptihi de andadır (1987 s.).

Mamut Çurlunıñ gobelen yaratıcılığına daimiy araştıruv, ve eşyalar materialı, tehnikası, mevzusı, kölemini yañılatuv hastır.
Eger onıñ birinci eserleri tegiz toqumacılıq ananeviy tehnikasında işlengen olsalar ("Baar", 1979 s.), vaqıt keçken soñ ressam şekil ve mündericenen eksperiment ötkerip, kölemli toqumacılıq kompozitsiyaları ("Nar", "Ferğana natürmortı", 1987 s.) yarata.
Çurlu özbek ustalarınıñ arasında birinci olaraq qırğızlarnıñ ananeviy halq sanatınıñ materialı — çiyge (qasır toqulğan qamışnıñ çeşiti) muracaat etti.
Aynı zamanda içtimaiy mevzulardan faydalanaraq, "temsil-allegoriya aenkleri mevzularında ifadeli, ve manzaralı-nazik eserleriniñ seriyasını" yarattı.
Çurlunıñ qamıştan toquv tehnologiyasına yanaşuvınıñ özüne haslığı qamışnıñ yerine adiy ince çubuqlarnı qınapnen sarıp işlegeninde aks olundı.
Böyleliknen tezya işleriniñ seriyası — "Çaydiş" (1986 s.) ve sayre eserler peyda oldı.
Ressam bu tehnikada süjetli çoq eserler yarattı, olarnıñ üslüpleştirilgen manası manzaralı-ameliy çizgilerinen qayd oluna.

M. Çurlu material sıfatında qınap — ösümlikten yasalğan qaba yiplerni de işlete, olardan monumental aenkli kölemli-plastik kompozitsiyalar yarata.
Aynı bu materialdan yapılğan küçük eşyalarnı — toqulğan qutular, vazalar, meyva içün savutlarnı turmuşta qullanmaq mümkün.
Materiallar ile eksperimentler — cül-hirs tehnikasını (uzun tüylü özbek kilimleri) qamış toquvınen birleştirüv "Alanlıq" kompozitsiyasında ümüt etilmegen manzaralı-plastik ve ifadeli-emotsional neticeler berdi.
Bu eser 1980 senesi Taşkentte ötkerilgen Bütünittifaq sergisinde numayış etilgen edi.

M. Çurlunıñ bazı işlerinde halq nağışları ile, süzanelerniñ toq ve zengin renk aenklerinen, olarnıñ tantanalı ve bayram ritmli örnekleri ile muayyen bağ — "Yaz", "Belbağ", "Dua", "Leylek quşu" (1980 s.) — sezilmekte.

Ressamnıñ icadınıñ Özbekistan devirine qıymet keserek, A. Hakimov böyle yaza: "Özbek gobeleninde umumiy statistik vaziyeti zemininde Mamut Çurlunıñ icadı eñ dinamik ve istiqballidir".

M. Çurlu Qırımda icat eterek, kilim eserlerinen bir sırada nağış, applikatsiya tehnikasında dekorativ kompozitsiyalar yarata.
Olar resimniñ grafikligi, kontrast renk birleşmeleriniñ aenkliginen ayırılıp turalar ("Üç quş", 1999 s., "Duvalar-alsu", 1999 s.).

Klassik tehnologiyalar ve ananeden tış materiallar saasında Çurlunıñ keşfiyatlarını onıñ şegirti Vâçeslav Üseinov devam ettirmekte.
Onıñ eserlerini eki gruppağa bölmek mümkün — ananeviy tegiz toquv tehnikasında işlengen gobelenler ve qamış toquv tehnikası işletilgen acimli kompozitsiyalar.

V. Üseinovnıñ gobelenleri — abstrakt ya da şekilli kompozitsiyalardır, olarnıñ er biri — özüne köre bir felsefiy süitadır.
Olar tek sabırlı koloristik çizgilerinen degil de, fikir etmek içün teklif etilgen mevzularnen de ayırılıp turalar.
"Rean-Zi Bağçasınıñ on beşinci taşınıñ kesilişi" (1995 s.) gobelenine baqqan seyirci labirintke tüşe.

Vâçeslav özüniñ toqumacılıq kompozitsiyalarınıñ diger bir gruppasında ğayet çeşit materiallar — yipek, yün, sintetik yipler, cut, qamış atta demir oturğıçlarnıñ karkasından faydalana ("Yarıq ve kölge partiturası", 1996 s.; "Batayatqan küneşniñ kertikleri", 1995 s.).
Bu eserler özleriniñ standarttan tış olğanları ve koloristik çeziminiñ çeşitligi ile seyircilerniñ diqqatını özüne celp eteler.
Mındaki renklerniñ episi yanaşa renkten kontrast şekilde berilgen.
Üseinov bazı toqumacılıq kompozitsiyalarında "qurav" tehnikasından faydalana — "Camlanğan peyzaj" (1998 s.), "Bu bir şey degil" (1999 s.).

### 3.5. KİRAMET

Qırımtatarlar öz toprağında yaşamaq ve icat etmek imkânından marum olğan, sürgünlikke oğratılğan halqlarnıñ taqdirinen paylaştılar.
Qırımtatarlar Qırımdan quvulğan soñ, asırlar devamında yaratılğan halqnıñ maddiy ve maneviy-bediiy degerlikleri ğayıp oldı, eski esnaflarnıñ ananeleri üzüldiler.
Qırımtatar kirameti, maden kibi, şekillenüv yüksekliklerine irişip olamadı, lâkin o, turmuşta keniş qullanılıp, köy hocalağınıñ bazı saalarında ğayet zarur edi.

Bugünde-bugün, keçmişte qırımtatar kiramet sanatına müzey ve şahsiy kollektsiyalarda saqlanıp qalğan yalıñız bir qaç nushalar esasında qıymet kese bilemiz.
Mevzunı professional ceetten aydıntmaq maqsadı ile arheologik tedqiqatlarnıñ neticelerine muracaat etmege mecburmız.

Ta qadimiy devirlerde kiramet Qırım yarımadasında yaşağan adamlarnıñ ayatında büyük rol oynağan.
Kiramet, utilitar saa sıfatında peyda olıp, yavaş-yavaş estetik emiyetke de malik oldı.
Savut-saba bay evlerniñ interyeriniñ yaraşığı olıp başladı; dekorativ kiramet, şu cümleden, oymalar — mimarcılıqnıñ adiy ifadeli vastasından monumental sanat seviyesine köterildi.

1926 senesi Kefe ve Aluştanıñ yalıboyundaki qadimiy qırımtatar köylerinde N.S. Barsamov yolbaşçılıq yapqan keniş arheologik razvedka ötkerilgen edi.
Çeşit yerlerde (Qapsihorda) VІIІ-ІХ asırğa ait kiramet sobaları tapıldı.
A. Yakobson Çoban-Qulle etraflarında VIIІ-ІХ asırlarğa ait yigirmiden ziyade kiramet sobası taptı.
1957 senesi ise Qanaq deresinde (Üsküt köyü) çölmek pişirgen eki soba taptı.
Kene de Qanaq deresinde 1961-1962 seneleri SSSR İlimler Akademiyası Arheologiya institutınıñ M. A. Fronjulo yolbaşçılığındaki Qırım ekspeditsiyasında üç çölmek (ürk) sobasını tapqan edi.
Sobalar bayırlarda, özen yalılarında, yahşı keyfiyetli çamur qatlamları esapqa alınıp, qurula edi.

Çoban-Qullede tapılğan sobanıñ misalinde Qırım çölmek sobalarınıñ tışqı körünüşini ve konstruktsiyasını tiklemek mümkün.
Sobanıñ bir ocağı bar, keñligi 1,15 metr, uzunlığını bilmekniñ çaresi olmağan.
Ocaqnıñ astında ğarp divarı yanında 2 metrlik kerilme belgilene, o cenüp divarı tarafında 0,80 metrlik yükseklikte saqlanıp qalğan.
Ocaqnıñ sıcağı kenar kanalları boylap eşyalarnı pişirgen ocaqqa köterilgen.
1 metrlik uzunlığında saqlanıp qalğan kanal ocaqnıñ polından 0,40 metr yükseklikte başlana ve 40 dereceli meyilde töpege köterile.
Kanalnıñ keñligi (0,30 — 0,35 m) ğarp tarafta tarlaşa (0,20 m).
Soba ham toladan (0,50 — 0,20 m, qalınlığı 12-15 santimetr) qurulğan.
Ocaq temizlengende kül obası içinden VІІІ-ІH asırğa ait tübleri tögerek, çetleri tegiz amforalarnıñ parçaları tapıldı.
Çuqurnıñ içinde 100-den ziyade amfora bar edi.

Aynı o çuqurda tapılğan başqa kirametniñ arasında erte orta asırğa ait bir qaç parçanı qayd etmek mümkün.
Bu — tegiz ve yolaqlı kiramet parçaları, büyük ve küçük pifoslarnıñ tac, ayaq parçalarıdır.
Qol matarasınıñ boğazı ve sapları ile bir parçası tapıldı, matarınıñ tapılğan kenar qısmınıñ çeti qırmızı boyalı girlândalarnen süslendirilgen.
Büyük gügümniñ tacı ve parmaq basılğan tegiz sapınıñ parçaları qızıl çamurdan yasalğan tüztübli savutlarnıñ aşağı qısımları bulundı.
Yakobson yazğanı kibi, Çoban-Qulle kibi esnaf merkezlerinden amforalarnı tek yalıboyu köylerine degil de, Qırımdan tışqa da alıp kete ediler.
Olar qırımtatarlarğa qardaş, türkiy qabilelerniñ arasında darqay edi.(A. Yakobson. Srednevekovıye gonçarnıye peçi v rayone Sudaka).

Qanaq deresindeki çölmek sobasınıñ qazılmalarında bulunğan süslengen çeşit kiramet, Qırım çölmekçileriniñ mahsulatı Cenübiy-Şarq Avropanıñ çeşit rayonlarına (Don ve Şimaliy Kavkaz) alıp ketilgeni aqqında meseleni kötermege imkân bere, çünki andaki qazılmalarda da böyle kiramet tapılğan.

ХІІІ-ІХ asırlarda bardaqlarnıñ kütleviy istisalı Cenübiy-Şarq Qırımda yuzumcilik ve şarapçılıq saalarınıñ gürdeli inkişafınen bağlıdır.
Zan etsek, bu zamanda amforalar, antik devirde olğanı kibi, ekseriyet, şarap savutı olaraq qullanılğan ve bu sıfatta da mahsulatınen beraber deñiz ve özenler boylap darqağan.

ХІV-ХV asırlarda yarımadada yerli savutlar istisalı inkişaf ete.
O, Vizantiya ananelerine meil berse de onıñ Şarq dekorativ sanatına yaqınlığı sezilip turmaqta.

O devirde Qırımnıñ kiramet istisalı merkezlerinden biri Aluston (şimdiki Aluşta) edi.
Mında 1992 senesi Orta-Qulleniñ qazılmalarında nomay kiramet parçalarınıñ arasında eki saan bulundı.
Saanler — yüksek bediiy eserlerdir, olarnıñ çoq detalli mürekkep ve nazik örneklerini qayd etmeli.
Umumen alğanda, bu eşyalar numayış harakterni taşıylar ki, sini de qızıl çamurdan yasalğan.
Tübleri alqalı, beyaz angob üstüne polihrom tökülgen.
Tapılğan parçalarnıñ koloritinde sarı, qaverenkli tüsler üstünlik eteler.
Soñra bu tüsler qırımtatar kirameti içün hususiy renklerge çevirilecek.

Aluston qazılmalarında tapılğan kirametniñ arasında, quş ve ayvanlar tasvirlengen eşyalar sıq rastkeleler.
Quş resimleri olğan böyle örneklerni İznik şeeri (evelki Nikeya, Türkiye) kirametinde de rastketirmek mümkün.
Bu erte osmanlı kirameti "Millet eşyaları" adınen bellidir.
(F. Zare. Keramika islamskih vremön iz Mileta).
Bu eşyalardaki quşlar uçqan alda, yuvada oturğan, yuzum yapraqları arasında, bir-birine qarşı oturğan alda tasvirlengenler.
İşbu üslüp XIII ve XIV asırlarğa ait Vizantiya kirametinde tasvirlengen quş şekillerinden büs-bütün ayırıla.
Qırım kirameti Vizantiya kirametinden renk ceetinden de farq ete (D. Talbot Rays. Vizantiyskaya keramika).
Söz sırası, Cumhuriyet qırımtatar sanat müzeyiniñ ekspeditsiyası Dobrucadan ketirgen qırımtatar ustalarınıñ ХVІІІ-ХІХ asırğa ait nağışlarında da quşlar tasviri çoq rastkele.
Quş tasvirleri qırımtatar torevtikasında da rastkele (Qırımtatar sanat müzeyiniñ fondlarında üstlerinde quş ve balıqlarnıñ siluetleri oyulğan gügümler saqlanmaqta).

Tüstavuq — baqiylik ve canlanuv temsili sayılğan.
O, Vizantiyada olğanı kibi, Yaqın Şarqta da orta asır sanatınıñ eñ sevimli qaramanı edi.
Tüstavuq tasvirlengen Sarı-Kermen sinileri bediiy kirametniñ tar lokal gruppasını teşkil eteler.
Sinilerniñ episinde tüstavuqlar solğa çevirilgenler, olarnıñ bedenleri ince ve qısqa.
Qursaqları qabarğan, perçemli başları qısıq boyunları üstünde, aşağıdaki qanatları ğayet şekillengen (ekseriyet yolaq ya da örmelernen süslengen); yuqarıdaki qanatları, borsuq quyruğı kibi, ucları quvurılğan şekilinde şeritlernen süslengen.
Quşnıñ er yeri de qaverenkli, de yeşil renklernen süslengen.

Şunı da qayd etmek kerek ki, 1984-1994 seneleri Aluston qalesi territoriyasında tapılğan kiramet istasalı qalımtılarnıñ tedqiqat neticeleri, aşağıdakilerni farz etmege esas bere.
Şeerniñ şimaliy qısmında XIV asırnıñ ekinci yarısında, ekseriyet, açıq şekilde savutlar çıqarılğan, "sgraffito" örnekli suvarılğan kiramet istisalı boyunca ustahane çalışqan.
Anda bir usta çılışqan, ihtimal, bir qaç şegirti ya da yardımcısı olğan.
Bu adam, zan etsek, evel bu şeerde kimse meşğul olmağan suvarılğan kiramet istisalını yoluna qoymaq maqsadınen başqa yerden kelgen ustadır.
O, kiramet istisalınıñ ananelerinen yaqından tanış olıp, böyle istisal merkezleriniñ birinden çıqqandır.
Ustanıñ mahsulatını qomşu qalelerniñ ealisi de satın alğan, Demirci ve Ay-Todor qazılmaları bunıñ delili ola bileler.

Suvarılğan bediiy kiramet işlevi şeer esnafları saasına kirsetile.
Böyle istisal peyda oluv faktıiıi özü bile, XIV asırnıñ ekinci yarısında Alustonnıñ şeer merkezi olaraq inkişafında teraqqiyat etkenini qayd etmekte.

Orta asırlarda kiramet istisalı boyunca Qırımnıñ merkezlerinden biri Kefe şeeri edi.
Kefe ve Eski Qırımnıñ özünde işlep çıqarılğan suvarılğan kirameti, evelleri de olğan teren çanaq ya da pialalardan ibaret edi.
Olar esas resimni teşkil etken qalın sızıqlarle süslengen; örnekni toldurğan ince sızıqlar ise olarğa kontrast yaratalar.
Olarğa ait çizgilerden daa biri — ötkür polihrom (yeşil, qaverenkli, sarı) tüslerdir.
Mahsulatnı ucuzlatmaq maqsadınen, ekseriyet, eşyalarnı süslemey — monohrom qaldıra ediler.
Bunıñnen birlikte, oyuq zemin keniş işletilip başlandı.
O, çanaq ya da sininiñ içindeki tegizlikte qoşma, sıcaq qaverenkli aenk yaratmaqnen bir sırada (sini sırı, zemin terenletkende angob alıp taşlanğan soñ, bivasta kiramet üstüne töküle), ekseriyet, örneklengen resimlerde de relyeflik yarata edi.
XIV-XV asırlarğa ait Solhat ve Kefe kirameti, işte, böyledir.
Söz sırası, o, Rumıniya ve Bulğaristanda — qırımlılаrğa qardaş türkiy qabileler yaşağan Ğarbiy Qaratopraq boylarınıñ bediiy kirametine pek yaqındır (Ştern E.R. Feodosiya i yeyo keramika).

1980 senesi Kefeniñ şimaliy-ğarp civarlarında Baybuga özeni yalılarında Altın Orda devirine ait şeerniñ bir qısmı qazılğan edi.
Tedqiqat etilgen yadikârlıqnıñ kiramet materialı bir qaç çeşitke bölüne: yemek pişirilgen ve aşalğan suvarılmağan kiramet, qızıl çamur kirameti, tınıq sırlı kiramet, şamdan ve qandiller.
Tedqiqat uçastkasında cemi 8 bütün savut ve qızıl çamurlı, suvarılğan savutlarnıñ 72 parçası tapıldı.
Bundan da ğayrı, A malikanesiniñ ğarbiy binasındaki kiramet materialında yeşil sırlı, açıq renkli çamur savutınıñ parçası; şeerçikniñ köterilgen matеrialında ise qızıl çamur savutınıñ qandil örnekli küçük parçası tapıldı.

 Qızıl çamurlı suvarılğan savutlar bir qaç şekilden ibarettir:
 angob üstünden tınıq sırnen qaplanğan, qalın ve ince sızıqlarnen sgraffito örnekli sini ve çanaqlar, pialalar;
şamdan ve çıraqlar, qazılmalarda tapılğan kirametniñ arasında suvarılğan gügümlerniñ boğaz parçaları da bar edi.
Olarnıñ saplarınıñ yuqarı qısmı yüksek boğazlarınıñ ortasına pekitilgen.
Olar angob üstünden suvarılıp, boğazları oyma sızıqlarnen yaraştırılğan.
Bu savutlar, Azaq (Azav) şeerinde yasalğan bir saplı gügümler tipine yaqın.
 
Quvurçıqlı burumlar ve doğru sızıqlarnen süslengen, yeşil sırlı monohrom çanaqnıñ tapılğan tübü büyük meraq doğura (Tek bir parçası saqlanğan).
Bu mevzu Azavnıñ monohrom çanaqlarınıñ süslenüvinde işletile.
Böyle şekildeki çanaqlar qızıl çamurlı suvarılğan savutlarnıñ keniş darqağan tipidir, olar Azavnıñ Altın Orda devrine ait qatlamlarında rastkeleler.
Böyle çanaqlar yerli istisalınıñ kirametinden, şu cümleden, Kefede keniş taqdim etilgen.
Sır astında sgraffito örnegi ile, ekseriyet, polihrom olalar.

Sırı astında örnegi ölgan çanaqnıñ parçası da ğayet meraqlıdır, suvu tınıq, yeşil.
Saqlanğan kenarınıñ örnegi beyaz angob ile yapılğan bir tarafqa doğrultılğan, azaçıq burulğan "tamçı"larnıñ eki sırasından ibarettir.
Qoyu qarışmanen işlengen angob örnegi tek örnekni qabarıq degil de, savutnıñ üstüni de qabarıq köstere.

Burulğan tamçılar şeklindeki örnekler kaşin çanaq ve sinilerniñ süslenüvinde de keniş qullanılğan.
Olarnıñ üstündeki resimlerniñ bu elementleri de azaçıq qabarğandır.
Qırımğa kaşin savutları XIII asırnıñ soñunda XIV asırnıñ soñuna qadar, Volgaboyu şeerleri ve Orta Asiya merkezleri ile, sıqı alâqalar devrinde, şu cümleden, Saray ve Horezmden kelmesi mümkün edi.

 Qasabada tapılğan açıq şekildeki savutlarnıñ arasında, sgraffito örnekli ve monohrom sini ve çanaqlardan ğayrı, tübastı yüksek ya da alçaq, çetleri açıq, ince, dogru ya da azaçıq qayırılğan taclı, piala şeklindeki çanaqlar ayırılıp turalar.
Olar angob üstünde sarı, yeşil sırnen qaplanğan; angobsız tegizlik sarı sırnen boyalanğan, angob tegizligi sırlanğan.
Bu soy örnekli ve şekilli savutlar Qırımnıñ bir sıra yadikârlıqlarında, Altın Orda Azav materiallarında, Volgaboyu şeerlerinde XIV ve XV asırnıñ birinci yarısına ait qatlamlarında tapıldı.

Baybuğa yalılarındaki (Kefe) qasabanıñ kiramet materiallarınıñ talili Qırımnıñ ögrenilgen ve neşir etilgen abideleri arasında unikal, dep saymağa esas bere.
Bütün kiramet kompleksi Altın Orda deviriniñ Azav istisalında öz analogiyalarını tapa, bu ise umumen kompleksniñ XIV asırnıñ ekinci yarısı ve soñuna ait, dep qayd etilmesine esas bere.
Süslerniñ bazı farqları, esasen suvarılğan kirametniñ sgraffitosınıñ Azav ve Volgaboyu analoglarından farqı ve, aksine, örneklerniñ Qırım merkezleri, hususan Kefe örneklerinen yaqınlığı, olar yerli, qırımlı olğanını tasdiqlay.
Aybabinanıñ fikirine köre, qasabağa pek yaqın yerleşken Solhat (Eski Qırım) bu merkezdir.
 
Qırımda çıqarılğan kiramet eşyalarını Azaq qazılmalarınıñ materiallarında rastketirmek mümkün.
Suvarılğan kirametniñ importında Azaqnıñ issesi ortaca 50-60 fayıznı teşkil ete.
Qırım eşyaları Qırımnıñ cenübiy-şarq şeerleriniñ (Sudaq, Solhat, Kafa) mahsulatınen taqdim etilgen.
Şekillenecek qarışmalar ğayet yımşaq, qumlu qarışmalar deyerlik yoq, irikireç qarışmaları tabiiydir.
Pişirmesi tegiz, kultyus-qaverenkli.
Assortimenti ğayet çeşit: çanaq, sini, tarelka, çanaq, gügüm, basma örnekli gügümler, ilmekli saplı badiye şeklinde savutlar ve saire.
 
1664 senesi Balıqlavanı ziyaret etken orta asır türk entsiklopedisti E. Çelebiniñ aytqanlarına köre, XVII asırnıñ ortalarında Qadıköyniñ (Balıqlava) bütün ealisi tatarlıq (türkiy tilli) eken.
1992-97 seneleri Qadıköyniñ territoriyasında ötkerilgen arheologik tedqiqatlarnıñ neticesinde suvarılğan kiramet parçaları tapıldı.
Bu — suvarılğan çanaq, sini, gügüm ve qumanlar.
Eşyalar monohromlı, sarı, qaverenkli, yeşil renklerniñ çeşit aenklerinen suvarılğan, marganets ekşiligi qoşulğanı neticesinde eşyalar ekseriyet çubarlanğan.
Mezkür territoriyanıñ orta asırlarğa ait inşaatlarnıñ hocalıq çuqurlarınıñ kompleksleri XIV ve XVIII asırnıñ birinci çerigine ait materiallar ile taqdim etilgen.
Tapılğan brak kiramet parçaları, ocaq ayaqları — üç ayaqlı tiremeler — olardan suvarılğan savutlarnı pişirgende faydalana ediler, cam kibi qoyu-yeşil tüste şlak parçaları kiramet yerli istisalğa ait olğanını tasdiqlaylar.
XIX asırnıñ soñunda ve XX asırnıñ başında Balıqlavanıñ kiramet istisalı Balıqlava buhtasınıñ yuqarısında mücesemleşken edi.

Qırımtatar kiramet sanatı, qomşu memleketler çölmekçilik istisalınıñ qazançlarını qabul eterek, yat medeniyetler tesirini sezerek, yerli kolorit, anane ve şahsiy dünyabaqışlarınen zenginleşerek, manzaralı-ameliy sanatınıñ başqa çeşitleri kibi, o da yükselüv ve tüşkünlik basqıçlarını başından keçirdi.
XX asırnıñ başında kiramet saasını arteller, esnaf tsehleri sıfatında, ğayrıdan tiklemek areketleri yapıldı, lâkin qırımtatarlarnıñ ayatında yüz bergen siyasiy, iqtisadiy deñişmeler kirametniñ bediiy-utilitar degerlikleriniñ ğayıp oluvına alıp keldi.

Cumhuriyet qırımtatar sanat müzeyi ve Aqmescit bediiy müzeyiniñ fondlarında saqlanğan kiramet eşyaları belki bediiy degil de, tarihiy maddiy nümüneler olaraq nisbeten ziyade meraq doğuralar.
Bu, 20-30-ncı senelerde sovet ükümetiniñ sanatına has üslüp ve yönelişlerini aks ettirgen artellerniñ kütleviy mahsulatıdır.
O yıllarda eşyalarnıñ süslenüvi, ekseriyet, etrafımızdaki aqiqat manzaralarını, kommunistik temsillerni aks ettirüvnen sıñırlana edi.

"Bağçasaray" vazası, — "İleri" arteliniñ mahsulatı — yalıñız tasviriy sanatta degil, manzaralı-ameliy harakterli eşyalarda da öz aksini tapqan "konstruktivizm"niñ aydın nümünesidir.
Savutnıñ geometrik şekilleri qırımtatar nağışlarını añdırğan şartlı çeçek örnegidir.
Hansaraynıñ mimarcılıq mevzuları, resimniñ oyulğan çerçivesi — bularnıñ episi devirge uyğunlıqtır.

Bazarnı sanayı istisalı savutlarınen tolduruv, çölmekçilerniñ eşyalarına ihtiyac olmağanı esnafnıñ sönmesine alıp keldi.
Ondan soñki yıllar devamında qırımtatar çölmekçilik ananeleri hatırlanmadı.
1970-nci yıllarnıñ soñunda Qırımdan tışta peyda olğan professional usta-kirametçiler başqa medeniyet ananelerinde terbiyelengenler.
Bugünde-bugün Qırımğa qaytqan ressamlarnıñ ögünde unutılğan esnafnıñ ananelerini tiklev kibi, mürekkep vazife turmaqta.

Belli ressam Mamut Çurlunıñ icadı özüniñ çeşitligi ve çoq taraflı olğanınen ayrette qaldıra.
Kirametçilik — ressam icadınıñ daa bir meraqlı saası.
M. Çurlu öz işlerinde halq sanatınıñ kütleviy mevzularından faydalana — gügüm, selbi, yüzüm pıtağı ya da salqımı.
Bu tasvirler qırımtatarlarnıñ maden, taştan yasalğan eşyalarında ve ananeviy toqumacılıqta sıq rastkeleler.
Mamut Çurlunıñ manzaralı tabaqları şekil ve örneklerniñ uyğunlığı ile, sızıqlarnıñ de ösümlik örnegi, de mimarcılıq peyzajı, de arap yazılarını asıl etken tegiz ritmi ile diqqatnı özlerine celp eteler.
Olar öz gamması ile kilimleriniñ sabırlı koloriti ile ve qırımtatar nağışınıñ ğayet uyğun renk birleşüvleri ile sesleneler.
Çurlu ananeviy Orta Asiya çamur oyuncağına muracaat ete.
Usta yaratqan ufaq mahlüqlar, eski zamanlarda kibi hucur boyalanğan olıp, insanlarnı qaza-belâlar.

Seitmemet Yaqubov professional kirametçiler sırasına kire.
O, 1938 senesi Qırımnıñ dağlıq tarafında doğdı.
1944 senesi olarnıñ qorantası Kostroma vilâyetine sürgün olundı.
Soñra 1956 senesi Özbekistanğa köçti.
Yaqubov P. Benkov adına Cumhuriyet bediiy oquv yurtunı bitirdi.
1978 senesi A. Ostrovskiy adına teatr-bediiy institutınıñ bediiy kiramet bölügini bitirdi.
1990-ncı yıldan berli Qırımda yaşay ve icat ete.

S. Yaqubov turmuş ve manzaralı kiramet saasında çalışa.
Onıñ çay ve şerbet içün servizleri (çini, sır, altın) Orta Asiya kirameti tesiriniñ izlerini taşımaqtalar.
Bunı añlamaq da mümkün, Yaqubov çoq yıllar devamında Taşkent еksperimental-icadiy kombinatında küçük tiraj ve öriginal kiramet ressamı olaraq çalıştı.
90-ncı yıllarda Yaqubovnıñ icadında, material ananeviy olğanına baqmadan, taşığan manası ceetten eykel kompozitsiyalarnı añdırğan eserler peyda oldılar.
"Protsess" adlı işinde, büyük şar ve ondan ayırılğan bir kesekni ressam dünya, yer ve ondan qoparılğan, quvulğan halqnı — onıñ semetdeşlerine nisbeten vahşiylikni, işte, böyle tasvirley.
S. Yaqubovnıñ kiramet kompozitsiyaları Özbekistan ve Qırımda cemaat binalarınıñ interyerlerini yaraştıralar ("Yır", "Yer seyyaresi" dekorativ vazaları, 1980-1990 ss.), raatlıq komplekslerine pek kelişeler ("Sahra gemileri", "Gece gülü", 1990 ss.), bazılarını Cumhuriyet qırımtatar sanat müzeyi satın aldı ("Protsess", 1990 s.).

İzzet Ablayevniñ (1940 s. d.) icadını talil eterek, ressamnıñ ampluasını belgilev meselesi pek qıyın olğanını köremiz.
Onıñ icadı o derecede çeşit-türlü.
70-nci yıllarda Ablayev Orta Asiyanıñ monumentalci-ressamlarından biri edi.
O, Özbekistan Ressamları birliginiñ Sergiler zalı interyeri ve eskteryeri içün dekorativ vazalar yarata (1974 s.); Soçide "Özbekistan" sanatoriysiniñ ileri anbarı içün dekorativ çeşme (1976 s.); Taşkentte Aviaqurucılar medeniyet sarayınıñ vestibüli içün "Muzıka" dekorativ relyefli panno (1980 s.); Taşkent şeer icra komitetiniñ sımarışınen raatlıq bağçası kirametini (1982 s.) yarattı.
Bu, ekseriyet, abstrakt, nefasetli plastik şekiller, olarnıñ o ya da bu milletke has hususiyetleri yoq.
Bu daireniñ eñ eiy işleri — Örenburgda Pobeda caddesindeki dekorativ çeşme (1987 s.), Taşkentte yerleştirilgen raatlıq bağçaları plastikaları, dep saymaq mümkün.
Ablayev, kürreli, geometrik şekillerni çevresi qıyş sızıqlı şekillernen birleştirip, büyük ustalıq ile hucur, serguzeşt kompozitsiyalar yarata.
Bazıda olar tılsımlı ösümliklerni añdıraraq, bağça ve raatlıq yerlerine masal aenkini bağışlaylar.
Bu işlerniñ tek körünіşleri degil de, olarnıñ alelhusus renkleri de diqqatnı özlerine celp eteler.
Renkli (yeşil, mavı) asırlarnıñ koloristik effektleri etraftaki ösümlüklerniñ tabiiy tüslerinen birleşip, tabiatnıñ taze ve gürlügini qayd eteler.
Şamot, çamurdan yasalğan monumental-manzaralı kompozitsiyalar endi o vaqıt ressam temiz halq materialları ve şekillerine meil bergenini belgilediler.
70-80-nci seneler — Ablayevniñ icadında kiramet saasındaki semereli iş yıllarıdır.
O, kiramet zavodını Özbekistan bediiy fondu yanındaki ameliy sanatnıñ eksperimental-icadiy kombinatına çevire.
Onıñ direktorı ola, icat ete ve cumhuriyet, bütünittifaq sergilerinde iştirak ete.
İ. Ablayev çamurnı is ete, onıñ bütün imkânlarından faydalana, culâlamaq, oymaq, sırlamaq kibi tehnikalarnı qullanuvda, ressamnıñ professionallığı sayesinde zemaneviy ve ananeviy işler yaratıla.

Fevzi Seythalilovnıñ icadı öriginal ve özgündir.
O, 1959 senesi Samarqandda doğdı.
1986 senesi P. Benkov adına Cumhuriyet bediiy oquv yurtunı bitirdi, bundan son, çoq yıllar devamında Taşkentte ameliy sanat eksperimental-icadiy kombinatta çalıştı.
Seithalilovnıñ ilk eserlerinde belgilengen hususiy çizgiler onıñ ilerideki icadında esas olıp qaldılar.
Onıñ, kaşpo, savutlar, qandiller kibi turmuş eşyaları bile mana ve temsiliy yük taşımaqtalar ("Baar natürmortı", 1987 s.; "Horaz", 1987s.; "Alev", 1998 s).
Soñki yıllardaki eserleri — "Keçmiş ve tüşünceler" (1995 s.), "Eski degirmen" (1995 s.), "Tüşünceler № 44" (1995 s.) yalıñız özleriniñ adlarınen bile olarnı ciddiy ve tüşünip qabul etilmesine azırlaylar.
Taacip etilecek şey, nasıl ola da, usta kiramet kibi ananeviy sanat çeşitinde keskin sotsial ve teren ahlâqlı problemalarnı kötere bile.
Seithalilovnıñ eserleri manalı ve müncericeli, olarnı sabırnen seyir etmek ve ögrenmek kerek.
Ekseriyet, bu lakonik, umumiyleştirilgen şekiller degil de, "tertipli" plastik kompozitsiyalardır.
Olar qaramanlar, mimarcılıq parçaları, peyzaj elementleri ve turmuş detallerinden ibaret olıp, parlaq bediiy obrazlar yaratalar.

F. Seithalilov — umumiy ve şahsiy sergilerniñ daimiy iştirakçısı, 1995 senesinden berli Ukraina Ressamları birliginiñ azası.

Şamil İlyasov (1960 s.), professional kirametçi-ressam.
1984 senesi Duşanbe ressamlıq oquv yurtunıñ kiramet bölügini bitirdi.
Nurek şeerinde bediiy mektepte ocalıq yaptı.
1988 senesi Qırımğa köçip keldi.
İcadiy işnen faal oğraşa, cumhuriyet sergilerinde iştirak ete.
III Bütünittifaq bediiy icadiyatınıñ mukâfatını qazandı (1989 s.).
Esasen şamot ile çalışa.
Bir sıra kamer plastik kompozitsiyalar yarattı — "Dostlar" (1986 s.), "Deve üstünde oğlan" (1993 s.), "Navrez" (1994 s.), "Tuvğan viranelerniñ sadası" (1998 s.).
Ş. İlyasovnıñ çamurdan yasalğan oyuncaqları — ömürden alınğan qaramanlardır — qartiy, çoban-bala.
Alışqan eşyalarımıznıñ arasında tasvirlenip, olar, balalarğa has yumor ve şohluq ile ikâye etilgen manzaralı janr levhalarına çevirileler.

Rustem Yaqubov (1966 s.) 1985 senesi P. Benkov adına Cumhuriyet bediiy oquv yurtunı bitirdi, bir qaç yıllar bediiy kombinatta icracı-eykeltıraş olaraq çalıştı.
1988 senesi A. Ostrovskiy adına teatr-bediiy institutına kirdi.
Onı bitirgen soñ, 1993 senesi Taşkentte "Gelios" küçük işhanesiniñ baş ressamı oldı.
1994 senesi R. Yaqubov Qırımğa köçti.
Kirametçiniñ eñ eyi işleri sırasına şerbet toplamı (eki eşya, 1989 s.), "Kaktuslar" dekorativ plastikası (1989 s.), "Nar" şıralar içün içimlik toplamı (1990 s.) kireler.
Soñki yıllarda Yaqubov ufaq şekiller plastikası janrında çalışa (88, s. 65).
Onıñ manzaralı kiramet kompozitsiyaları hususiy halq tipajları kirsetilüvinen ananeviy tüs ala, qadimiy materialnıñ yañı ifadeli plastik imkânlarını aks ettirüvdeki ıntıluvlar ise eşyalarğa zemaneviylik bağışlay ("Göl yanında", "Küz natürmortı", 1990 s.).

Abdül Seit-Ametov — dizayner, grafik.
O, 1970 senesi Taşkentte doğdı.
1989 senesi P. Benkov adına Cumhuriyet bediiy oquv yurtunı, soñra Harkov sanayı-bediiy institutınıñ grafik bölügini bitirdi.
Seit-Ametov kirametke ayırıca sevgi besley.
Bir qaç yıl evelsi, çölmekçi ustanıñ çalışqanını ilk kere körip, o, bu zenaatqa sevda ola.
Abdülniñ arzusı yıllar keçken soñ amelge keçti.
Seit-Ametovnıñ kiramet eşyaları yahşı tanıla.
Onıñ kaşpo, vaza, bardaqları turmuş savutları çerçivesinden çıqalar.
Olarnıñ degerligi — şekillerniñ alelhusus plastikliginde, siluetlerniñ nefasetligindedir.
Usta renkli sırnı işletmey, pişken çamurnıñ sıcaq aenkini saqlamağa tırışa, ya da tütetüv usulınen nazik kultyus-qara aenk asıl olmasına irişe.
Kiramet eşyalarınıñ süslenüvi minimum ola — bardaq ve çereplerniñ üstünde ya da tabaqlarnıñ kenarında yengil oymalar.
Ananeviy qırımtatar savutlarınıñ şekillerini tekrarlağan kiramet miniatüraları seyircilerniñ diqqatını özüne celp eteler.
Acayip renkli, tınıq-yıltırağan, tegiz eşyalar usta kemalına yetkenini bildireler.

Abdül Seit-Ametov ve Rustem Yaqubov özgün ressam ve kirametçiler olmaqnen bir sırada, olar istidatlı pedagoglardır.

1999 senesi aprel ayında Halqara "Vozrojdeniye" fondu Qırımtatar sanatı müzeyi esasında "Çamur örnekleri" balalar kiramet mektep-studiyasını tesis etti.
Studiya çalışqan eki yıl içinde onıñ ustahanesinden çeşit millet vekillerine ait 200-ge yaqın bala keçti.
Studiya oquv ceryanı basqıç-basqıç alıp barılğan nazariy ve ameliy meşğüliyetler esasında qurulğan, balalar başta jivopis, resim, yasamalarnıñ esaslarını ögreneler, soñra kiramet istisalınıñ usullarını — qalıplav, tezya başında iş, pişirüv, süslev işlerini menimseyler.
Tehnikiy bilgiler qırımtatar manzaralı-ameliy sanatınıñ ananelerini ögrenüvnen pekitileler.
A. Seit-Ametov, R. Yaqubov ve studiyanıñ yolbaşçısı F. Asanova işlep çıqqan programma standart oquv ceryanını teklif etmey, o, bundan da müim — ögretmek ve terbiyelemek kibi vazifeler qoya.

Qırımtatar kirametçileriniñ çoqusı öz milliy sanatınıñ ananelerinden üzülgen alda tasil aldılar ve ressam olaraq şekillendiler.
Olarğa olarnıñ yaş zenaatdaşları ve şegirt lerine keçmişteki ustalarnıñ mirası nen üzülgen bağnı ğayrıdan tiklep qırımtatar kirametiniñ evelki şu retini qaytarmaq sırası tüşe.

### 3.6. ESNAFLARNIÑ DİGER ÇEŞİTLERİ

Göncülik istisalı — Qırımda keniş inkişaf etken saa edi.
Saqlanıp qalğan gön eşyaları ve olarnıñ parçaları şunı tasdiqlaylar ki, mında teri işlev (tabanacılıq) qadimiy zamanlardan tanış edi.
Göncülik istisalı, ameliy sanatnıñ diger çeşitleri kibi, qullanılğan tehnikiy usullar ve materiallarnen sıqı bağlı edi.
Qırımtatarlarnıñ ayvanasravcılıq hocalıqları, hususan Qırımnıñ çöl tarafında, bu soy esnafnıñ inkişafına qoltutqan.
XX asırnıñ başında Qırımda pek çoq göncülik zavodları ve ustahaneleri ölgan.
Olarda teriden işlengen savutlar, qutular, torbalar, ayaqqaplar, quşaqlar ve daa bir sıra turmuş eşyaları çıqarıla edi.
Tericilik tsehleri büyük, keñ binalardan ibaret olıp, sepi, boya, qurutmaq içün ayrı odaları olğan.
Azbarda qazılğan çuqurlar, çetleri çamurnen sılangan, ya da taş fıçılar yerleştirile, mında kireçli suvda eçki ya da qoyun terileri sılatıla edi.
Cibigen terilerni yününden temizlep, kireçi yuvula, sepi maddelerinde tutulıp, soñ boyalana ve, niayet, culâlana edi.

Teriler eskicesine işlene edi.
Tek bazı işhanelerde istisalnı mehanizmleştirip başladılar (yuvmaq ve culâlamaq).
Eger evel teriler qolnen, adiy qızılçıq çubuğınen culâlansa, asırnıñ başında ise culâlav işleri içün, üç adam hızmet etken, mahsus maşina işlete ediler.
O yıllarda qayd etkenlerine köre, "mehanizmleştirüv ve kooperirlenüv Bağçasaraynıñ esnafçılıq sanayısındaki inqılâptır".

Elyazma kitapları halq idrakiniñ hazinesidir, olar asırlar terenliginden sadalar köterip, zemaneviy oquyıcığa halqnıñ tarihı aqqında malümat bereler.
Pergament, teri ve kâğıt negizinde yapılğan pek çoq elyazma kitaplar da sanat eserleri, insan icadınıñ mahsulıdır.
Ayrıca er bir qolyazma kitap oquyıcınıñ diqqatını özüne celp ete, ögrenüv ve tedqiqat inşaatına çevirile.

Cıltçılıq — sepicilik istisalınıñ ayrı bir saası edi.
Bu saa XVII ve XIX asırlarda gürdeli inkişaf ete.
XX asırnıñ başlarına barıp ise o, yekâne sımarışlardan ibaret olıp, sönip başlay.
Teri cıltnı culâlavnıñ adiy usulı — basma edi.
Cıltçılar ve meşin eşyalar yapqanlarnıñ episiniñ de bu tehnikada çalışmağa iqtidarları yetmey edi, basma işlerini mahsus usta eda ete edi.
Gravirovkanı bazıda relyef basmanen birleştire turğanlar.
Bu tehnika o derecede paalığa tüşken ki, ekseriyet, basma resimlerinen cıltnıñ tek yüzüni yaraştarğanlar.
Şarq — altın qaplamanıñ (yaldızlamanıñ) vatanıdır.
Yaldızlama Qırımda keniş qullanılğan.
Sade yaldızlama örnekke altın noqtaçıqlar basıluvdan ibaret olğan, soñra mürekkep örnekler yaldızlamağa ögrengenler.
Deve terisi ya madenden kesilgen qalıplar yardımınen, altın qaplanğan mürekkep kompozitsiyalar yaratılğan.
Atta çeşit aenkli altın işletilgen.
Terini bediiy işlevniñ daa bir qıymetli tehnikası — mozaika — (applikatsiya ya da intarsiya) edi.

Meşin cıltlarnıñ hususiy çizgilerinden biri — maden qoşmalarını işletüvdir.
Köşelikler, kitapnı qapatmaq içün toqalar, qaplar ise kitapnı tek qorçamalaq içün degil de, onı yaraştırğan qısmı edi.
Altın ve kümüş qaplamaları, filigrañ tehnikasında işlenip, meşin cıltqa pek kelişe edi.

Devir meşin eşyalarınıñ ğayet sıñırlanğan sayısını qaldırdı.
Meşin nümüneleriniñ çoqusı dımlıq, ateş ve başqa tışqı faktorlardan sebep ğayıp oldı.
Elde etilgen malümatlarğa köre, meşin cıltlı qırımtatar kitapları Angliya, Almaniya, Rusiye, Ukrainanıñ (Lvov) müzeylerinde, arhivlerinde ve kitaphanelerinde saqlanmaqtalar.

Asırnıñ başında Qırımda kiyiz tsehleri mevcut olıp, olar şeerlerniñ bütün bir maallelerini işğal etken ediler.
Kiyizcilerniñ ustahaneleri keñ, yarıq, abadan binalardan ibaret olğan.
Usta mahsus kedikler ile tintilgen yunni bir qaç qat etip, töşelgen qasırnıñ üstüne yerleştirgen, soñ onı nomay, sıcaq suvnen sılatqan.
Böyleliknen azırlanğan yunni tığırçıqlap sarğanlar ve bir buçuq saat devamında onı ayaqlarınen taptağanlar.
Azır kiyizni açıp, çetlerini maqasnen tegizlegenler, kene de sıcaq suvnen sılatıp, qurutmaq içün avağa çıqarıp asqanlar.
Qırımda kiyiz turmuş ve istisal ihtiyacları içün işletilgen.
Er bir tatar evinde yerge töşelgen kiyizler, namazlıqlar olğan, olarnı, hususan çöl taraflarında, boyalğan yünnen örneklegenler.
Hocalıq ihtiyacları içün kiyiz yardımcı material olaraq konserva istisalında ve meyvalar eksportında işletilgen.

Ağaç üstünde oyma esnafınıñ Qırımda öz ananeleri ve şahsiy inkişaf etken tsehleri olğan.
Beşikçi ve sandıqçı tsehleri başqa esnaflar kibi, öz piri ve selefnamesi ile teşkil olunğan.

Çardaq damlarını tirep turğan sustün ve üstün başları, parmaqlıqlar ve savut-saba, bala beşikleri, kemiknen süslengen sandıqlar, çeşit kürsüler — bu ağaç ustalarınıñ çıqarğan mahsulatından az bir qısmıdır.
Asırnıñ başında Bağçasarayda oymalı mebel ve başqa ağaç eşyalarınıñ istisalı da saqlanğan edi.
Ağaçtan oqlavlar, ayaqqap, öreke, mebel — tögerek masalar, yaraştırılğan bala beşikleri yapıla edi.
Buña baqmadan, endi o vaqıt tehnikiy ve bediiy medeniyetniñ deyerlik eksilüvi sezile edi.
Ustalar, fabrika mahsulatınen konkurentsiyağa qarşı turamayıp, ucuz turmuş eşyaları — kürek, tırnavuç sapları, pıçaq sapları, aşhane tahtaları, oqlavlar ve ilâhreler yasaylar.
Qarasuvbazarda köy hocalığı eşyaları istisalı boyunca artel teşkil etilgen edi.
Yüksek professional ustalarınıñ tek küçük bir qısmı esnaf ananelerine sadıq qalıp, yüksek bediiy eşyalar (ekseriyet qaqlamalarle süslengen köşeli masalar) yarattılar.
Bu mahsulat ve asırnıñ başına ait qırımtatar ameliy sanatınıñ unikal eşyaları bir sıra Bütünittifaq sergilerinde taqdim etildi ve Bağçasaray müzeyiniñ kollektsiyasını toldurdı.

Cumhuriyet qırımtatar sanat müzeyiniñ fondlarında XIX ve XX asırnıñ başına ait sandıq saqlanmaqta.
Sandıq tatar evi donatmasınıñ ayırılmaz bir qısmı edi.
Onıñ içinde savut-saba, urba, bezler saqlana edi.
Sandıq mebel olaraq da hızmet ete, onıñ üstünde oturmaq, yatmaq mümkün edi.
Başqa halq sanatı eşyalarında olğanı kibi, onda da utilitarlıq ve estetika birleşken.
Qırımtatar sanat müzeyiniñ eksponatı say oymalı örnek ile yaraştırılğan.
Sadef ve sandal ağaçı ile süslengen.
Sandıqnıñ geometrik örnegi çoq halqlarda rastkele.
Bu — büyük ve ufaq tepsiçikler (küneş temsili), tögerekler, sandıqnıñ ög tarafında yerleşken sınıq sızıqlar.
Teesüf ki, bizim turmuşımızdan böyle eşyalar ğayıp olıp keteler.

Böyleliknen, qırımtatar esnaflarınıñ ananeviy çeşitleri inkişafınıñ közden keçirüvi aşağıdaki hulâsalarnı çıqarmağa esas bere:

Asırnıñ başında ananeviy esnaflar deerlik yüksek bediiy-tehnikiy seviyede saqlanğanlar.
Halq ustalarınıñ eşyaları olar yüksek professional seviyede olğanı aqqında delâlet bereler.
Amma buña baqmadan, endi ekinci onyıllıqta ciddiy inqıraz başlana.
Onıñ sebebi — 1921-22 seneleri Qırımdaki büyük açlıq ve içtimaiy-siyasiy vaziyettir.
Esnafçılarnıñ sayısı keskin eksildi.
Bu şaraitlerde sovetler devleti halq hocalığını ğayrıdan tiklev umumiy siyaseti çerçivesinde ananeviy esnaflarnı ğayrıdan tiklemek oğrunda belli adımlar yapa.

Qırımda milliy esnaf sanayısınıñ merkezi Bağçasaray ola.
30-ncı yıllarda Qırımda (Kezlev, Bağçasaray, Qarasuvbazar ve saire) ananeviy mahsulat (ekseriyet nağış ve tikiş) çıqarğan çeşit bediiy-esnaf artelleri meydanğa ketirile.
Amma qısqa vaqıttan soñ (1932 senesi) ögretici personalnıñ miqdarı yeterlik olmağanı sebebinden toqumacılıq ustahaneleri qapatılıp, tek nağış ustahaneleri qala.
Ananeviy esnaf mahsulatı ömürniñ içtimaiy-turmuş taraflarınıñ endi deñişken talaplarına cevap bermey edi.

XX asırnıñ başında cemiyette yüz bergen siyasiy ve iqtisadiy deñişmeler, ğarbiy Avropa medeniyetiniñ kelip kirüvi cemiyetniñ turmuş ve durumını deñiştirdi.
Sanayı, fabrika istisalınıñ mahsulatı, ucuz ve kelişken olaraq, halq ustalarınıñ eşyalarını bazardan çıqardı.
Böylece, esnaflarnıñ ananeviy çeşitleri ket-kete ğayıp olıp başladılar — silâ istisalı, taş ve agaç üstünde oyma, baqır ve kümüş eşyaları, unikal çölmekçikler esnafı sönip başladı.
Asırnıñ başında Qırımnıñ uzaq rayonlarında, yat medeniyet daa tesir etmegen yerlerde, sepicilik ve kiyizcilik istisalı, kilimler istisalı ve toqumacılıq daa saqlanıp qalğan edi.
1944 senesi Qırımdan qırımtatar halqı sürgün etilgeni de halq icadiyatı ananeleriniñ deyerlik büs-bütün unutıluvına alıp keldi.

Bugünde-bugün Qırımda halq esnaflarını ğayrıdan tiklev ceryanı yüz bermekte.
Bu ceryanda üyken nesil ustaları da, yaş nesil vekilleri de iştirak eteler.
Olar qırımtatar halq sanatı ve ananelerini mustaqil, klassik nümünelerge muracaat eterek, menimseyler.

Yazıq ki, nesiller arasındaki bağ zorbalıqnen üzüldi, "usta-şegirt" printsipi esasında ögrenüv imkânı yoq etildi.
Manzaralı-ameliy sanatnıñ çeşitleri arasında al-azırda intensiv inkişaf etken soylarından: nağış, şu cümleden, altın yiplernen, kilim toqumacılığı, quyumcılıq sanatı, torevtika, kiramet, ananeviy esnaf zenaatlarını ögretken mahsus kurslar teşkil oluna.
Halq icadiyatınıñ klassik şekilindeki suvenir mahsulatı çıqaruv boyunca küçük işhaneler meydanğa ketirile.
Amma, ekseriyet, yaş ustalar mustaqil, evde çalışalar.
Halq esnaflarınıñ ananelerini ğayrıdan tiklev ceryanında klassik nümünelerini ögrenüv, bu nümüneler boyunca yaş ressamlarnı oqutuv meseleleri büyük emiyetke maliklerdir.
Qırımtatar icadiy ziyalılarınıñ vekilleri — ressamlar, sanatşınaslar bu yönelişte büyük iş alıp barmaqtalar.

HULÂSALAR

XX asırğa ait qırımtatar tasviriy ve manzaralı-ameliy sanatı qırımtatarlarnıñ maddiy ve maneviy medeniyetiniñ tabiiy aksi oldı.
Qırımtatarlar birdem halq olaraq Qırım yarımadasınıñ territoriyasında orta asırlarda şekillendiler ve Qırım polietnik medeniyetiniñ çoq asırlıq tarihınıñ varisleri ve devamcıları oldılar.
Qullanmanıñ birinci babında Qırım medeniyeti inkişafınıñ ve qırımtatarlarnıñ medeniy genezisiniñ esas basqıçları baqıldı.
Qırımtatar halqınıñ asıl oluv ceryanı aydınlatıldı.
Daa erte orta asırlar devirinde Qırımda türkiy eali üstünlik etken, XIII asırdan başlap ise, yarımada türkiy musulmanlıq dünyasınıñ bir qısmına çevirile.
ХV-ХVІІІ asırlarda Qırım hanlığı devirinde qırımtatar halqı medeniyetiniñ inkişafı kulminatsion noqtasına yete.
Türkiy komponentniñ ve musulman dindarlarınıñ üstünligi qırımtatar medeniyeti inkişafınıñ hususiyetini belgiley.
XX asırnıñ başına kelip Qırımnıñ türkiy-musulman medeniyeti tüşkünlik alında buluna, lâkin qırımtatar sanatı, mimarcılıq ve ameliy esnaflarda öz aksini tapqan çoq asırlıq ananeler, yüksek qazançlarnı öz hatırasında saqlamaqta.

Birinci babnıñ maqsadı — tarihçı ve etnograflarnıñ hulâsalarına bazanıp, qırımtatar medeniyeti avtohton harakter taşığanını qayd etmektir.
O, yarımadağa ketirilgen medeniyet degil, onıñ şekillenüvi daa mında türk-moğol orduları kelmezden evel başlandı, qırımtatar medeniyetiniñ harakterini alâ daa bu vaqianen yañlış bağlaylar.
XX asırda Qırımnıñ sanatı inkişaf etken o temelni Qırım toprağınıñ özü qoyğan edi.

XX asırda Qırım sanatınıñ inkişafı, başından çoq facialı saifeler keçirgen etnik tarihınıñ vaqialarına boysundı.
O, umumen üç devirni qavrap ala:

- 1895-1944 seneleriniñ deviri, qısqa, lâkin parlaq medeniy yükselüv, tasviriy sanatnıñ yañı şekilleri peyda oluvı, qırımtatar ziyalıları peyda oluvı, ananeviy esnaflarnıñ gürdeli ceryanı ile qayd olundı.
Devir facianen yekünlendi — Stalin repressiyaları yıllarında qırımtatar icadiy ziyalılarınıñ eñ ileri qısımı ğayıp etildi, çeçeklenip başlağan sanatlar zorbalıqnen üzüldi.
Halq esnaflarınıñ vaziyetine kelgende ise, o da başından tüşkünlik devirini keçire, onıñ sebepleri em obyektiv, em subyektiv: bir taraftan, o, cemiyette yüz bergen içtimaiy diñişmelernen bağlı, ekinci taraftan ise — ananeviy medeniy degerliklerniñ diskriminatsiyasına doğrutılğan, sovet qurumınıñ siyasetinen bağlıdır;
- cenkten soñki devir.
1945 senesinden 1990-ncı yıllarnıñ başına qadar.
Qırımtatar halqı Qırımdan tışta dağınıq alda bulunğan devir.
Buña baqmadan, o öz tamırlarını ve çoq asırlıq medeniyetini saqlap qalmağa tırıştı.
Bu devirniñ hususiyeti şunda ki, o, halqnıñ yaşamaq iqtidarını, onıñ yüksek icadiy potentsialı olğanını isbat etti.
Bu yıllar qırımtatar medeniyetiniñ tarihına, siyaset tazıyığına baqmadan, özü aqqında bar sesnen beyan etken, şan-şüret qazanğan adlarnı yazdı.
Bu devirde Özbekistanğa ayrıca rol oynamaq sırası tüşti, o, qırımtatar icadiy kadrlarınıñ esas qısımını qabul etti ve östürdi.
Bu devirge ait qırımtatar sanatınıñ tarihı — bu sovet deviriniñ beynelmilel medeniyeti çerçivesinde icatları inkişaf etken ayrı adlardır.
Bu yıllarnıñ ressamları özleriniñ milliy medeniyetini teşviqat ve inkişaf etmek imkânından marum ediler;
- 1990-ncı yıllardan başlap şimdiki vaqıtqa qadar devir.
Bu devir yüz yıl içinde qırımtatar medeniyetiniñ yañı seviyedeki ekinci tiklenüvi ile bellidir.
Bu devir qırımtatar halqınıñ öz Vatanına qaytuvı, bu vaqıtqace yasaq olğan özüniñ medeniy variyetini ögrenüvnen bağlıdır.
Tarihiy Vatanğa qaytuv qırımtatar sanatınıñ yükselüvine küçlü siltem oldı.
1990-ncı yıllar zemaneviy qırımtatar medeniyetiniñ inkişafında keyfiyeti ceetten yañı basqıçı oldı.
Qırımtatar sanatınıñ inkişafına devlet tarafından qoltutula, sanat inkişafına qoltutmağa borclu olğan devlet ve cemaat institutları teşkil oluna.
Tasviriy sanat münderice ceetten deñişe — o, evel yasaq etilgen mevzular — sürgünlik, avdet aqqında ikâye etmek imkânına nail oldı.
Al-azırda şegirtlik alında bulunğan ameliy sanatlarda, eşyalarnıñ vazifelerni, olarnıñ semantikasını ögrenüvnen bağlı, ananeviy şekiller tiklenüviniñ faal ceryanı yüz bermekte.

Al-azırda qırımtatar icadiy ziyalıları, Qırımda tarihiy ve bediiy degerliklerniñ vahşiyce yoq etüv faciası tekrarlanmaması içün, qollarından kelgenini yapalar.
Ğayrıdan tikleneyatqan qırımtatar sanatı devirlerniñ üzülgen bağını ğayrıdan tiklemege, Qırım ile asırlıq tamırlarınen bağlı bütün bir halqnıñ unutılğan medeniyetini canlandırmağa büyük hızmet köstere bilecek.

Qullanmanıñ müellifi, özüne has hususiyetleri çeşit basqıçlarda çeşit-türlü açılğan qırımtatar medeniyeti inkişafınıñ umumiy yönelişi ve mantığını taqdim etmege tırışa.

Qırımtatar sanatınıñ başından yükselüv ve tüşkünlik devirleri keçti.
İnkişaf böyle tüzemsiz olğanı tesadüf degil.
Qırımtatar medeniyeti Qırım, Türkiye, Rusiye, Avropada yüz bergen içtimaiy-iqtisadiy, tarihiy vaqialarnen sıq bağlı edi.
Bu beyan etilgen materialnıñ strukturasını da belgiledi.
Material çeşit noqtaiy-nazardan baqıldı — tarihiy közden keçirüv, sanatşınaslıq talili, monografik tedqiqat.
Materialnıñ taqsimi de tüzgün degil.
Halqnıñ ömüri ve medeniyetinde müim emiyetke malik ve körümli nümüneler bergen sanat çeşitlerine metnniñ büyük qısmı ayırıldı.
Müellif mevcut ve elde etilecek ilmiy işler, edebiy ve bibliografik menbaları, arhiv vesiqalarına bazandı.
Bazı sanat çeşitleriniñ nümüneleri yoq etilgeni, Qırımdan tışqa çıqarılğanı sebebinden, olarnıñ talilinde saqlanıp qalğan beyan ve delillerge siltemlernen sıñırlanmaq sırası tüşti.
Zengin nazariy ve eşya materialları mevcutlığı allarında, mevzuğa ziyade has ve tipik nümüne ve usulları celp etildi.

Yuqarıda qayd etilgen sebeplerge köre, bir sıra ressamlar icadınıñ talili acim ve terenligi ceetten bir degildir.
Materialnıñ sıñırlanuvı ya da professionalizm seviyesi yeterlik derecede olmağanı sebebinden, icatları mahsus tedqiqat mevzusı ola bilmeycek ressamlar aqqında yalıñız qısqa malümatlar berildi.

Ömür bir yerde turmay, icatları yañı inkişaf basqıçına adım atqan ustalar Qırımğa qaytalar; ressamlarnıñ yañı nesili öseyata, bundan itibaren mezkür işni etraflı, dep saymaq mümkün degil, müellif öz tedqiqatı ve başlağan mevzusınıñ devamı olacağına ümüt ete.

 