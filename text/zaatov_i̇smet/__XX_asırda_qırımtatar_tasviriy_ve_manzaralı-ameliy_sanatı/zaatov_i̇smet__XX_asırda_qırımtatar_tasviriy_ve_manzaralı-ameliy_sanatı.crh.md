# QIRIMTATAR MANZARALI-AMELİY VE TASVİRİY SANATI
% ХХ ASIRDA QIRIMTATAR TASVİRİY VE MANZARALI-AMELİY SANATI: meydanğa kelüvi, inkişafı, evrimi, zemaneviy alı

## Kiriş
Qırımtatarlarnıñ yigirminci asırğa ait tasviriy ve manzaralı-ameliy sanatı asılında tedqiq etilmegen mevzu olıp, o mahsus ögrenilüvge muhtacdır.
Bunıñ sebeplerini zemaneviy qırımtatar tarihında yüz bergen facialı vaqialarnen añlatmaq mümkün.
1918-1921 seneleriniñ qızıl ve aq terrorı, 1921-1922 seneleri aselet teşkilâtlandırılğan kütleviy açlıq, halqnıñ intellektual elitası yoq etilgen 1928, 1937-1938 seneleriniñ repressiyaları, qırımtatarlar öz Vatanından sürgün etilip, çeşit ülkelerge dağıtılğan 1944 senesiniñ zorbalıqlı deportatsiyası, halqnıñ çoq yıllar devamında diskriminatsiyağa oğratılması, onıñ medeniy yeñişleri devlet tarafından inkâr etilip, yoqqa çıqarılması milliy medeniyet ve sanat içün facialı ve ödetmez ğayıplarğa alıp keldi.
Soñki onyıllıqnıñ vaqiaları, yani qırımtatar halqınıñ öz tuvğan toprağına qaytıp başlaması, medeniy ananelerniñ ğayrıdan tiklenilmesi, Qırımdaki zemaneviy bediiy yaratıcılıqnıñ faalleşmesi mezkûr mevzunıñ aktualligini arttıralar, onı öğrenmek imkânını bereler.
Qırım yarımadasınıñ territoriyasında biñlernen yıllar zuur etken devamlı etnik ceryan yigirminci asırnıñ başlarında üç Qırım etnosınıñ şekillenmesinen yekünlendi.
Zemaneviy qırımtatar milleti meydanğa keldi ki, o burjua milletiniñ inkişafı içün zarur olğan bütün içtimaiy cehetlerge, medeniy ve maneviy alâmetlerge artıq malik edi, bundan tek yaqın tarihiy keçmişte ğayıp etilgen milliy devletçilik istisna edi.
Qararnen şu devirde Qırım karaimleri (türk-karaitler) ve qırımçaqları (yehudiy türkler) da şekillenip yetiştiler.
Qırım urumları — qırımtatar tilinde laqırdı etken pravoslav (ortodoksal) dindeki hristianlar — Ekaterina saniy II hükümeti tarafından 1778 senesi Qırımdan bütünley sürgün etilmegen olsalar, Qırımnıñ zemaneviy dörtünci etnosı ola bilecek ediler.
Mevzudan biraz çetleşerek, şunı faraz etmek mümkün ki, yuqarıda kösterilgen etnoslarnıñ yekâne topraqta, yekâne devlet sınırları içinde tabiiy surette inkişaf etüv ceryanı ertemi-keçmi yekâne Qırım halqınıñ meydanğa kelmesinen, yani şu etnoslarnıñ bir etnosqa çevirilmesinen yekünlenmek kerek edi.
Çünki XVIII asırnıñ soñuna kelip, olarnıñ tilleri bir (türkiy til), maddiy ve maneviy medeniyetleri (dinden ğayrı) bir edi.
Böyleliknen, Qırımnıñ bu etnografik gruppaları arasındaki yekâne farqnı yalıñız din — olarnıñ kütken İslâm, yehudiy, karaim yahut hristian dinleri teşkil etecek edi.
Bu esnada zemaneviy bulğar milletine mensüp etnokonfessional gruppalarnı misal olaraq ketirmek mümkün: bular — hristian bulğarlar, pomaqlar — musülman bulğarlar, ğağauzlar — türkiy tilli hristian slavyanlardır.
Ebet, Qırım etnoslarınıñ yekâne bir halqqa birleşmesi tek bir şartnen — qırımtatarlarnıñ devletçiliğini temsil etken Qırım hanlığının 1774 senesi Küçük Oaynarca uzlaşuvı mucibi elde etken mustaqilligi eñ azınen 2-3 asırğa sağlanıp qalğanı halda mümkün ola bilecek edi.
Qırımtatar halqınıñ manzaralı-ameliy ve tasviriy sanatı yarımada territoriyasında şekillenip, inkişaf etkendir ki, mında Aq deniz — Qara deniz, Balkan, Şarqiy Avropa ve Kavkaz areallarındaki yurtlaşqan halqlarnıñ medeniyetleri çeşit köçebe halqlarnıñ medeniyetlerinen çatışqandır.
Eñ evelki basqıçta bular esasen türkiy olmağan, şimaliy ve şarqiy Irandan kelgen, soñundan ise kelip çıquvı tek türklerden olğan köçebe qabileler ediler.
Oırımtatarlarnıñ etnogenezinde olar, çeşit devirlerde olsa da, tolu kölemde iştirak ettiler, öz nevbetinde, qadimiy yunan, Vizantiya, Altın Ordu, türk, İslâm medeniyetleriniñ büyükten-büyük tesiri altında bulunğan, qadimiy, erte orta asır ve orta asırlardaki Qırımnıñ medeniy ananelerini miras etip alğan zemaneviy qırımtatar sanatı bugünde-bugün regionda mahiyeti cehetinden türk-islâm, şekili cehetinden ise avropalı olğan, çeşit tarihiy sebeplerden ötrü slavyan-hristian medeniyetleriniñ sarımında qalğan bir medeniyet sıfatında yer tuta.
Şubhesiz, qırımtatar manzaralı-ameliy sanatı halqnıñ etnik tarihi, onıñ medeniy inkişafınıñ çoq asırlıq ananeleri hesapqa alınğanı halda öğrenilmek borclu.
Oırımtatarlarnıñ zemaneviy tasviriy sanatı bayağı keç peyda olğanına, Garp ve Rusiyedeki medeniy ananelemin tesirinde bulunğanına baqmadan, her halda, onıñ öz tarihi ve basqıçları mevcut,оlar da tantimli ögrenilüvge muhtaclar.
Qırımtatar tasviriy ve manzaralı-ameliy sanatlarını ilmiy cehetten ögrenüvniñ aktualligi şundan kelip çıqa ki, qırımtatar halqı onlarnen yıllar devamında öz medeniyetini ve halq sanatı ananelerini öğrenmek imkânından mahrum edi.
Hal-azırda tuvğan topraqqa qaytmaq imkânı doğmasınen medeniy asabalıqnı ğayrıdan canlandıruv meselesi de ayrıca emiyetke malik ola, çünki bu şey halqnıñ zemaneviy dünyada kendine özdeş tapuv probleminen bağlıdır.
XX asır devamıda qırımtatarlarnıñ ömürinde olıp keçken bediiy ceryannı idrak etüv, onı talil etüv ise halqqa öz toprağında pekinmege, Vatan duyğusını qaviyleştirmege yardım etmek borclular.
Mezkûr mevzunıñ ögrenilmesiniñ aktualligi daha şunınnen anlatıla ki, qırımtatarlarnıñ XX asırğa ait tasviriy ve manzaralı-ameliy sanatınıñ inkişafına bağışlanğan tolu kolemli, kompleksli tedqiqatlar ale bu küngece yapılmadı.
XX asırnıñ 20-nci senelerinde qırımtatar halq sanatı, qısqa müddet olsa da, gür süratlarnen öğrenildi.
O yıllarda qırımtatar alimi U.Bodaninskiyniñ qırımtatar esnafçılığı, Qırım mimarcılığı, arheologiyası ve etnografiyası boyunca eserleri dünya yüzü kördiler.
% Qırım hanlığı devirinde ve Qırım Rusiye tarafından basıp alınğandan soñki devirlerde Qırımnı ziyaret etken alman, fransız, arap, türk, leh, rus, leton, golland ve italyan müellifleri tarafından qırımtatarlarnıñ medeniyeti aqqında epizodik şekilde yazğan şeyleri çeşit yıllarda derc olunğan ediler.
Bu eserler esasen manzaralı sanatnıñ ayrı çeşitlerine bağışlanğan olıp, olarnı diplomatlar, seyahatçılar, tarihçılar ve coğrafiyacılar yazğan ediler.
Çeşit devirlerde qırımtatar sanatı haqqında sovet ve rus alimlerinden B. Kuftin, I. Borozdin, E. Spasskaya, P. Çepurina, M. Ginzburg, P. Nikolskiy, L. Roslavtseva, E. Torçinskaya, S. izidinova, A.Polkanova ve diğerleriniñ eserleri basıldı, lâkin bu eserlerniñ hepisi tasviriy yahut manzaralı-ameliy sanatnıñ bir de-bir çeşiti haqqında ediler.
1944 senesinden son qırımtatarlar haqqında bir söz bile ayttırılmağan devamlı devir başlana, bu devirde qırımtatarlar haqqında tek publikatsiyalar değil, hatta olarnıñ sanatını öğrenmek kesen-kes yasaq etile edi.
1995 senesi S.M. Çervonnayanıñ «Tatar Qırımınıñ sanatı» adlı iri kolemli ilk tedqiqiy eseri dere olundı.
Bu kitap Qırımtatar halqı Meclisiniñ teşebbüsi ve qoltutuvı sayesinde peyda oldı.
Kitapta Qırım yarımadasınıñ sanatı iptidaiy devirlerden başlap, keniş tarihiy fonda közetile, qırımtatar sanatı inkişafınıñ ta XX asır sonuna qadar olğan esas basqıçları aydınlatıla.
Lâkin, müellif bayağı keniş deviriy diapazonğa toqunğanı sebebinden, XX asırğa ait qırımtatar sanatınıñ talili konspektiv surette, qısqadan berilgen, icatçılarnıñ biografiyaları hem de tasviriy ve manzaralı-ameliy sanatta olıp keçken ceryanlar tafsilâtlı talil etilmegen.
Soñki yıllarda deviriy matbuatta zemaneviy qırımtatar sanatı problemleri haqqında maqaleler yazğan bir sıra sanatşınaslar, jurnalistler peyda oldılar.
Bular — L. Milina, M. Mecitova, G. Useinova, G. Abiyeva, S. Ziyadinova, Z. Nimetullayeva ve diğerleridir.
Öz maqalelerinen tedqiqatımız içün meraq doğurğan professional sanatşınaslar cümlesine N.Ostrovskiy adına Taşkent teatr-ressamlıq institutınıñ mezunları A. Asanov, L. Tairova, E. Çerkezova kireler.
Bugünde-bugün qırımtatar halqınıñ tarihında yanı basqıç başlanğanı, yani o özüniñ tarihiy Vatanına qaytayatqanı munasebetinen qırımtatar tasviriy sanatınıñ peyda oluv ve inkişaf etüv ceryanını aks ettirmek hem de qırımtatar manzaralı-ameliy sanatınıñ ananelerini bayağı terence öğrenmek, evel belli olmağan abidelerniri keniş dairesini ilmiy qullanuvğa kirsetmek, halq icadınıñ esas çeşitlerini (maden, ağaç ve taşnı bediiy işlev; kiramet; ufaq plastika; küçük şekilli halq mimarcılığı; altın yiplernen ve örnekli işleme; bezekli örüv; gön ve kiyiz üstüne applikatsiya çeküv; bediiy toqumacılıq; gobelenler, havlı ve havsız kilim, kiyizler toquv; inkrustatsiya) açıp köstermek zaruriyeti doğdı.
Mezkûr qullanmada derc olunğan tedqiqatlarnıñ maqsadı — zemaneviy qırımtatar tasviriy sanatınıñ peyda oluv ve ayaqqa turuv ceryanlarını, XX asırğa ait olıp, evelki zamanlar ananelerini miras etip alğan halq manzaralı-ameliy sanatınıñ ğayrıdan tiklenüv ve inkişaf etüv problemlerini közetmek, qırımtatar sanatınıñ bediiy hususiyetlerini ve inkişafındaki esas tendentsiyalarnı belgilemektir.
Zanımızca, zemaneviy qırımtatar tasviriy ve manzaralı-ameliy sanatını tedqiq etüv ve ögrenüv sahasındaki esas ve birinci nevbette turğan vazifelerni belgilemek içün aşağıdakilerni yapmaq zarur.
 Qırımtatarlarnıñ XX asır başlanmasına qadar olğan sanatının qısqa harakteristikasını bermek.
Avropa tesiri neticesinde Qırımda yanı, ananeviy olmağan sanat çeşitleriniñ — ressamlıq, grafika, heykelcilikniñ peyda oluv ceryanını açıp köstermek.
 Qırımtatar tasviriy sanatı inkişafınıñ esas basqıçlarını közden keçirmek, yetekçi ressamlarnıñ icadını talil etüv negizinde bediiy ceryannın esas çizgilerini belgilemek.
 Tasviriy sanatta soñki on yıl devamında zuur etken esas yöneliş ve tendentsiyalarnı, mevzularnı aydınlatmaq, yetekçi ressamlarnı belgilemek.
 Qırımda ve onıñ tışında qırımtatar bediiy esnafçılığınıñ ananeviy merkezlerini hem de olarnıñ lokal farqlarını belgilemek.
 Tasviriy sanatnıñ şekillenmesi ve inkişaf etmesinde ananeviy medeniyetniñ rolüni belgilemek.
 Qırımtatar ustalarınıñ ananeviy iş usullarını harakterizlemek.
 Qırımtatarlarnıñ halq manzaralı-ameliy sanatınıñ hem de tasviriy sanatınıñ esas stilistik hususiyetlerini belgilemek.
 Qırımtatar tasviriy hem de manzaralı-ameliy sanatlarınıñ halqtaki diğer maddiy ve maneviy medeniyet körünişlerinen bağını açıp köstermek, qırımtatarlarnıñ halq ameliy-manzaralı hem de tasviriy sanatlarınen diğer halqlarnın sanatları arasındaki umumiy hususiyetlerni ve farqlarnı belgilemek.
% Mezkûr qullanmada beyan etilgen tedqiqatlarnıñ metodologik negizini qırımtatar halq manzaralı-ameliy ve tasviriy sanatlarına ait eserlerni ögrenüv, olarnıñ bediiy cehetten talili ve sanatşınaslıq cehetinden telqini teşkil eteler,zaten, manzaralı-ameliy ve tasviriy sanatlarğa milliy medeniyetniñ bir qısımı sıfatında, halqnın tarihi, etnogenezi, dünyabaqışı, emek ve turmuş şaraitleri, ananeleri, urf-adetleri, folklorı ve halq icadiyatınıñ diğer çeşitlerinen bağlı halda qıymet kesmek lâzim.
Bu tedqiqatnıñ ilmiy cehetten yanılığı şundan ibaret ki, qırımtatar tasviriy ve manzaralı-ameliy sanatınıñ inkişafı ilmiy ameliyatta ilk kere kompleksli tarzda talil etile, qırımtatar manzaralı-ameliy ve tasviriy sanatlarınıñ esas çeşitlerini ve inkişaflarındaki basqıçlarnı harakterizlegen abidelerniñ keniş dairesi idrak etilip, olar tarihiy sanatşınaslıq cehetinden talil olunalar.
Bir sıra memleketlerde yaşağan qırımtatar diasporasınıñ sanatı boyunca büyük, daha hiç bir tarzda ögrenilmegen faktologik material ilk kere ilmiy qullanuvğa kirsetile.
Ananeviy halq bediiy esnafçılığı tarqalğan areallar, olarnıñ merkezleri belgilenip, yetekçi ustalar ve icatçılar haqqında malûmat toplandı, esas esnafçılıq-bediiy usulları taariflendi, qırımtatar halq bediiy icadiyatınıñ terkibi belgilendi, onıñ esas çeşitleriniñ klassifikatsiyası yapıldı.
% Müellif, qısmet olsa, ileride Qırımnıñ ve oña sıñırdaş territoriyalarnıñ manzaralı-ameliy ve tasviriy sanatlarını qiyaslama tarzda talil etmekni, neticelerini ayrı monografiya şekilinde derc ettirmekni qararlaştıra, bu ise qırımtatar bediiy ananeleriniñ özgünligini tarihiy inkişaf noqtaiy-nazarından belgilemek imkânını berir.
Qırım sanatşınaslıq iliminde ilk kere manzaralı sanat numünelerini ananelernen, urf-adetlernen, halq icadiyatının diger çeşitlerinen qıyaslav esasında talil etüv usulı qullanılacaq.
Qullanamada ketirilgen tedqiqatlarnıñ ameliy qıymeti — olardan qırımtatarlarnıñ professional sanatını ve halq esnafçılığını ğayrıdan tiklev, inkişaf ettirüv ve teşviq etüvde keniş faydalanmaq mümkün olacağından ibarettir; toplanılğan ve talil etilgen material XX asırğa ait qırımtatar sanatı inkişafınıñ bütünlikli bir manzarasını aks ettirmek imkânını bere.
Aynı vaqıtta, tedqiqatlarnıñ materiallarından ileride zemaneviy qırımtatar sanatını ögrenüv işinde hem de bediiy oquv yurtları içün lektsiya materialları sıfatında faydalanır mümkün.
Qırımtatar halq manzaralı-ameliy ve tasviriy sanatını sanatşınaslıq cehetinden ilk kere kompleksli, bütünlikli bir körüniş sıfatında öğrenmek zaruriyeti meselege monografik yanaşuvnı ve onıñ esas çeşitlerini ardı-sıra talil etüvni közde tuta edi.
Muellifniñ belgilegen tedqiqat çerçivesine aşağıdakiler kirdi:
- tedqiqat yazılğan vaqıtta ögrenilgen arhiv menbalarınıñ ve müzey kollektsiyalarınıñ harakteristikası; ekspeditsiyalar teşkilâtlandırılan vaqıtta ötkerilgen tedqiqatlarnıñ neticeleri;
- qırımtatarlarnıñ etnogenezi ve etnomedeniy inkişafına qısqa ekskurs;
- qırımtatar etnosınıñ şekillenmesinde türkiy substratnıñ ve türkiy olmağan superstratnıñ rölü, olarğa has medeniyetlerniñ farqlandırıcı alâmetleri, qırımtatarlarğa ve çeşit devirlerde olarnıñ yanında yaşağan diğer halqlarğa has medeniyetlerniñ biri-biriine tesir etüvi ve biri-birine sinüvi, halqnıñ kendi etnotarihiy territoriyasından sürgün etilüviniñ ve evelki asırlarda yüz bergen muhacirlik dalğalarınıñ zemaneviy milliy medeniyetke ve halq sanatına yapqan tesiri ve, aqibet olaraq, qırımtatar etnografik gruppalarınıñ hem ana-topraqta, hem diaspora şaraitinde yekâne, metin bir etnos olaraq çabik süratnen birleşmesi.
Yuqarıda qayd olunğan problem şimdiki zamanda qırımtatar halq sanatını tedqiq eticilerniñ öğünde gayet keskin turğanı munasebetinen Ukrainada qadimiy Oırım sanatını, yani qırımtatar sanatını ögrenüv boyunca ilmiy merkezni meydanğa ketirmek zaruriyeti endi çoqtan sezile.
Şekilce bu Sanatşınaslıq ilmiy-tedqiqat institutı ola bilir edi.
Zaten, böyle muessiseler Rusiye Federatsiyasıniñ muhtariyetlerinde ve diger sabıq Sovet cumhuriyetlerinde endi çoqtan mevcuttır.
Hal-azırda ise yaş qırımtatar sanatşınaslığı öğünde turğan vazifelerni 2000 senesi meydanğa ketirilgen Cumhuriyet qırımtatar sanatı müzeyiniñ ilmiy hadimler kollektivi küçü ve imkânları yetkeni qadar çezmege tırışa.
Mezkûr müzeyniñ dört hadimi Ukraina, Özbekistan ve Azerbaycannıñ çeşit akademik merkezlerindeki aspiranturalarda oquy.
2001 senesi Qırım devlet sanayı-pedagogika institutında «Halq bediiy icadiyatı» mütehassıslığı açıldı.
2001 senesiniñ sentâbr 1-inden başlap 40 talebe qırımtatar bediiy esnafçılığı ve manzaralı-ameliy sanatı boyunca nazariy ve ameliy bilgi ala.
Derslerni yüksek ihtisaslı mütehassıslar — ilim doktorları ve namzetleri alıp baralar.
İşte, şu eki kollektivde hazırlanğan mütehassıslar ileride Sanatşınaslıq ilmiy-tedqiqat institutınıñ kadrlar negizini teşkil ete bilecekler.
Her halda, yaqın kelecekte qırımtatar sanatşınaslığı boyunca akademik merkezni teşkil etmek içün Qırımda şimdiniñ özünde hem hayatiy muhtaclıq, hem ilmiy zaruriyet, hem şarait bar.
