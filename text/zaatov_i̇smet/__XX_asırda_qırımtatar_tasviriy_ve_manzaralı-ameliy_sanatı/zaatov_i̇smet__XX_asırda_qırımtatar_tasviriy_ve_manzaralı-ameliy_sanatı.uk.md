# КРИМСЬКОТАТАРСЬКЕ ОБРАЗОТВОРЧЕ І ДЕКОРАТИВНО-ПРИКЛАДНЕ МИСТЕЦТВО XX ст.
% КРИМСЬКОТАТАРСЬКЕ ОБРАЗОТВОРЧЕ І ДЕКОРАТИВНО-ПРИКЛАДНЕ МИСТЕЦТВО XX СТ.(Генезис, розвиток, еволюція, сучасний стан)

## ВСТУП
Образотворче й декоративно-прикладне мистецтво кримських татар XX ст. — практично недосліджена тема, що потребує спеціального розгляду.
Її невивченість обумовлена трагічними подіями сучасної кримськотатарської історії.
Червоний і білий терори 1918-1921 р., організований штучно масовий голод 1921-1922 р., репресії 1928, 1937-1938 р., коли була знищена інтелектуальна еліта народу, насильницька депортація 1944 р., у результаті якої кримських татар було позбавлено батьківщини й піддано дисперсійному розселенню, багаторічна дискримінація народу, знищення, а згодом і забуття (за потурання держави) культурних надбань призвели до трагічних для національної культури і мистецтва втрат.
Події останнього десятиліття, масове повернення кримськотатарського народу на рідну землю, відродження культурних традицій, активний сучасний творчий процес у Криму актуалізують аналізовану нами тему, уможливлюють її вивчення.
%Тривалий етнічний процес, що протікав протягом кількох тисячоліть на території Кримського півострова, завершився на початку ХХ століття формуванням трьох кримських етносів. 
%Сформувалася сучасна кримськотатарська нація, що володіла всіма необхідними для розвитку буржуазної нації соціальними інститутами, класами, атрибутами матеріальної та духовної культури, за винятком національної державності, яка зникла в недалекому минулому.
%Приблизно в той самий час сформувались народності кримських караїмів (тюрки-караїти) та кримчаків (тюрки-іудеї)
%Четвертим сучасним кримським етносом могли стати греко-татари, або як ще їх називають кримські уруми — кримськотатаромовні грецького віросповідання ортодоксальні (православні) християни, якби їм вдалося уникнути організованого урядом Катерини II в 1778 році вигнання.
%Дещо відступаючи від теми, суто гіпотетично, можна припустити, що природний спільний етнічний розвиток усіх вищезгаданих етносів на єдиній, замкнутій державними кордонами території рано чи пізно мало б завершитися їх злиттям у єдиний кримський народ. 
%Оскільки до кінця XVIII ст. всі вони були носіями єдиної тюркської мови, єдиної загальнокримської матеріальної та духовної (за винятком релігії) культури. 
%Єдиною відмінністю між цими кримськими етнографічними групами залишалася б тільки конфесія, тобто сповідуваний ними іслам, іудаїзм, караїтство та християнство православного типу. 
%Тут, наприклад, можна порівняти з етноконфесійними сучасними болгарськими націями: це власне болгар-християни, помаки — болгари-мусульмани, гагаузи — тюркомовні слов'яни-християни.
%Звичайно, інтегрування кримських етносів у єдиний народ стало б можливим лише за однієї умови — збереження державою кримських татар — Кримського ханства, отриманої за Кучук Кайнарджійським миром 1774 р. своєї самостійності принаймні протягом наступних 2-3 століть.
%Кримськотатарське народне декоративно-прикладне та образотворче мистецтво сформувалося та розвивалося на території півострова, де перетиналися культури осілих народів середземноморсько-чорноморського, балканського, східноєвропейського та кавказького ареалів з культурою різних кочових племен Євразії.
%На ранньому етапі, в основному, це були кочові племена нетюркського північно-східноіранського, а згодом виключно тюркського походження, в різні часи, але повною мірою взяли участь в етногенезі кримських татар.
%Сучасне кримськотатарське мистецтво, що успадкувало багатовікові культурні традиції стародавнього, ранньосередньовічного та середньовічного Криму, що в свою чергу, зазнали раніше величезного впливу ранньогрецької, іранської, візантійської, золотоординської тюркської та ісламської культур, займає сьогодні особливе місце в регіоні як тюрко-ісламська по суті і європейська за формою культура, що опинилася внаслідок різних історичних причин в оточенні слов'яно-християнського культурного світу, тобто як культура народу, який увібрав у свої гени кращі традиції двох найбільших культур середньовічного світу, культур Візантії та Золотої Орди.
%Без сумніву, вивчення кримськотатарського декоративно-прикладного мистецтва має проводитися з урахуванням етнічної історії народу, багатовікових традицій розвитку його культури.
%Сучасне образотворче мистецтво кримських татар - явище пізнішого походження, пов'язане з впливом західноєвропейської та російської культурних традицій, проте, має вже власну історію та віхи, також потребує уважного вивчення.
%Актуальність наукового вивчення кримськотатарського образотворчого та декоративно-прикладного мистецтва продиктована тією обставиною, що протягом кількох десятиліть кримськотатарський народ був позбавлений можливості вивчення рідної культури та традицій народного мистецтва.
%Сьогодні, коли з'явилася можливість повернення на рідну землю, відродження власної культурної спадщини набуває особливої ​​важливості, пов'язаної з проблемою самоідентифікації народу в сучасному світі.
%Набуттю почуття Батьківщини, утвердження на рідній землі повинні допомогти усвідомлення та аналіз художнього процесу, що протікав протягом XX ст. у кримськотатарському народному середовищі.
Актуальність вивчення теми обумовлена і тим, що досі не існує повного комплексного дослідження, присвяченого розвитку образотворчого і декоративно-прикладного мистецтва кримських татар XX ст.
Вивчення кримськотатарського народного мистецтва пережило бурхливий, але короткочасний сплеск у 20-ті роки.
%У ці роки побачили світ праці кримськотатарського вченого У. Боданінського про народні промисли кримських татар, про кримську архітектуру, археологію й етнографію Криму.
В різні роки публікувалися епізодичні описи культури кримських татар, зроблені німецькими, французькими, арабськими, турецькими, польськими, російськими, литовськими, голландськими й італійськими авторами, які відвідали Крим у періоди існування Кримського ханства і після завоювання Криму Росією.
В основному, це були дослідження з окремих видів декоративного мистецтва, написані дипломатами, мандрівниками, істориками і географами.
Присвячені мистецтву кримських татар, у різний час видавалися також праці російських і радянських учених Б. Куфтіна, І. Бороздіна, О. Спаської, П. Чепуриної, М. Гінзбурга, П. Нікольського, Л. Рославцевої, Е. Торчинської, С. Ізидінової, О. Полканова й інших, але усі вони стосувалися яких-небудь окремих видів образотворчого або декоративно-прикладного мистецтва.
Після 1944 р. починається тривалий період замовчування: тобто цілком виключалися не тільки публікації, але й заборонялося навіть вивчення мистецтва кримських татар.
У 1995 році побачило світ перше великомасштабне дослідження С. М. Червонної «Мистецтво татарського Криму», видане з ініціативи й за підтримки Меджлісу кримськотатарського народу.
% Ця книга зявилася за ініціативою та під егідою Кримськотатарського парламенту.
У книзі на широкому історичному фоні подано огляд мистецтва Кримського півострова з часу первіснообщинного ладу, розглядаються основні етапи розвитку мистецтва кримських татар аж до кінця XX ст.
У силу того, що автором розглянуто досить великий часовий діапазон, аналіз мистецтва XX ст. постає конспективно, стисло, без докладного аналізу творчих біографій і процесів в образотворчому і декоративно-прикладному мистецтві.
В останні роки з'явилася плеяда вітчизняних мистецтвознавців, журналістів, котрі пишуть статті для періодичної преси про проблеми сучасного кримськотатарського мистецтва.
%Це — Л. Милина, М. Меджитова, Г. Усеїнова, Г. Абієва, С. Зіядинова, 3. Німетуллаєвата інші.
До числа фахових мистецтвознавців, чиї статті становлять інтерес для нашого дослідження, належать випускники Ташкентського театрально-художнього інституту ім.М. Островського А. Асанов, Л. Таїрова, Е. Черкезова.
Сьогодні, у зв'язку з новим етапом в історії кримськотатарського народу, пов'язаного з його поверненням на історичну батьківщину, виникла необхідність відображення процесу зародження й розвитку кримськотатарського образотворчого мистецтва, а також більш глибокого вивчення традицій кримськотатарського декоративно-прикладного мистецтва; введення в науковий ужиток широкого кола раніше невідомих пам'яток; виявлення основних видів народної творчості, до числа яких відноситься художня обробка металу, дерева і каменю; кераміка; дрібна пластика; народна архітектура малих форм; золоте і орнаментальне гаптування; візерункове плетиво; тиснення й аплікація на шкірі, повсті; художнє ткацтво; гобелени; ворсове, безворсове і повстяне килимарство; інкрустація.
Мета дослідження — простежити процес виникнення і становлення сучасного кримськотатарського образотворчого мистецтва, розглянути проблеми відродження і розвитку народного декоративно-прикладного мистецтва XX ст., що успадкувало традиції минулого, визначити художні особливості й основні тенденції розвитку кримськотатарського мистецтва.
На думку автора посібника, для виявлення основних і першочергових завдань в галузі досліджень і вивчення сучасного кримськотатарського образотворчого і декоративно-прикладного мистецтва необхідно.
 Дати стислу характеристику мистецтва кримських татар до початку XX сторіччя;
 Показати пов'язаний із європейським впливом процес зародження в Криму нових нетрадиційних форм мистецтва — живопису, графіки, скульптури.
 Простежити основні етапи розвитку образотворчого мистецтва кримських татар, на підставі аналізу творчості відомих художників визначити основні риси художнього процесу.
 Виявити основні напрямки і тенденції, теми в образотворчому мистецтві останнього десятиліття, визначити провідних художників.
 Виявити традиційні центри художніх промислів кримських татар у Криму і за його межами, визначити їхні локальні розходження.
 Виявити роль традиційної культури у формуванні й розвитку образотворчого мистецтва.
 Охарактеризувати традиційні художньо-ремісничі прийоми кримськотатарських майстрів.
 Визначити основні стилістичні особливості народного декоративно-прикладного й образотворчого мистецтва кримських татар, тенденції їхнього розвитку.
Розкрити взаємозв'язок декоративно-прикладного й образотворчого мистецтва кримських татар з іншими проявами матеріальної і духовної культури народу, виявити спільні риси і розходження між народним декоративно-прикладним і образотворчим мистецтвом кримських татар і народів, які оточують їх.
Методологічною основою дослідження є вивчення, художній аналіз і мистецтвознавча інтерпретація творів кримськотатарського народного декоративно-прикладного й образотворчого мистецтва, що розглядаються як частина національної народної культури в нерозривному зв'язку з історією, етногенезом, світоглядом, умовами праці й побуту, традиціями, звичаями, обрядами, фольклором та іншими видами народної творчості.
Наукова новизна дослідження полягає в тому, що вперше в науковій практиці проведено комплексний аналіз розвитку кримськотатарського образотворчого й декоративно-прикладного мистецтва, зроблено осмислення й історико-мистецтвознавчий аналіз широкого кола пам'яток, що характеризують основні види й етапи розвитку народного декоративно-прикладного й образотворчого мистецтва кримських татар.
Вперше в науковий обіг введено великий, раніше невивчений фактологічний матеріал з мистецтва кримськотатарської діаспори, яка живе в ряді країн.
Визначено ареали поширення традиційних народних художніх промислів, виявлено їхні центри, зібрано відомості про провідних майстрів і художників, описано основні ремісничо-художні прийоми, визначено структуру народної художньої творчості кримських татар, класифіковано основні його види.
Порівнювальний аналіз декоративно-прикладного й образотворчого мистецтва Криму і суміжних територій дасть можливість виявити своєрідність художніх традицій кримських татар у їхньому історичному розвитку.
Вперше в мистецтвознавчій науці Криму буде застосовано метод порівняльного аналізу творів декоративного мистецтва з традиціями, звичаями, обрядами, різноманітними видами народної творчості.
Практична цінність дослідження полягає в можливості його широкого використання в справі відродження, розвитку і пропаганди професійного мистецтва і народних художніх промислів кримських татар; зібраний і проаналізований матеріал дасть змогу уявити цілісну картину розвитку кримськотатарського мистецтва XX ст.
Матеріали досліджень можуть бути використані для подальших досліджень сучасного кримськотатарського мистецтва, а також як лекційний матеріал для художніх вишів.
Необхідність мистецтвознавчого вивчення кримськотатарського народного декоративно-прикладного й образотворчого мистецтва, уперше як комплексного, цілісного явища передбачає монографічний підхід і послідовний аналіз його основних видів.
У коло питань, досліджуваних автором, увійшли:
- характеристика архівних джерел і музейних колекцій, вивчених під час написання дослідження; результати польових досліджень, проведених під час експедицій;
- короткий екскурс в етногенез і культурогенез кримських татар;
- роль тюркського субстрату і нетюркського суперстрату у формуванні кримськотатарського етносу і характерні риси їхньої культури, взаємовплив і взаємне проникнення культур кримських татар і оточуючих їх у різні періоди історії народів, вплив хвиль міграцій і депортацій народу з етноісторичної території на сучасний стан національної культури і народного мистецтва, і, як наслідок,- прискорена етнокультурна консолідація етнографічних груп кримських татар у єдиний монолітний етнос як у метрополії, так і в зрізі діаспори.
У зв'язку з вищезазначеною проблемою давно назріла необхідність створення в Україні наукового центру вивчення давнього кримського мистецтва, яким є кримськотатарське мистецтво.
За формою це міг би бути науково-дослідний інститут мистецтвознавства на зразок НДІ.
 %Такі існують в автономіях Російської Федерації й інших колишніх Радянських республіках.
Нині ж завдання, які стоять перед кримськотатарським мистецтвознавством, в міру своїх сил і можливостей намагається розв'язувати колектив наукових співробітників створеного в 2000 році Республіканського кримськотатарського музею мистецтв. 
Четверо з них є аспірантами-здобувачами ученого ступеня кандидата мистецтвознавства в різних академічних центрах України, Узбекистану й Азербайджану.
У 2001 р. у Кримському державному індустріально-педагогічному інституті відкрито факультет «Народна художня творчість».
Починаючи з 1 вересня 2001 року 40 студентів вивчають теорію й практику кримськотатарських народних художніх промислів і видів декоративно-прикладного мистецтва.
Викладання провадять висококваліфіковані спеціалісти з числа кандидатів і докторів наук.
У майбутньому спеціалісти двох вищезазначених колективів зможуть стати основою кадрового складу колективу науковців під час створення академічної школи кримськотатарського мистецтвознавства.
У всякому разі, уже зараз в Криму існує нагальна потреба, наукова необхідність і передумови створення в недалекому майбутньому академічного центру з вивчення кримськотатарського мистецтвознавства.
