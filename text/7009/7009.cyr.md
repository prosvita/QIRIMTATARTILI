## ПУБЛИЦИСТИКА

### МЕДЕНИЕТИМИЗНИНЪ ШАВЛЕ САЧКЪАН ЧЫРАГЪЫ

_И. Гаспринский адына китапханенинъ 20 йыллыгъына даир_

    Бир къач йыллар кутюпхане
    Олды хызмет дурагъым.
    Не къадар коп окъусам,
    Эп осьти эшкъым, мерагъым.

    Э. Шемьи-заде.

Эвель-эзельден чокъусы адамлар окъумагъа авес олгъанлар, амма чар укюмети тюрк-татар халкъларына, шу джумледен, къырымтатарларгъа да окъумагъа ёл бермеген, чюнки оларнынъ макъсатлары бу халкъларны эзмек, оларгъа инкишаф этмеге ёл бермемек эди. Бу акъта Литва татарларынынъ белли джемаат эрбабы Арслан Кричинский озюнинъ мешур «Очерки русской политики на окраинах» адлы китабында пек яхшы ве тафсилятлы яза. Бунъа бакъмадан Улу Исмаил бей Гаспринскийнинъ ярыкъландырув фаалиети эм де мектеплер ичюн иджат эткен «Усул-и джедид», яни арапчаны окъувда иджат эткен янъы усулы нетиджесинде ве онынъ «Терджиман» газетасынынъ тесири алтында къырымтатар халкъы ве дигер тюркий халкълар да уйкъудан уянып окъувгъа ынтылды ве бильги алмагъа авеслендилер. Инкъиляптан сонъ, совет къурумынынъ ильки девринде «изба-читальнялар» ачылды, койлерде истеги олгъанлар айры одаларгъа топланып, бильгили, окъумыш адамларны динълеп, озь медений ихтияджларыны къанаатлендире эдилер.

Бизим тарихымызны саифелеп бакъсакъ, дженктен эвель 30-нджы сенелерде Къырымда, шеэрлердеки киби койлерде де чокъ ерде бильги нуры сачкъан кой китапханелери тешкиль этильген. Акъшамлары маса башына топланып, мум чыракъ этрафында адамлар китап окъуп отургъанлар. Кель заман, кет заман, эдебият чокълашып башлагъан, башта саз чалып, агъыздан чынъ, мане, дестанлар айтып юрген кедайларнынъ ерине шаир ве языджылар озь эсерлеринен халкъ арасында белли олалар ве халкъымыз бу эсерлерни ве китапларны тапып окъумакъ ичюн китапханелерден, бу бильги оджакъларындан файдаланмагъа алышкъан. Теэссюф ки, хайырсыз дженк нетиджесинде халкъымыз сюргюнликке огърады ве он йылларджа ана тилинде китаплар окъувдан махрум этильди. Адамлар дегиль ки, китапханеге барып китап къыдырмакъ — озь джанларыны къуртармакъ пешинде эдилер.

Ниает, 80-нджи сенелернинъ сонъунда уфукъта ватангъа къайтув, авдет ышыгъы пейда олып, халкъымыз сербест нефес алып, ана-юрткъа къавушмакъ джерьяны къанат керди. Къайтув биле гъает муреккеп олды, чокъ шейни къайта тиклемек, атта гъайрыдан башламакъ керек олды.

Энъ эвеля бизге медениет оджакълары ачмакъ керек олды, тилимизни инкишаф этюв ёлунда манълай тери тёкмек, кутьле арасында тешвикъат алып бармакъ ишлери де назар дикъкъатта тутулды. Халкъымыз Ватангъа темелли авдет олгъан сонъ, зиялыларымыз, энъ эвеля, медениетимизни тиклемек ичюн мытлакъа миллий китапхане мейдангъа кетирильмесини къайгъырдылар. Сонъундан буюк ве мешур мутефеккиримиз Исмаил бей Гаспринский адыны алгъан Джумхуриет къырымтатар китапханеси бундан тамам 20 йыл эвель, 1990 сенеси ильк кузь айынынъ 4-де кучюк бир одада Акъмесджит шеэрининъ меркезлештирильген китапханелер бирлешмесининъ филиалы, яни болюги оларакъ ачылды.

Мен бир-эки кере Къырымгъа раатланмагъа кельгенде бу миллий китапханени, теэссюф ки, зиярет этмеге вакъыт ве фурсат тапамагъан эдим.

2006 сенеси Ватангъа темелли къайтып кельгенде, энъ эвеля, энди акъикъий китапханеге чевирильген миллий китапханемизни келип таптым. Мени, бир кереден онынъ миллий рух ташыгъан тышкъы корюниши севиндирди. Ичери киргенимнен мени китапханенинъ окъув залында, шимди китапханенинъ мудиреси олгъан Гульнара Ягъяева ве окъув залынынъ мудиреси Лейля Къадырова самимиетликнен къаршыладылар. Мында олгъан гонъюль охшайыджы достане муит, догърусыны айтсам, мени эсир алды. Окъув залында китап рафлары, юрекни тазерткен миллий медениет кошеси, ана топракънынъ дюльберлигини акс эттирген ресимлер дюньясы, денъишип тургъан китаплар сергиси… Миллий байракъ ве тамгъамыз, шаир ве языджыларымызнынъ аяты ве иджадыны акс эттирген фоторесимлер эки диварны къ аплап алалар, олар мунтазам суретте денъиштириле, масалар, уйгъун скемлелер, пенджере первазында ерлешкен чешит табиий чечеклер бу залда отурып чалышкъан иджадий адамгъа, окъуйыджыгъа насылдыр ильхам, рухий котеринкилик багъышлайлар.

Мында кельген адам озюне керек, оны меракъландыргъан эдебиятны, газета ве меджмуаларны тапып чалыша биле. Шахсен мен озюм Ватангъа кельген сонъ мувакъкъат яшагъан еримде зарур шараит олмагъанындан, икяелеримни, макъалелеримни эсасен мында, бу залда отурып язгъанмандыр, атта 2008 сенеси чыкъарылгъан ильки джыйынтыгъымны да мында отурып азырлагъан эдим. Окъув залында эалиге хызмет косьтерюв юксек севиеде алынып барыла, хадимлер бильгили, дюньябакъышлары кениш, тез арекет этип, эйи мунасебетте окъуйыджыларнынъ ихтияджыны деръал ерине кетирмеге тырышалар.

Кет-кете китапханенинъ бутюн болюклеринен ве хусусан китапхане хадими, энъ теджрибели, бильгили, аятыны китапханеджиликке багъышлагъан, китапхане ачылгъандан берли мында чалышкъан Наджие Ягъянен якъындан таныш олдым. Мен беллесем, китапханенинъ ролю омюрнинъ эр бир саасыны айдынлатувда гъает буюк ве муимдир.

Шуны айтмалы ки, чокъ йылдан берли медениетимизге аит бир чокъ тедбирлер китапханеде кечириле. Азырлыкълы, салмакълы терен мундериджели олып кечкен, мусафирлерде терен теэссурат къылдыргъан бу тедбирлернинъ башында гъает тешеббюскяр, арекетчен Лейля Къадырова тура. Рахметли анам шаире Джеваиренинъ 95 йыллыкъ юбилейи бу аджайип джемаат хадимлеринен берабер азырланып, мында кечирильди, ильки китабымнынъ такъдимнамесини де мында оларнен берабер кечирдим. Мен мында мунтазам суретте келип чокъ тедбирлерде булунып, миллетимизнинъ фааллеринен таныш олдым.

И. Гаспринский адына китапханенинъ китаплар фондуны шекиллендирювде къырымтатар муэллифлерининъ ана тилимизде ве башкъа тиллерде миллетимиз акъкъында неширлерге, весикъаларгъа айрыджа эмиет бериле. Улькешынаслыкъ, тюркшынаслыкъ, шаркъшынаслыкъ, ислям медениети мевзусына аит весикъалы материаллар да бу фондгъа сечилип алына.

Ал-азырда китапхане фондунда 20 бинъден зияде китап, меджмуа, газета, топламлары (бутюн чыкъкъанлары козьде тутула), шу джумледен: ана тилимизде 5,7 бинъ, тюрк ве дигер тюркий тиллерде 3,1 бинъ нусха чешит нешир мевджуттыр. Сийрек, эм гъает къыйметли неширлернинъ сайысы 2,2 бинъден зиядедир. Булар сырасына 1608—1780 сенелерине аит Къырым ханлыгъынынъ тарихы, икътисадият, адлиеджилик, ичтимаий ве демографик джерьянлар боюнджа мисли корюльмеген дереджеде къыйметли ильмий материалларгъа малик олгъан Къадыаскер дефтерлерининъ 61 томлыкъ фотокопиялары; «Терджиман»нынъ (1883—1918 с.), «Алеми Нисван», «Алем-и Субьян» меджмуаларынынъ, «Миллет» ве «Ватан хадими» (1905—1908 с.с.) газеталарынынъ микрофильмлери; Джафер Сейдамет, Бекир Чобан-заде, Амет Озенбашлы, Асан Сабри Айвазов, Осман Акъчокъракълы, Шевкъий Бекторе, Арслан Кричинский, Эшреф Шемьизаде ве къырымтатар медениетининъ дигер корюмли эрбапларынынъ озьлери сагъ экенде дердж этильген неширлери; Къырымда дженктен эвель чыкъкъан китаплар; Тюркиеде чыкъкъан Къырымгъа аит китаплар ве «Kırım» эм де Романияда 1930 сенеси чыкъып башлагъан «Emel» меджмуаларынынъ топламлары; Озьбекистанда 1957—1991 сенелери ана тилинде чыкъкъан екяне газета «Ленин байрагъы» — «Янъы дюнья»нынъ ве 1976 сенеси чыкъып башлагъан «Йылдыз» меджмуасынынъ бутюн нусхалары ве иляхре. Мында къырымтатар миллий арекети акъкъында Нью-Йоркта ве Лондонда, Берлинде ве Варшавада, Москвада ве Истанбулда дердж этильген неширлер де бар.

Миллий китапханенинъ ачылувында ве аякъкъа турмасында онынъ сабыкъ мудири Айдер Решат огълу Эмиров муим роль ойнады. Онынънен олгъан субетимиз эсасында миллий китапханенинъ тарихий саифелерини бирер-бирер ачып бакъсакъ, о къолайлыкънен ве озь-озюнден пейда олмагъаныны коремиз. Эйиси, келинъиз, сёзни биз Айдер Эмировнынъ озюне берейик.

— 1989 сенеси Ватангъа баягъы халкъымыз авдет олгъан сонъ, китапхане меселеси котерильди ве бу меселеде манъа тешеббюс косьтермек керек олды. Нетиджеде, бизге Ленин сокъагъында бир одачыкъ айырылды. Манъа ярдымджы оларакъ Энвер Озенбашлы тайинленди ве китапханемиз шеэр китапханесининъ филиалы оларакъ ресмий суретте 1990 сенеси сентябрь 4-те ачылды. Айны шу вакъытта къырымтатар медениетини къайта тиклемек макъсадынен 1990 сенеси Координацион меркез тешкиль этильди ве Исмет Заатов онынъ реиси олды, мен де онъа муавин олдым. Агъыр девир эди, не ичюн десенъиз, бизге кимсе къол тутмайып, тек аякъ чалмагъа азыр турдылар. Мен мында мемурий шахсларны козьде тутам, лякин алидженап, инсанпервер, гъайретли адамлар да тапылды, булар сырасында энъ эвеля Миллий меджлис реиси Мустафа Джемилевни, шеэр шурасы депутаты Изет Решитовны, Акъмесджитте 1-нджи музыка мектебининъ мудири З. П. Бекманны къайд этмек мумкюн.

Бизге Гоголь сокъагъында ерлешкен улькешынаслыкъ музейининъ ильмий хадими В. Гарагуля бир шкаф берди, сонъ биз ана тилинде китаплар топлап башладыкъ. Китапхане ачмакъ ичюн энъ аздан 2000 китап олмасы лязим экен. Биз, эбет, къол къавуштырып отурмадыкъ, бутюн мемурий тешкилятларгъа мураджаатлар, мектюплер, весикъалар ёллап турдыкъ, виляет иджра комитетинде китапханелер боюнджа баш мутехассыс Е.Г. Ткачукнен, Медениет назирлигинде китапханелер меркезининъ мудиреси М. М. Грехованен иш тутып башладыкъ.

Китапларнынъ сайысы 2000-ге етмегенинден, о бизге Ленин эсерлерини алынъыз деп зорлай. Къыскъасы, миллий китапхане ачмакъ о къадар мешакъатлы олды ки, бунъа да разы олдыкъ. Сонъра окъув залы ичюн балабанджа бир ода берильди. Ярым йыл кечер-кечмез китапханеге хадимлер сайысы да тасдикъланды, манъа китапханеджилик ишини тюбю-негизинден бильген, алий малюматлы, этрафлы джа бильгили, теджрибели мутехассыслар къыдырмакъ керек олды. 1991 сенеси сокъурлар джемиетининъ китапханесинде чалышкъан Наджие Ягъяны, йылнынъ сонъунда исе шеэр китапханесинде чалышкъан Наджие Таированы да ишке давет эттим.

Лякин омюр басамакълары мени 1993 сенеси китапхане мудирлигини ташлап «Голос Крыма» газетасыны чы къармагъа алып кельди. Амма эр не къадар анда чалышсам да, меним аятым эп китапханенен багълы олды. Мен кеткен йылларда филиалнынъ мудири оларакъ Наджие Таирова чалышты. Амма бизим макъсадымыз филиал дегиль де, айры, мустакъиль миллий китапхане мейдангъа кетирмек эди.

Биз эп бунъа ляйыкъ бина араштырувны акъылдан чы къармадыкъ ве кене бутюн девлет мемурларына мураджаат мектюплери язылып турды. Биз Самокиш сокъагъындаки 8-нджи эвге козь тюшюрдик. Онынъ бир тарафында шеэр турмуш хызмети косьтерюв истисалы, экинджи тарафында исе «Къызыл хач» джемиети ерлешкен эди. Бина тарихына бакъсакъ, бина 19-нджы асырда зенгин бир эдждадымыз тарафындан къурулгъан, сонъра о 1910 сенеси руждие медресеси олгъан.

Китапхане ичюн бельсенип, ана тилинде китаплар топламагъа кириштик, сагъ олсунлар миллетимиз, эксериети зиялыларымыз ярдым эттилер.

Къавгъа-дава, шаматанен, юре-юре ахыр-сонъу, ниает, 1992 сенеси бу бинаны эльде этип мында ерлештик. О заман бу бинада бизден гъайры, чешит одаларда сыкълашып, эр бири даа янъы фаалиет косьтерип башлагъан Къырымтатар медениети координацион меркези, Къырымтатар Миллий Меджлиси, шеэр меджлиси, «Къырым» ансамбли, «Къырым» фонду, «Авдет» газетасы, «Маарифчи» бирлешмеси, Къырымтатар рессамлар бирлешмеси ве Къырымтатар къадынлар бирлешмеси ерлешкен эди. Сонъра яваш-яваш олар эписи озьлерине айры ерлер тапып, бизим одаларымызны бошаттылар.

Биз, эвеля китапханемизге белли ве мешур мутефеккиримиз Исмаил Гаспринскийнинъ адыны бердик. Шу йыллар ичинде китап фондумыз энди 8 бинъни тешкиль эткенине бакъмадан, филиал сыфатында окъуйыджыларнынъ осеяткъан маневий ихтияджларыны толусынен къандырып оламагъанындан миллий китапхане мейдангъа кетирильмеси зарур олды. Ве, ниает, 1995 сенеси ильк къыш айынынъ 16-сында исе Къырым укюметининъ къарарынен филиал эсасында Исмаил Гаспринский адына джумхуриет къырымтатар китапханеси тэсис олунды ве китапханемизнинъ эсас вазифелери де бельгиленди.

Куньлернинъ биринде белли шаир, аджайип алим Бекир Чобан-задеге багъышлангъан конференция олды, бу тедбирге чет эльден, яни Нидерланд девлетининъ Харлем шеэринде яшагъан, эджатлары къырымлы олгъан Мехмет Тютюнджи деген семетдешимиз де келип иштирак этти. Мен онен таныш олдым, эвиме давет эттим, акъшам экимиз сантрач (шахмат) оюны ойнагъан вакътында, лаф сырасы, о халкъымызгъа ярдым, эйилик япмакъ истегини бильдирди. Мен исе къапкъач кеттим ве озь-озюме: «Я бу «яткъан туенинъ агъзына тыгъыргъан къамгъакъ» дегильми, аджеба?», дедим де «демирни къызгъанда дёгмели», деп:

— Медениетимизнинъ шаны, шуретини котермек истесенъиз, китапхане бинасыны тюбю-негизинден тамирлев ишлерини япмакъ зарур, — дедим. Мехмет Тютюнджи Ватанына (Нидерландгъа) къайтып баргъан сонъ, эм о эм де бизим тарафымыздан Нидерланд девлет мемуриетлерине мураджаатлар япылды. Китапханенинъ гъайрыдан тикленюви ве инкишафында Мехмет Тютюнджинен бирликте япылгъан «Къырымтатар китапханесининъ гъайрыдан тикленюви» лейхасынынъ омюрге кечирильмеси акъикъатен буюк роль ойнады.

Бу лейхагъа Нидерланд укюмети къолтутты ве 1998 сенеси Халкъара «Вiдродження» фонду да малиевий ярдымда булунды. Шу йылы лейха амельге кечирилип башланды. 1999 сенеси майыс айында бинанынъ тамирлев ишлери екюнленди ве китапхане, топлангъан китап хазинемизни сакъламакъ ве окъуйыджыларгъа хызмет этмек ичюн зарур шараитлернинъ эписи яратылгъан, дюльбер, инсан рухуны нешэлендириджи, сукъланмакъ мумкюн олгъан земаневий бир бинагъа чевирильди.

Лейханы омюрге тадбикъ этюв черчивесинде китапханеде автоматлаштырув боюнджа шахсий локаль агъы джыйылды, агъ такъсимлейиджилери «Pentium-III» компьютери, CELERON-366 ве 4 компьютер иле текмилленди. Бу секторны тешкиль этювде Айдер Сейтосманов ве къуруджылыкътамирлев ишлерини алып баргъан муэндис Шевкет Халикъович Абдуллаев салмакълы исселерини къоштылар. Ал-азырда китапханеде олгъан 17 компьютернинъ эписи локаль агъда чалышмакъта, китапхане Интернет агъына кирсетильди, озюнинъ шахсий WEB-сайты бар. Лейханынъ тадбикъ олунувы китапханенинъ эсас меселелерининъ эр тарафлама чезильмесине ярдым этмекте. Адамларымызгъа даима муим, къыйметли малюмат алмакъ ичюн медений ве тасиль меркези сыфатында китапханенинъ чокъ саалы фаалиетининъ кейфиетини янъы севиеге котермеге шараитлер яратылды.

«Къырымтатар китапханесини гъайырдан тиклев» лейхасынынъ омюрге кечирильмесине Мехмет Тютюнджи, Нидерланд Къыраллыгъы эм де Халкъара «Вiдродження» фонду ве онынъ мудири Е. К. Быстрицкий, бу фонднынъ Къырымдаки темсильджиси О. К. Смирнов, Нидерланд Къыраллыгъынынъ Украинадаки эльчилери дженап Роберт Сери, Онно Хатинг вант Сант, «Сюргюн олунгъан къырымтатар халкъы, булгъар, эрмени, рум, алманларнынъ украин джемиетине къатылувы» программасы Незарет Кенъешининъ экинджи реиси Ю. В. Бузницкий, лейханынъ эксперти Анна Прис Хайке, Украина Юкъары Радасынынъ халкъ депутатлары, Къырымтатар халкъы Меджлисининъ реиси Мустафа Джемилев, онынъ муавини Рефат Чубаров, Украина Адлие меслеатчысы Ю.Н. Белуха, Къырым Мухтар Джумхуриети Медений Назирлигининъ баш мутехассысы Е.Г. Эмирова фааль къолтуттылар, — дей Айдер Эмиров.

Бунъа къошма оларакъ Айдер бей Эмиров озюнинъ муавини Ниявер агъа Къуршутовны самимий сёзлернен анъып, баягъы мусбет фикирлер бильдирди. Олар берабер 1995 сенесинден башлап, китапханенинъ кереги киби аякъкъа турмасына салмакълы исселерини къоштылар ве берабер аман-аман 14 йыл бир якъадан баш чыкъарып чалыштылар.

Китапханенинъ кадрлар меселесини чезюв, яни оны ихтисаслы мутехассысларнен темин этюв меселесине де Айдер Эмиров джиддий эмиет берип кельди. Хадимлернинъ сайы сыны йыл-йылдан арттырмагъа, китапханенинъ фаалиети ичюн зарур болюклерни ачмагъа наиль олды. Ал-азырда китапханеде 25 хадим чалышмакъта. Бу да тешеббюскяр рехбернинъ эйи къазанчыдыр.

Китапханенинъ болюклери шулардыр: комплектлев, умумлештирюв ве китапларны эсапкъа алып, сырасына къоюв болюги (мудиреси Наджие Сулейман къызы Таирова, хадимлери Алиме Меннанова ве Алина Ремзи къызы Аблаева), ильмий-услюбий болюк (мудиреси Репиха Сейтхалиль къызы Фетислямова, хадимлери Наджие Ягъя, Зарема Сабри къызы Ягьяева, Фатьма Осман къызы Къуртмалаева), библиография болюги (мудиреси Диляра Джафер къызы Белялова, хадимлери Мавие Гъафарова, Зарема Заид къызы Ислямова, Арзы Энвер къызы Къурбединова), окъув залы (мудири Лейля Зейтулла къызы Къадырова, хадимлери Сусанна Риза къызы Темиршаева, Эльзара Юнус къызы Какура, Эльвира Эдим къызы Зиналиева), эльязмалар ве архив болюги (мудиреси Медине Илимдар къызы Алимова, китапханеджи Гульяра Дилявер къызы Абдуразакъова). Техникий хадимлер: автоматлаштырув болюги (мудири Кемаль Решат огълу Смайлов, хадимлери (Зарема Сабри къызы Ягьяева, Лиля Рустем къызы Абдуллаева). директорнынъ къуруджылыкъ ве ходжалыкъ ишлери боюнджа муавини (Икмет Низят къызы Нуруллаева), баш мукъасип (Лора Алексеевна Безуглая), мукъасип (Зарема Ремзи къызы Усейнова), кадрлар болюги (Фатма Бекир къызы Сейтасанова), айдавджы (Фикрет Джемиль огълу Мустафаев).

Китапханенинъ бойле беджерикли, эмексевер, достане муитте чалышкъан коллективнинъ гъайретли эмеги саесинде миллий китапханемизнинъ итибары олдукъча котериле ве о, джумхуриетте етекчи китапханелерден сайыла.

Сёз сырасы, Айдер Эмиров якъында китапхане рехберлиги вазифесинден бошады. О, озюнинъ ерине муавини Гульнара Ягьяеваны эр тарафтан ляйыкъ коре. Чюнки теджрибели, акъыллы, ферасетли мутехассыс ки, коллективде онынъ итибары пек юксек. Бу вакъыткъадже о, директорнынъ муавини вазифесинде эди, шимди директор вазифесини эда этиджидир. Коллектив бир агъыздан онынъ намзетине къолтута. Эм догъру, рехбер коллективнинъ ичинден осип чыкъмалы, теджрибели яшларгъа ёл берильмели.

Гульнара Ягьяеванен субетимизде о китапхане акъкъында Айдер Эмировнынъ сёзлерини девам этерек шойле деди:

— Деерлик къыскъа муддет ичинде китапханемиз Къырым Мухтар Джумхуриети ве Украина китапханелери арасында озюне ляйыкъ ер алды. Халкъара китапханеджилер бирлигининъ ве хайрие фондларынынъ ярдымынен китапханеджилик джерьянларыны автоматлаштырув, фондларны компектлев, неширджилик программасыны эда этюв, сюргюнликтен къайтып кельген эалинен чалышкъан китапханеджилер ичюн махсус мешгъулиетлер, онынъ янында информацион меркезни тешкиль этюв, муштерилерге Интернет хызметини косьтерюв киби бир сыра лейхалар омюрге кечирильди.

Москвадан къырымтатар эдебиятынынъ классиги, шаир Эшреф Шемьи-заденинъ 500-ге якъын китаплары, шахсий шейлери ве архивининъ бир къысмы, Фергъанадан тильшынас-алим Усеин Куркчининъ архиви кетирильди. Бир сыра алимлеримиз ве языджыларымызнынъ васиетлерине коре, оларнынъ китапханелери бизге теслим этильди: Москвадан тильшынас-алим Басыр Гъафаровнынъ тахминен 2.000-ден зияде китаплары кетирильди ки, булар фондымызнынъ энъ къыйметли ве фааль ишлетильген къысмыны тешкиль этелер. Языджы, шаир Решид Мураднынъ шахсий китапханеси, Идрис Асаниннинъ гъает зенгин шахсий китапханеси ве архиви де бизге теслим этильди.

Озьбекистан Джумхуриет Девлет китапханеси сюргюнлик девринде анда нешир этильген къырымтатар китапларынынъ 300-ден зияде коллекциясыны бизге бедава ёллады.

Китапхане фондуны шекиллендирювде Русие Девлет китапханеси буюк иссе къошты, та китапхане чалышып башлагъан биринджи йылларда ана тилимизде нешир этильген 200-ге якъын китап такъдим этти. 1998 сенеси исе кене Русие миллий китапханемизге сюргюнликтен эвель чыкъкъан ана тилимизде 1.600 китапны тантаналы суретте багъышлады.

Китапханенинъ кучюнен медениетимиз ичюн энъ ляйыкъ ве зарур, деп танылгъан бир сыра китапларны азырлап нешир этюв лейхасы тизильди ве бу серия «Бильги чокърагъы» адыны алды. Иште бу «Бильги чокърагъы» сериясы лейхасыны омюрге кечирюв саесинде кечкен девирде 18 китап нешир этильди. И. Керимов. «Медений эснас: 1920— 1938»; «Грёзы розового сада» (переводчик Дружинин, составитель Н. Абдульваап), 1999; «Деятели крымскотатаркой культуры (1921—1944). Биобиблиографический словарь». (составитель Д. Урсу), 1999; Д. Урсу. «Очерки истории культуры крымскотатарского народа (1921—1941)», 1999; А. Самойлович. «Избранные труды о Крыме» (составитель Е. Эмирова), 2000; В. Ганкевич. «На службе правде и просвещению», 2000; Э. Шемьи-заде. «Эдебий ве тенкъидий макъалелер» (тертип эткен Ш. Селим), 2000; Б.Чобанзаде. «Бир сарай къураджакъман…» (тертип эткен Н. Сеитягьяев), 2001; А. Гирайбай. «Санки дюнья йыкъылды…», 2001; Э. Распэ. «Барон Мюнхаузеннинъ сергузештлери» (терджиман Февзи Абляй), 2002; А. Крымский. «Литература крымских  татар», 2003; Ш. Бекторе. «Татарлы гъым»: Шиирлер», 2003; Б.Чобан-заде. «Къырымтатар эдебиятынынъ сонъ деври: Маруза», 2003; Джонатан Свифт. «Гулливер лилипутлар арасында», 2003; Джонатан Свифт. «Гулливер девбичимли адамлар арасында», 2003; Б. Чобанзаде. «Булутлар» — «Облака», 2003; Мемет Нузет. «Къырымнынъ чёль аятындан. Сайлама эсерлерининъ джыйынтыгъы» (тертип эткен Н. Сеитягьяев), 2003; И. Гаспринский. «Французские письма» (составитель В. Ганкевич), 2003; Халим Герай Султан. «Розовый куст ханов или история Крыма» (переводчик А. Ильмий), 2004; Э. Шемьи-заде. «100 йыллыгъы мунасебетинен: Биобиблиографик косьтергич» (тертип эткен З. Ислямова), 2008; А. Гирайбай. «Джигитке»: шиирлер (тертип эткен И. Керимов), 2009; Б. Чобан-заде. «Меним языларым…»: Шиирлер ве икяелер (тертип эткен Н. Сеитягьяев), 2009.

Китапхане йыл сайын халкъымызнынъ белли ве хатыра куньлерининъ такъвимини тертип эте. Энди дёрт йылдан берли китапхане Къырым Медениет назирлиги, Къырым китапханелерине къолтутув фонду ве И. Гаспринский адына фондунен берабер «Китапхане — чокъ миллетли джемиетте медениетлер диалогынынъ меркези» адлы Халкъара конференциясыны тешкиль этмекте. Онынъ ишинде Киев, Москва, Санкт-Петербруг, Екатеринбург, Одесса шеэрлеринден, якъын ве узакъ четэльнинъ дигер шеэрлеринден кельген китапхане хадимлери, алимлер иштирак этип, маруза ве меракълы, эм файдалы малюматларнен чыкъышта булуналар. Мезкюр конференциянынъ черчивесинде баш тешкилятчы сыфатында эр йыл «Тюрк дюньясынынъ китапханелери: озьара фааллик ве эмекдашлыкънынъ устюнликлери» мевзусында тюркий тилли мемлекетлери китапханелерининъ векиллери иштиракинде «тёгерек маса» отькерип туралар. Бутюн булар бизим китапханемизнинъ итибары котерильгенини, онынъ эр тарафта танылгъаныны косьтере, — дей Гульнара ханым.

Китапхане ачылгъан кунюнден башлап мында чалышкъан Наджие Сулейман къызы Таирова китапханенинъ ильки деври акъкъында фикирлеринен пайлашты.

— 1991 сенесининъ кузюнде Самокиш, 8 бинасына кочьтик, амма тамирден сонъ 1999 йылынынъ кузь айында озь къияфетини бутюнлей денъиштирди, дюльберлешти энди бу акъикъий медениет оджагъы, демек мумкюн олды, дерсинъ китапханемиз гъайрыдан ачылды, эм янъы бинанынъ ачылув мерасими тантаналы суретте шень-шерамет той киби кечти. Давет этильген мусафирлер эписи бахшышларнен кельдилер, эльбетте, эдиелер эсасен китаплардан ибарет эди. Медениетимизни джанландырув, гъайрыдан тиклев, онынъ илериде инкишаф ёлу акъкъында чокъ гузель, самимий сёзлер айтылды. Энъ муими, басылып чыкъкъан китаплар, газеталар, ме джмуалар топладыкъ, джемаат да бу ишке пек къолтуты, илян берильди, кимсе лякъайд къалмады, эр кес миллий китапханемиз ичюн, деп ярдым этти, диаспора биле четте къалмады, олар да исселерини къоштылар, теэссюф ки, чокъ мусбет ишлер япылды, амма мисаль ичюн бизде аля даа «Терджиман»нынъ толу комплекти ёкъ. Шуны да къайд этер эдим ки, районларда, шеэрлерде, мектеплерде газеталар басыла, китаплар чыкъарыла, амма оларнынъ чокъусы бизге келип етмей. Айры ватандашларымыз шахсий сермияларына китаплар чыкъаралар, амма оларнынъ да чокъусы бизге келип чыкъмай. Амма оларнынъ эписи, эр бир китап бизге етип, бизде сакъланмакъ лязим. Эгер мында олса, каталогларгъа кире, яни джедвельге алына, окъуйыджылар китап акъкъында малюмат ала. Эдебият, илимнен огърашкъан адамлар файдаланалар. Эвельде меджбурий нусха деген шей бар эди. Шимди исе бойле шейлер тарихта къалды. Даа бир меселе: аспирантлар ильмий ишлер, авторефератлар язалар, диссертация къорчалайлар, буларнынъ да чокъусы бизге теслим этильмей. Миллетимиз тарафындан азырлангъан ве къорчалангъан иш, насыл саада олгъанындан къатий назар, китапхане хазинесинде булунмасы керек. Дженктен эвель къорчалангъан ильмий ишлерни биз аля даа тапалмадыкъ. Бутюн булар медениетимизнинъ бир пытагъы десем янълыш олмаз.

Китапхане келеджегине бир назар ташлайыкъ. Дюньягъа кимсе дирек олмагъан, яшымыз эп огге кете, бизим девамджыларымыз олмакъ керек. Озюмизнинъ еримизге яш несильни джельп этип, азырлав меселеси тура. Не ичюндир, базы адамлар китапханеде чалышмакъ ичюн тасиль алмагъа керекмей, деп саялар, бу да гъает муреккеп зенаат, мытлакъа бильги керек. Бизим ишимиз китап бермек ве алувнен сынъырланмай, онынъ озюне яраша инджеликлери бар. Биз яш несильге, мектеплерде тёгереклер ачып, китапкъа севги ашлап, оларны илериде бу зенаатны сайламагъа земин азырламакъ керекмиз, сокъакъта кеткен адам эльбетте, бойле муим ишке давет олунмаз, тек бизим миллий китапханени назарда тутмайым, бутюн китапханелерге яш, бильгили, зенаатыны севген, онъа садыкъ олгъан мутехассыслар керек.

Бир шейни даа къайд этмек истейим, халкъымыз пек аз китап окъуй, ана тилинде газеталаргъа да чокъ язылмайлар. Эбет, чокъ йылгъадже вазиет агъыр эди, амма энди халкъымыз баягъы котерильди, аякъкъа турды, омюр тарзы денъишти, мен беллесем мытлакъа окъумакъ кереклер. Бизде шимди китапханеден китап алып окъумакъ ичюн бутюн шараит яратылды, тек кель, отур, ал, окъу. Янъылыкълардан бири шу ки, бизде абонемент болюги чалышып башлады, яни китапны истеген адам эвине алып кете биле (башта эвге китап берильмей эди), эки афта девамында окъуп чыкъа ве сонъра къайтара, яни мытлакъа окъув залында окъумакъ, отурмакъ шарт дегиль, — деп Наджие ханым окъуйыджыларгъа бу янъылыкъны хатырлата.

Занымджа, буны пек яхшы япкъанлар, адам керек китапны эвине ала биле ве эвде озюне уйгъун шараитте окъуй я да чалыша биле. Амма шусы да бар ки, окъумакъ ичюн ана тилини бильмек керек. Бунда ана тилини, эдебиятны тешвикъат этюв биринджи ерде тура. Тешвикъат меселесинде энъ эвеля мектеп оджалары, тербиеджилер ве хусусан ерли меджлис азалары тедбирлер япып, озьлери отургъан ерлеринде ана тили муитини догъурувда, ана тилини огренювге, эдебияткъа севги ашлавда тешеббюсчи олмалылар. Бу акъта Миллий Меджлис тарафындан та 2003 сенеси тасдикълангъан «Ана тили огърунда куреш программасы»нда шойле дениле: «Къырымтатарлар топлу яшагъан ерлерде: шеэрлерде, мааллелерде, кой ве къасабаларда региональ ве ерли медж лис азалары зиялыларнен, эсли-башлыларнен, дин джемиетлерининъ азаларынен, имамлар ве моллаларнен бирликте озь яшагъан ерлеринде, этрафларында ана тили муити догъурылмасына иришмелилер». Бу фикир девам эттирилерек, Программада шойле дениле: «Ана тили меселеси мааллий ве региональ меджлислернинъ, къырымтатар джемаат тешкилятларынынъ, иджадий тешкилятлар ве джемиетлернинъ, медениет, санат ве тасиль муэссиселерининъ иш планларына айры ве тафсилятлы тедбирлер оларакъ кирсетильсин. Тиль бильмегенлер исе ана тилини огренмеге меджбур олсунлар ве оларгъа тиль огренмек ичюн шараит догъурылсын, чарелер корюльсин».

Не къадар догъру косьтериш! Аджеба, бу Программа не ичюн кереги киби омюрге кечирильмей? «Тиль! Тиль! Тилимиз олеята!» деп яйгъара къопарамыз, амма конкрет иш япмагъа ничюндир элимизден кельмей, я да япмакъ истемеймиз. Шашыладжакъ шей!

Китапхане ве онынъ иши акъкъында хадимлернинъ эр биринен саатлернен субет япмакъ, онларнен саифе язмакъ мумкюн. Теэссюф ки, меджмуа ичюн азырлангъан материалнынъ колеми бунъа имкян бермей.

XXI асыргъа догъру адымлагъанда, Исмаил Гаспринский адына миллий китапхане «Миллет хатрасы» адынен къырымтатар тилинде чыкъкъан китапларнынъ толу библиографиясыны ве малюмат базасыны шекиллендирмек, халкънынъ медений-тарихий, маневий-ахлякъий вариетини кениш суретте, эали арасында тешвикъат этмек, миллетимиз топлу яша гъан ерлерде, атта узакъ койлерде, китапханелер ачып, окъуйыджыларны джельп этмек, эдебий мирасымызгъа меракъ, сайгъы-урьмет, севги ашламакъ, къасабаларда ве шеэрлердеки кутапханелеримизге эр тарафтан ярдым косьтермек, окъуйыджыларнынъ сайысыны йыл сайын арттырмакъ киби муим вазифелер Гаспринский адына къырымтатар китапханеси огюнде тургъан эсас меселелердир. Биз, чокъ меселелерни омюрге кечирген бу коллективни китапханенинъ 20 йыллыгъынен тебриклер экенмиз, буларны да, иншалла, япарлар деген умют гонъюльге теселли берип тура.

### ОДЖА ЭР КИМГЕ ИБРЕТ ОЛМАЛЫ

Мен якъынларда Исмаил Гаспринский адыны ташыгъан Къурман больгесининъ Буюк-Онлар къасабасында ерлешкен миллий мектепте булунып, бу джемаанынъ этика оджапчеси Алиме Перит къызы Сеитягьяева Украинада отькерильген ярышта иштирак этип, гъалиплер сырасында адымлап Каменец-Подольский шеэрине барып кельгенини мектеп мудиреси Альме Иззет къызы Смедляева гъурурланып айтты. Мен Алиме оджапченен 2005 сенесинден берли чалышам, о акъикъатен буюк истекнен, иджадкярлыкъ тамырынен, гъайрет, себаатнен бельгиленген ишке янаша, эр шейни, огге сюрюльген меселени тюбю-негизинден анълап, озю шахсен огренип, сонъра талебелерге ашламагъа тырыша. Алиме эр бир дерсини абыл-къубыл дегиль де, чевре-четтен малюмат топлап, азырлыкълы севиеде кечире, янъы техника васталарынен файдалана, адден-ашкъын фаалликнен (интерактивный) дерс джерьяныны кечирмеге ынтыла, мультимедиа, компьютер, Интернет агъындан файдалана, чешит усулларны ишлете, не япса япа, яна, куе, амма дерсинде бир лякъайд бакъкъан талебе корьмезсинъ. Дерсине кирип озюнъиз де шаат ола билесиз, дедилер.

Бир афтадан кене мектепке кельдим, амма дерс башламаздан эвель, Алиме оджа, Сизинъ этика дерсинъизге кирмек истейим, дедим. «Буюрынъыз, баш устюнде ерим бар, мевзумыз да гъает меракълы», — деди оджапче озюни сыкъмайып. Шай дегендже чанъ къакъылды, о мени деръал 6-нджы сыныфкъа этика дерсине давет этти. 19 талебе масалар башында 3 группагъа болюнип отургъанлар. Дерснинъ мевзусы гъает бугуньки куньге пек муим: «Бир-биримизге къолумызны узатайыкъ». Дерс башындан башлап мультимедиа ускюнелери ишлетильди, слайдлар нумайыш этилип, Чатыр-Дагъгъа сеяат киби корюниш, амма альпинистлер бири-бирине багъланып дагълар тёпесине чыкъкъанлары тасвирленген. Аджайип манзара, шунъа да коре достлукъ, бирдемлик, бераберлик, бири-бирине къолтутув киби мусбет чизгилер косьтерилип, инсан тек достлукънен чокъ шейлерге къадыр олгъаны косьтерильди, эм де Ватанымызнынъ дагълары акъкъында толу малюмат берильди. Энъ эсас меселе — дагълар бир озю. Яни янъгъызлыкъны севген адамларгъа бойсунмай, энъ эвеля оджапче талебелерни къолгъа алды, меракъландырмагъа наиль олды, лякъайд, пенджереге бакъып отургъан талебе ёкъ, Алиме оджа мени де, догърусы, эсир тюшюрди. Дерсте укюм сюрген къанун, къаиделерге талебелернинъ дикъкъатыны джельп этти. Оджапче бир къач муит яратты: бир талебе акъкъында группанынъ фикирлерини бильмеге истеди, эм де меракълы мевзулар, булар эпси талебелернинъ зеинини тазертиджи усуллар, мийлер чалыша, къафа ёрула, макъсад къоюлды, оны чезмек лязим. Сонъра мен + сен = биз, деген риязиятнен багълы къаиде чыкъарылды. Талебелер учь группагъа болюнди: елькен, чагъала ве кунеш. Эписи вазифе алды, тестлерге джевап бердилер. Кимсе четте пысып отурмады, бутюн сыныф манълай тери тёкип чалышты, эр бир группа учь суальге джевап тапты. Энди инкишаф эттириджи оюнлар башланды. «Келинъиз! Достлашайыкъ! Сиз достлашмагъа билесизми?» киби меракълы вазифелер берильди: телевизорда эшитирюв башланды, амма анасы къардашыны бакъмагъа чагъырды… Я да оджапченинъ театрге тек 18 чиптеси бар. Лякин талебелер 35 дане, не япмакъ керек? Кимсенинъ джаны агъырмамасы ичюн… Исмет анасына айтмай, достларыны чагъырып догъгъан кунь къайд этеджек олды? Догъру япамы? Бутюн сыныф суаллерге догъру джевап араштыра. Дерсте беден тербиеси дакъкъалары да олды. «Тылсымлы скемле» оюнында яхшы, эйи чизгилерни айрыджа къайд эттилер. Асылзаде Соломон риваети берильди, эм де Миявкъушнынъ эдеп акъкъында тевсиелери «Унутма» деген шиарнен янъгъырады. Догърусы дерснинъ насыл кечкенини дуймадым, десем янълыш олмаз. Дерснинъ сонъунда оджапченинъ мусаадесинен достлукъ акъкъында белли гурджи шаири Шота Руставелининъ ибаресини кетирдим: «Озюне дост арамагъан адам, озь-озюне душмандыр», я да Насреддин оджанынъ «Юзьсиз дост» лятифесини беян эттим. Эльбетте, бу дередже талебелерни мевзунен мефтюн этмек, Алиме оджапченинъ гъалебесидир, эм де онынъ акъикъий уста, теджрибели оджа олгъаныны тасдикълай.

Дерс биткен сонъ экимиз кимсе олмагъан одагъа кирип субетлештик. Онынъ дерсине кирип, гъает эйи теэссуратлар алгъанымдан сонъ, онынъ шахсиетине мерагъым даа зияде артты. Энъ эвеля Алиме Перит къызынынъ сулялеси ве эдждатларынен таныш олмакъ истедим, чюнки бизим экимиз де чёль тарафындан олып, Керчь, Ленин больгесинде олгъанымыз насылдыр меракъ догъурды. Эдждатлары Керчь ярымадасы, Багиров къасабасында инкъиляп девринде 1917— 1918 сенелери кой мектебинде Инталып Сейт аблаев (къартбабасы) оджалыкъ япкъан. Ондан сонъра сой-сопларында оджалар баягъы расткельген. Алиме оджапче нафиле бу зенаатны сечип алмады, чюнки о яшлыкътан озюни бу алидженап зенаатсыз тасавур эталмады. Бир шейге бакъмадан озюнинъ аятыны чемберсач бу зенаатнен багълап, бир кере оджапче олгъанындан пешман этмеди. Алиме оджапче 1962 сенеси Озьбекистанда Сырдарья виляетининъ Баяут-1 совхозында дюньягъа кельди. Та яшлыкътан балаларнен ойнагъанда оджа олмакъ ниети пейда олды, эм де балачыкъларнен тиль тапа тургъан. Совхозда Карл Маркс адына 13-нджи мектепте тасиль алды. Шу девирде о, рус тили ве эдебияты, тарих фенлеринен меракъланды. Яхшы окъуды, ракъамларнен де достлашты, бойлу олгъанындан себеп, баскетболгъа къатнады, мектепте йыллар девамында спортнен огърашты, беден тербиесине де эмиет берип, 1980 сенеси мектепни аля ишаретлернен битирди. Шу йылы Янъы-Ер шеэрине барып мукъасипликке окъумагъа кирди. Эки йыл девамында ракъамларнынъ сырларыны огренди. 1982 сенеси окъув юртуны битирди, амма шу йылы Алиме мектепте, пионерлер лагеринде уйкен пионерлер етекчиси оларакъ чалышты, шай этип мукъасип дегиль де, тасиль саасында эмек фаалиетини башлады. Оларнынъ къомшусы Турсунали Эмирсалиев мектеп мудири эди, о четтен бакъып Альменинъ оджалыкъкъа олгъан къабилиетини тез сечип, онъа тасильге ёлланма берип, уйкен пионер етекчиси оларакъ ишке алды, 1984 сенеси кене онынъ тевсиесинен гъиябий Сырдарья девлет педагогика институтына рус тили ве эдебияты шубесине кирип окъумакъны козьде тутты. 1990 сенеси Алиме бу алий окъув юртуны мувафакъиетнен битирди. 1987 сенеси о, аиле къурып, 1989 йылы Гулистан шеэрине кочип, оджапче оларакъ чалышты. 1995 сенеси Алиме Сеитягьяева къорантасынен ана-Ватангъа авдет олды. Алиме деръал Красногвардейский больгесинде Колодезное коюнде мектепте мудир муавини, тербиевий ишлер, тешкилятчы вазифесинде эмек фаалиетини ана топракъта девам эттирди, лякин о яхшы оджапче олмасына, яни устазлыкъ япкъан енгеси Зоре Муединованы, озюнинъ догъмуш татасы шимди кене Озьбекистанда, Чырчыкъ шеэринде яшап, оджа чалышкъан Шазиени буюк урьметнен тильге алды, олар экиси зенгин теджрибелеринен пайлашып, онынъ яхшы оджа олып етишмесине салмакълы иссе къоштылар. Алиме башта Буюк-Онларгъа якъын Амурское кой мектебинде рус тили ве эдебияты оджапчеси олып чалышты. 2005 сенесинден миллий мектепке чалышмагъа авушты, энди онынъ умумий оджалыкъ эмек фаалиети 27 йылны тешкиль эте. Алий дереджели оджа 2009 сенесинден тербиевий ишлер мудири вазифесине тайин этильди. Онынъ къызлары да «Ат туягъын тай басар» дегенлери догъру, ана зенаатыны девам этелер. Буюги Фатма Таврия миллий университетини битирди, эгиз къызлары Сельвина кемане чала, Зарина башкъа зенаат сайлады, о къадынларны гузеллештирген дюльбер перчемлер япа. Алиме яхшы оджа, аджайип ана, эв бикеси. Омюр аркъадашынен 24 йыл девамында учь эвлят тербие эттилер. Мектепте де тешкилятчылыкъ тамырынен дикъкъаткъа ляйыкъ, миллетке файда кетирген, миллий гъаелерни омюрге кечирмек макъсадынен миллий рухта тедбирлерни юксек севиеде кечирмеге тырыша. 2006 сенесинден этика фенини берип башлады. 2009 йылы Алиме Сеитягъяева мектепте къырымтатар халкъынынъ байрамлары этикети мевзусында больгеде семинар кечирген эди. Больгеде этика фени боюнджа усулджысы Г.В. Смородникова семинар мевзусыны («Къырымтатар халкъынынъ этикети — байрамлары») эм де юксек севиеде отькерильмесини пек бегенди. 2012 сенеси илькиде «Йыл оджасы» ярышында этика номинациясы кирсетильди. Алиме оджапче больгеде I-нджи ерни алды, джумхуриет микъясында отькерильген сайлама ярышта 12 оджадан 6 оджа кечти, оларнынъ бириси Алиме оджа эди, финалда Керчьте Алиме иштирак этти, башта тестлерден кечти, сонъ такъдим этюв, таныш олмагъан сыныфта дерс берди, кене I-нджи ерни эльде этти. Бутюн Украина боюнджа кечкен ярышта 27 оджа иштирак этти, Украина микъясында Алиме Къырымны темсиль этти. Екюнлейиджи турда «2012 — йыл оджасы» ярышында этика номинациясында Къырымны такъдим эткени гъает муимдир. Онынъ омюр шиары — «Эр шей севгиден башлана», оджалыкъ фельсефеси исе «Оджа халкъымызгъа ибрет олмалы», озю де адамларда ачыкъ олмакъны, месулиетлик, ватанперверлик, сафвиджданлыкъ чизгилерине буюк эмиет бере, чюнки бу къыйметли вазифелер онда бир, эр башлагъан ишини севгинен япмагъа тырыша. Онынъ эмек фаалиетине къыймет кесип, дефаларджа Фахрий ярлыкълар такъдим этильди. Каменец-Подольский шеэринде онъа Диплом, Фахрий ярлыкъ, нишан бельгиси ве чешит бахшышлар берильди.

### ТОЙЛАР АКЪКЪЫНДА ФИКИР

#### Той тек къуванч, шенълик дегиль де, месулиет ве мустакъиль аяткъа адымдыр

Мен энди дёрт йылдан берли ватанымызда яшайым. Шу девир ичинде баягъы тойларда булундым, амма къулагъыма той деген сёз эшитильсе, терен фикирлерге далам.

Той бир тарафтан зевкъ, къуванч, шенълик демек олса, экинджи тарафтан месулиет, мустакъиль аяткъа адым атып, къоранта къурмакъ, онъа йылларнен садыкъ къалмакътыр.

Тойны яхшы тешкилятландырмакъ да пек муимдир. Лаф аш-сувда дегиль, биринджи ерде шенълик тура.

Озьбекистанда яшагъанда рахметли анам Джеваире Ме джитова махсус «Той тебриги» адлы шиир уйдургъан ве шу шиирни окъуп, тойларны ача эди. Шимди бу зенаатны мен кутем. «Бабадан корьген окъ джонар, анадан корьген тон бичер», деп нафиле айтмагъанлар. Мен анам язгъан «Той тебриги»нден чокъ файдаланмайым. Чюнки о пек узун. Халкъымыз тильни яхшы бильмей, шу себептен шиирни сонъуна къадар динълемеге сабырлары етмей. Мен эр бир тойгъа 8—10 сатырлы чешит тебриклев шиирлерини уйдурмагъа тырышам.

Той ачмакъ ве оны юксек севиеде алып бармакъ къолай дегиль. Бунынъ ичюн сёз устасы олмакъ, шакъалы шиирлер, ярышлар, лятифелер, яшларгъа насиатлар, тевсиелер шакъа тарзында айтылса яхшы ола. Тойларгъа кельген халкъ баягъы шейлерни огренип кете.

Лякин бизим халкъ эсасен аш, софра донатмакъны тюшюне. Къарын тойса олгъан, маневий тарафына эмиет берильмей.

Бала экенде меракъланып, анамдан Къырымда тойлар насыл кечирильгенини сорагъан эдим. Онынъ айткъанына коре, Къырымда тойлар учь — дёрт кунь ола тургъан. Башта мал союлгъан, къазан асылгъан, келин эвине къызлар топланып сачларына, пармакъларына къына къойгъанлар. Келин эвинде джыйын олгъан, сабасына къудалар келип, давулзурна чалып, джемаатнен ойнап, тюркюлер айткъанлар. Атларнынъ боюнларына къыйыкъ багълагъанлар.

Келиннинъ арабасына джиезли сандыкъ къоюлгъан. Келин башкъа койге кетсе яшлар арабанынъ алдына чы къып, бахшышлар алгъанлар. Сонъра киев тарафта балабан той олгъан. Миллий авалар чалынгъан, халкъ тюркюлери йырлангъан, миллий оюнлар ойналгъан. О заманда тойларны тек чингенелер чалгъанлар.

#### Тедбирде той мерасими

Сюргюнликте биз яшагъан ерде халкъымыз векиллери аз эди. Руслар, озьбеклер чокъ эди. Анам эр кеснен къатнаша эди. Куньлернинъ биринде анам танъда турып, пакълава пиширди. Оны балабан табакъкъа тизди. Ортасына бахшыш къойып, беяз орьтюнен сарды. Къалгъан бир чанакъ пакълаваны озьбек къомшумызгъа берди. Мени де шу къомшуда къалдырды. О девирде балаларны тойгъа алып бармай эдилер.

Анам кийинип, джебине пара къойып, элине табакъны алып, тойгъа кетти. Бир къач саат вакъыт кечкен сонъ мен къомшу балаларынен берабер шу тойны бакъмагъа бардым. Шу куню совхоз азбарында эки той ола эди: къырымтатар ве озьбек тою. Четтен сейир эткен рус къадынлары: «Озьбек тоюнда бир къавал бар, масаларда да пите, къарпыз, къавун, хыяр, помидордан гъайры бир шей ёкъ. Къырымтатар тоюнда исе чалгъы такъымы чала, масалары емекнен толу, эр кес ойнамай, гъалиба, адетлери ойле», — дедилер. Бу лафлар але даа къулакъларымда янъгъырай.

О вакъытта халкънынъ яшайышы агъыр эди. Тойлар сийрек ола тургъан. О вакъыт ильк кере бизим тойлар акъкъында мусбет фикирлер эшиткен эдим. Адетим узьре миллетимиз акъкъында айтылгъан мусбет ве менфий фикирлерни къальбимнинъ тёрюнде сакълайым. Чюнки менде балалыкътан ватанперверлик, миллетсеверлик руху терен ашлангъан. Мусбет фикирлер эшитсем, гъурурланам, къуванам. Менфий олса, ынджынам, къальбим къырыла.

Мен Озьбекистанда яшагъанда Чырчыкъ шеэриндеки учь санлы мектепте чалыштым. О йыллары мектепте «Халкъара фестиваль» тедбири отькерильди. Мен реберлик япкъан 10-нджы сыныфта бизим миллет балалары да окъуй эдилер. Оларгъа ярыш акъкъында айттым ве: «Къайсы халкънынъ урф-адетини косьтерсек, яхшы олур? — деп сорадым. Талебелер бир шей айтмагъан сонъ: «Къырымтатар той мерасимини косьтерейик», — деп теклиф эттим. Кимсе бир шей айтмагъан сонъ: «Эгер истемесенъиз, башкъа халкъны сайлайыкъ», — дедим.

Сыныфнынъ аляджы талебеси П.Макарчук: «Къырымтатар тойлары безгелек ола. Мен бабамнен баргъан эдим, озюм корьдим», — деди. Мен яваштан оны четке алдым ве: «Сен билесинъ де, бизим миллет чокъ йыллардан берли сюргюнликте булуна. Атта мен — сенинъ оджанъ сюргюнликте догъдым. Бизим талийимиз гъает аджыныкълы», — дедим. Экимиз де сюкюнетте къалдыкъ.

Бираздан о разы олгъаныны айтты. «Керек олса, метнлерни къырымтатар тилинде эзберлерим, сизинъ тилинъиз озьбек тилине ошай, лякин биз тойны шенъ этип косьтерирмиз. Сизинъ миллет энди Ватанына къайтмагъа башлады. Бизим къомшуларымыз кочип кетти. Энди сизинъ тойларынъыз зевкълы олмакъ керек», — деди осьмюр. «Павлушка, сен баш рольни иджра этеджексинъ», — деп талебемни багърыма бастым, амма онынъ сёзлеринден тесирленип, козьлеримден яшлар тамчылады.

Бойлеликнен, мен тедбирге пек джиддий азырландым. Ана-бабалар миллий ашлар пиширип кельдилер. «Хайтарма» чалгъы ансамбли урбаларнен темин этти. Биз келин озьгъарув ве той башланувыны косьтермеге наиль олдыкъ.

Тедбир башлангъанда агъа-къардаш Шукри ве Хатидже Амдиевлер: «Къырымдан мусафирлер кельди», — деп миллий урбаларда «Хайтарма» оюныны ойнадылар. Павлуша башына къалпакъ, устюне миллий урбаларымызны кийип, келин бабасы ве баш къуда роллерини ойнады ве темиз къырымтатар тилинде лаф этти. Сауле киев анасы ролюни ойнады. Бойлеликнен, тойны шенъ ве зевкълы этип косьтердик. Тедбирге талебелернинъ ана-бабалары, агъа-къардашлары эм де истеген адамлар кельдилер. Он еди йыл кечкен олса да, шу тедбир козюм огюнде тура. Меним талебелерим о вакъыт биринджи ерни къазангъан эдилер. Залда отургъан сейирджилер: «Къырымтатарлар эр кестен яхшы чыкъыш яптылар», — деп алгъышлагъан эдилер.

Тедбирде тек бизим миллет балалары дегиль, дигер миллет балалары да бизге сайгъы-урьмет косьтерип, бизим тильде чыкъыш яптылар. Озьбек ве эрмени осьмюри «Чобан», «Явлукъ» оюнларыны буюк усталыкънен ойнадылар.

#### Тойны алып бармакъ да усталыкътыр

1999 сенеси мен ильк кере Къырымгъа кельдим ве Чырчыкъкъа къайткъан сонъ талебем П. Макарчук манъа телефон ачып: «Энди Ватанынъызда тойлар шенъ-шерамет кечеми, я да эки адам девамлы суретте ортагъа чыкъып ойнайлар ве эр кес оларгъа бакъып, пара берип отурамы?» — деп сорады.

Къырымгъа авдет олгъан сонъ тюшюнип бакъсам, акъикъатен де тойларымызны тенкъит этмеге ери бар. Чокъсу той сабылары тек софраны, анда къоюладжакъ емеклерни козь огюне алып, тойдаки шенълик муитини козьден къачыралар. Мусафирлерни ашатмакъ, ичирмек, тойдурмакъ биринджи ерде тура. Ойле тойлар ола ки, ичимликлер: ракъы, шарап дерья киби акъа, софрадаки емеклерге бакъсанъ, козюнъ къамаша. Амма тойда эсас сайылгъан кейф, къуванч, шенълик олмай. Той озь акъынтысынен кете. Ойнагъан ойнай, бахшышыны бере, хайырлай — бунынънен иши бите. Истеген адам ашап-ичип тойгъан сонъ кете биле. Онынънен той саибининъ иши ёкъ. Мусафирлернинъ гонълюни алув, оларгъа дикъкъат айырув четте къала. Амма тюшюнип бакъсанъ, шенълик тойнынъ озеги сайыла.

Акъылда къаладжакъ тойлар аз ола. Тойларнынъ эписи бири-бирине ошай. Насыл йыр ве аваларны чалдыргъанларыны да айтмагъа истейим. Юрекни сызлаткъан, джанымджаным йырларымыз тургъанда, Озьбекистанда «Лимончики» чокъ йыллар девамында янъгъырады. Мен беллесем, бу медений севиемизнинъ дереджесини косьтере. Ватанымызда тойларда «Кайфуем», «Стоп колёса», «Самаркъанд», «Ташкент» йырларыны сымарлап, кейфленип отуралар. Базыда бир:

«Къаерде отурам, шу, Ташкентте дегильми?» — деп тарсыкъам. Я, токътамай, Юлдуз Усманова, Анвар Санаев, Абдулазиз Карим земаневий йырларынен тойларымызны «яраштыралар да». Аджеба, не ичюн бойле ола? Сюргюнликте яшагъан ерлеримизни сагъынамызмы?

Ватангъа кельген сонъ чокъ тойларгъа бардым. Тойларымызны «Хайырлав» шиирини окъуп, ана тилимизде ачам. Теэссюф ки, алып баргъан адамлар оларгъа авале этильген вазифени толусынен эда этип оламайлар. Тиль зайыфлыгъы, сёз устасы олмагъаны, теджрибесизлиги кедер эте. Бу джиддий иштир. Тойнынъ насыл оладжагъы онен багълы. О, джемаатны не къадар шенълендирсе, тойгъа о къадар юксек къыймет кесилир.

#### Яшларымыз бахтлы олсун

Ор-Къапуда (Красноперекоп) Сервер ве Гулизар Абильтаровлар гузель той яптылар. Тойда 100 адам бар эди. Той тертип-низамнен шенъ-шерамет кечти. Ич бир кимсе саатлернен «Агъыр ава ве хайтарма»ны ойнамады. Аксине эр кес ортагъа тюшти. Чалгъыджыларнынъ башы тойны икътидарына коре ана тилимизде алып барды. Амма, языкълар олсун ки, юкъарыда къайд этильген рус, озьбек, эрмени тюркюлери кене янъгъырады. Оларнен берабер гонъюльни сызлаткъан, юрекни къалай киби ириткен халкъымызнынъ белли, асырлар девамында яшап кельген «Адалар саилинде», «Юксек минареден», «Алтын юзюк», «Урал дагълары», «Шу Ялтадан», «Порт-Артур», «Сыра-сыра джезвелер» эм де шакъа тюркюлери де иджра олунды.

Кечкен йылнынъ октябрь айында Сакъ дживарындаки Аметхан Султан къасабасында дайымнынъ Нури огълу омюр аркъадашы Эльвиранен огълу Эмир-Усеинге «Елькен» кафесинде 200 адам чагъырып, хатырада къаладжакъ той япты.

Адет узьре тойдан огюне нишан дуасы да япылды. Мен, эльбетте, эрте бардым. Келинимиз манъа: «Сейяре, мен тойны эр кес киби дегиль бираз башкъа тюрлю япаджам. Чокъ тойларгъа бардым, той шенъ-шерамет кечмей. Адамлар тойгъа, санки, ашамакъ, ичмек ичюн баралар. Отурып безесинъ, атта къайтмагъа ашыкъасынъ. Мен тоюмны аньанеден чыкъып, халкъны ойнатмагъа истейим. Тек миллий аваларны чалдыраджам. Тойны миллий театримизден давет этильген Мурат бей алып бараджакъ. «Къырым» ансамблинден эки оюнджы къызны да давет эттим. Сен исе шиир окъуп, тойны ачарсынъ. Тойда бир — эки чифт ойнаса етер, сонъ артистлер ойнар, Мурат лятифе, шакъа, япаджакъ, ярышлар отькереджек. Келин-киев ойнайджакъ. Энъ муими джемаат ойнамакъ керек, чюнки олар шенъленмеге, зевкъланмагъа келелер», — деди.

Эр шей онынъ айткъаны киби олды. Атта къудалар тарафындан тюркю йырлагъанлар, ойнагъанлар олды. Ич бир кимсе къайтмагъа ашыкъмады. Чалгъы такъымы да озь вазифесини яхшы беджерди. Кельгенлер мемнюн олдылар ве той саиплерини алгъышладылар. Тырышылса, тойларны шенъ кечирмек мумкюн экен. Бойле тойлар чокъ олсун.

### ЧОКЪ БАЛАЛАРНЫНЪ «АНАСЫ» — ЭБАНАЙ

#### Онынъ арзусы омюрге кечти

Мен Буюк-Онлар къасабасына чокъ кере бардым ве эали арасында булунып, анда олгъан хастаханеде чалышкъан, халкъ тилинде айткъанда эбанайлыкъ япкъан Пакизе Аджиабла къызы Мамбедиева акъкъында эйи фикирлер эшиттим. Бу кере баргъанда хастаханенинъ гинекология болюгине котерильдим. Ода къапусы огюнде эки яш къадын отура. Бириси Ольга Ильюшина экен. О:

— Пакизе Мамбедиева нынъ незарети алтында биринджи эвлядымны догъурдым. Эким чокъ йыллыкъ теджрибеге малик олып, озь зенаатыны севе, месулиетли, инсаниетлидир. Эгер мен вакъытында бакъынмагъа кельмесем къайгъырып, бизим алымыздан хабер алмакъ ичюн эмширени ёллай. Эгер хастанынъ алы яхшы олмаса, озю келип бакъа ве керекли иляджларны язып кете, — деди.

Экинджи яш дживан Мария Петрова бойле фикирлер айтты:

— Мен пек чекишип догъурдым. Пакизе Мамбедиева учь кунь девамында янымда отурды. Мен яваш-яваш озюме кельгеним сонъ эвине къайтты. Сагъ олсун, аятымны къуртарды. Мен болюкте бир айгъа якъын тедавийлендим. Саба ишке кельсе, башта менден хабер алып, сонъ дигер хасталарны бакъа эди.

Бу субеттен сонъ одагъа кирдим. Мени орта бойлю, гузель эндамлы, шырныкълы, кулер юзлю къадын къаршылап алды.

Пакизе Аджиабла къызы 1-нджи сыныфкъа баргъанда аласы Айше къызчыкъкъа: «Сенинъ эбанай зенаатыны сайлагъанынъны истейим», — деген. Аласынынъ арзусы чокъ йыллар кечкен сонъ омюрге кечти. Яни джиени онынъ айткъаныны этип, эким олды.

П.Мамбедиева Озьбекистан джумхуриети Наманган виляети Уйчи районында орта мектепни 1970 сенеси аля бааларнен битирди. Шу девир ичинде химия, физика, табиатшынаслыкъ, тарих фенлеринден яхшы окъумагъа тырышты. Чокъча малюмат алмакъ ичюн китапханелерге барып, керекли китапларны окъуды.

Мектепни битирген сонъ Пакизе ханым Андижан тиббият институтына окъумагъа кирди. Шу сенелери ильмийтедкъикъат джемиетлери фааль чалыша эди. Пакизе де шу джемиетлернинъ бирине аза олды ве озь зенааты боюнджа чокъ бильги алмагъа тырышты. Шу вакъытларда эбанай олмакъны козь огюне алып, илим оджагъынынъ китапханесинде къошма малюматлар тапып, салмакълы марузаларнен студентлернинъ огюнде чыкъышта булунды.

1976 сенеси тиббият институтыны мувафакъиетнен битирди 1977 сенеси Нманган шеэринде интернатураны кечти. 1978-де Уйчиде, яни озю яшагъан ерде мутехассыслыгъы боюнджа бир йыл чалышты. Чокъкъа бармадан аиле къурды. Нарын районы Хакъулабад коюнде эмек фаалиетини девам этти. Анда онъа хастаханенинъ теджрибели экимлери Флора Хафизова, амелиятчы Шовкат Усманов устазлыкъ яптылар. Анда чалышыр экен, чокъ къадынларнынъ дердине мельэм олды. Федакяране эмеги ичюн бир къач кере «Макътав ярлыкълары»нен такъдирленди.

Онынъ аилеси 1990 сенеси Къырымгъа авдет олды. Чокъ кечмеден Пакизе ханым тевсие берюв эбанай экими оларакъ ишке кирди. Теджрибели эким аз вакъыт ичинде эали арасында танылды. Энди бу зенаатта чалышкъанына 34 йыл олды. 2000 сенеси Къурман (Красногвардейск) районы Буюк-Онлар хастаханесинде гинекология болюгининъ мудиреси оларакъ тайинленди.

Шу йыллар ичинде пек чокъ къадынларгъа сагълам эвлят догъурувда ярдым этти. Хасталыкълардан тедавийледи. Эвлятларыны осьтюрювде файдалы тевсиелер берип, ёл-ёрукъ косьтерди. Сагълыкъ сакълав саасында косьтерген хызметлери ичюн район мемуриети тарафындан «Макътав ярлыкъ»лары берильди.

Ал-азырда Пакизе Аджиабла къызы 12 адамдан ибарет олгъан джемаагъа реберлик япа. Ватангъа къайткъан сонъ Акъмесджит шеэриндеки бир санлы локъсаханеде чалышкъан доцент Эмиль Мамер огълу Османовнынъ ишлеринен танышты ве оны озюне нумюне, деп сая. Бу алим къадын хасталыкълары саасында баягъы тедкъикъатлар алып баргъан.

Пакизе ханымнынъ эки къызы бар. Бир къызы тарих оджасы. О, Буюк-Онлар миллий мектебинде чалыша, экинджиси ана изинден кетип, эким олмакъ арфесинде тура.

Озь джемаасы акъкъында Пакизе ханым бойле деди:

— Коллективимизде чалышкъан 12 адамнынъ чешиттюрлю табиаты бар. Эр кес бир дегиль, лякин бизим чокъ миллетли коллективимизде чокъ лаф этмеге вакътымыз ёкъ. Биз достане, муаббетлик муитинде чалышмагъа тырышамыз. Болюгимизде 20 къадынны тедавийлемеге имкянымыз бар — 12 ер локъсалар ве 8 ер хасталыкъларгъа огърагъан къадынлар ичюн бельгиленген. Куньде 3 кере хастахане эсабындан емек бериле.

Фурсаттан файдаланып, къадынларымызгъа тевсиелер бермек истейим. Бизим къадынларымыз озьлерининъ эм де эркеклернинъ ишлерини япмагъа алышкъанлар. Олар гъает ишкир, эмексеверлер. Халкъымыз, атта таш арасындан биле осип чыкъаджакъ миллет, амма озюмизни де севмеге, севдирмеге бильмек керек олгъаныны унутамыз. Къадынлар йылда бир-эки кере экимлерге корюнмек кереклер. Инсан эр вакъыт яш олмай. Къадын вуджуды агъыр хызметтен тез ипрана, ойле бир къадынлар деври ола ки, (45 — 50) вуджуд эстрогенни темин этип оламай, шу вакъытта къан къоюлашмагъа башлай, къан басымы котериле биле, бу себептен вуджутта чешит денъишмелер ола, шекер хасталыгъы асыл олмасынынъ хавфы арта, онынъ ичюн бойле агъыр вазиетлернинъ огюни алмакъ макъсадында алсызлыкъны, такъатсызлыкъны дуйгъанынъызнен къадын экимине мураджаат этмек керек. Бель агърысы да чокъ хасталыкъларгъа алып бара. Хасталыкънынъ огю не къадар тез алынса, тедавийлев де о къадар яхшы нетидже бере. Кечке къалдырылса тюзельмек агъыр ола. Шу себептен йылда эки кере тешкерювден кечмек керек.

Баш эким вазифесини вакътынджа эда эткен Ю.Н.Велигурский:

— Пакизе Мамбедиева акъикъатен де терен бильгили эким. Бизим районда 18 бинъ адам яшай. Геджеси биле онъа мураджаат этсенъ, Пакизе ханым ич бир вакъыт ёкъ демей. Бизде башкъа экимлер де бар, лякин о чокъ йыллыкъ теджрибеге малик. Дигер эким невбетчилик япса биле, агъыр хаста кельгенде Пакизе ханымны мытлакъкъа чагъырамыз. О, керекли ишлерни япа эм де базы вакъытларда эвине биле къайтмай, сабагъадже къала. Пакизе ханым зенаатыны севген, месулиетли экимдир. О, акълы раатлыкъкъа чыкъты, лякин эвде отурмагъа ашыкъмай. Теджрибесини яшларгъа огрете. Эмширелерге зенаатнынъ назиклигини косьтере, ич бир кимсеге къатты лаф этмей, джаныны агъырттырмай, — деди.

Ватандашымыз акъкъында бойле мусбет фикирлерни эшитип къувандым, гъурурландым.
