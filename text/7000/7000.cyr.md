# ТАКЪДИРЛЕР АЛЕМИ

Сейяре Меджитова

Икяелер, очерклер, макъалелер, терджимелер

И. Гаспринский адына медиамеркез 2015

---

_Манъа ана тилине ве эдебияткъа севги ашлагъан, элиме къалем туттыргъан рахметли анам, белли шаире Джеваире Меджитованынъ азиз хатырасына багъышлайым_

### ТАКЪДИРЛЕР АЛЕМИНДЕ

Иджаткярларлар эдебияткъа чешит ёлларнен келелер. Бирисине та мектепте оджасы эдебияткъа авеслик ашлай. Бирисинде окъугъан бедиий эдебият китаплары язмагъа авеслик догъура ве о озю элине къалем алгъаныны дуймай къала. Бирисине даа этрафында я да къорантадаки эдебий-иджадий муит тесир эте ве шу муит онда эдебияткъа, иджаткъа авеслик догъмасына себепчи ола. Земане къырымтатар эдебиятында эмин адымларнен адымлагъан ве энди озюнинъ экинджи китабыны чыкъармагъа наиль олгъан истидатлы несирджимиз Сейяре Меджитова иште шу сонъкилерине аиттир.

Сейяре озь девринде белли екяне шаиремиз Джеваире Меджитованынъ къызы ола ки, о, бу къорантада укюм сюрьген даимий шиириет ве иджат муитинде осе, тербие ала.

Эдебият алеми, иджат муити онъа та балалыкътан, яшлыкътан синъе, ашлана ве о, озюнинъ иджат хасталыгъына тутунгъаныны дуймай къала. Озю ойле енгиль аякъ ки, бир кунь анда, бир кунь мында — чешит такъдирли, меракълы инсанларны тапа, оларнен корюше, олар акъкъында яза. О юрюшлер эснасында язаджакъ икяелери ичюн чешит мевзулар догъа, чешит вакъиаларнынъ, адиселернинъ шааты ола ве ильхам кельгенде эвде къапалып отурып икяелер яза.

Иште бойле Сейяре окъуйыджыларгъа энди экинджи китабыны такъдим этмекте. Китабынынъ адыны «Такъдирлер алеми» деп къоя. Эбет, китапта ер алгъан эсерлернинъ чокъусында чешит меракълы инсанларнынъ такъдирлери тасвир этиле.

Сейяре Меджитова окъуйыджыларнынъ чокъусына эм газеталарда, эм «Йылдыз» меджмуасында басылып тургъан икяелеринен, очерклери ве макъалелеринен таныштыр. О, 2007 сенеси Тюркиеде Махмуд Къашгъарлынынъ 1000 йыллыгъына багъышланып отькерильген эдебият конкурсында иштирак этерек, «Акъсыз джеза» икяеси ичюн 3-нджи ерни алмагъа наиль олгъан эди.

Сейяренинъ элинъизде булунгъан мезкур китабы дёрт болюктен ибарет. Биринджи болюгинде икяелер ер ала. Экинджи болюкте — айрыджа сёз юрьсетильмеге ляйыкъ инсанлар акъкъында очерклер. Учюнджи болюкте ичтитмаий-медений мевзуларда язылгъан публицистик макъалелери ер алгъанлар. Дёртюнджи болюкке исе дюньяджа мешур къыргъыз языджысы Джынгъыз Айтматовнынъ ве белли украин языджысы ве медениет эрбабы Михайло Коцюбинскийнинъ эсерлеринден терджимелер кирсетильген. Демек, Сейяре терджиме санатында да озь кучюни сынамакъ истеген. Эминликнен айтмакъ мумкюн ки, о, бу саада да мувафакъиет къазаныр. Бизге истидатлы терджиманлар ава ве сув киби керек.

Сейяре озюнинъ икяелеринде тек вакъиаларны тасвирлевнен сынъырланмай да, эр икяесинде белли бир аятий, инсаний проблема къоймагъа ве оны чезмеге арекет эте. Онынъ икяелерининъ олсун, очерклерининъ олсун къараманлары земане адамларымыз, адий инсанлар, белли мутехассыслардыр. Муэллиф къараманларыны озь ишини севген, озь бильгиси ве теджрибесинен адамларгъа, халкъкъа олдыкъча намуснен хызмет этмеге, даима инсанларгъа, джемиетке файда кетирмеге ынтылгъан шахслар оларакъ косьтермеге тырыша. Онынъ хусусан икяелерининъ бедиий севиеси юксек олып, тасвирий кучюнен окъуйыджыгъа гъает тесир эте ки, озюнъ де къараманларнынъ фикирлерине къошулгъан, оларнынъ аятынен яшагъан киби оласынъ.

Сейяренинъ иджадий мувафакъиетлерининъ себеби шу ки, о, эдебияткъа азырлыкълы олып аякъ басты. Эвде иджадий муиттие оськенинен бир сырада, сонъра о халкъ агъыз яратыджылыгъынен меракълана, оларны топлай, «Ленин байрагъы» газетасында бастыра эди. Бу ишнинъ эдебий тильни менимсевде, халкъ аятыны, халкъ агъыз иджадыны огренювде пек буюк эмиети бар. Сейяренинъ икяелерининъ, очерклерининъ ве дигер языларынынъ тиль тюзгюнлиги, окъунакълы олувы бундан келип чыкъа. Шимдики яш иджаткярлар да халкъ агъыз яратыджылыгъына айрыджа эмиет бермек кереклер. Бунынъсыз иджат этмек — тузсыз аш пиширмек, демектир.

_Риза Фазыл,  
языджы_
