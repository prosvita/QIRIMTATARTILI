## ИКЯЕЛЕР

### ЯШЛЫГЪЫМНЫНЪ ХАТАСЫ

Куньлернинъ биринде ёлум Керчь тарафкъа тюшти. Бу сефер тренге чипте алдым. Трен акъшам кете, бутюн гедже юрип тамам саба шеэрге барып чыкъаджакъман. Башта сойсопнен, сонъра дост-эшлернен корюшеджем ве бу корюшювлер манъа насылдыр теэссуратлар багъышлайджагъына эмин эдим.

«Чокъ яшагъандан сорама, чокъ юргенден сора», деп нафиле айтылмагъан, чюнки ёлда чешит адамларны расткетиресинъ, лаф-сёз этип меракълы адисе ве вакъиаларнынъ шааты оласынъ, кяде-бир ёлда тюрлю такъдирли къараманларнынъ образлары яратыла. Шу аньда белли русие языджысы, икяе ве роман устасы И.С. Тургеневнинъ бир келимеси акълыма тюшти: «Ич бир тюрлю макъсатсыз ёлгъа, яни сеяаткъа чыкъаман, истеген еримде токътайман, эгер де гонълюмде янъы инсанлар корьмек истеги пейда олса, деръал сеяатымны девам эттиремен», деп яза о. Мен де онъа ошап, юрмеге, кезмеге, сеяаттан янъы теэссуратлар алмагъа севем, ёл манъа ильхам багъышлай, десем янълыш олмаз.

Эр вакъыт къысметинъ юрмей, эбет. Ойле сырасы келе ки, ёлунъда дикъкъаткъа ляйыкъ ич бир адисе расткельмей, амма кяде-бир гъает меракълы, тааджиплендириджи, озюне джельп эткен чешит талийли инсанлар расткелип, сымалары хатранъда муурьленип къала. Вакъыт кеткен сайын, оларгъа базанып икяе мевзулары къафанъда догъып, къалем тепретмеге сильтем бере. Ёлгъа чыкъсам, чокъ шей алмайман: джеп дефтери, язмагъа къалем эр вакъыт чантамда азыр тура, насылдыр умют ышкъы меним къальбимде яшап, ёлумны ярыкълатып тура. Бу сефер де бойле дуйгъу мустесна дегиль эди.

Саатке бакътым, кетеджек вакътым якъынлаша, ярым саат алдын тренге минмек ичюн азырланып чыкътым, о кочеджек ерге баргъанда баягъы адам топлангъан, бир назарнен тургъанларны козьден кечирдим, козюме кимсе илишмеди. Кейфим бозулды. Я мен юрген адамым да, алышкъан назардикъкъатым меракълы адамны тез сечип ала.

Тренге миндим, ерим ашада, адам чокъ дегиль, ерлер бош, ёлда чыкъып эпси ерлер илле толар, чюнки кечкен сефер койлерден адамлар минип, чувал, сепетлернен, чанталарнен эпси бошлукъны запт эттилер, койлюлер Керчьке озьлерининъ махсулатларыны сатмагъа кетелер, трен оларгъа пек уйгъун келе, сабадан тюшип базарда шей саталар, сонъ кунь бою къазангъан акъчаларына керек шейлерини алып, кене шу тренге минип эвлерине къайталар. Тренде юрген адамларнынъ чокъусы бизим миллеттен. Оларнынъ сымаларындан белли: чырайлары къачыкъ, козьлерининъ тюплери оюлгъан, раатсыз, яш олсалар да, энди бетлерине бурюшик тюшкен, чекишкен, хорлангъан миллет олгъаны корюлип тура, къоллары топракъта чалышып, къурып, къатып, берчейип къалгъан. Къаршымда яш къадын, 8—10 яшында огълан баласынен базаргъа сют махсулатлары алып кете, четте эсли-башлы къазакъ адамы ерлешип отура, яш къадынгъа баласы:

— Къолунъызгъа, анам, бир йымшаткъан ягъ, крем сюртмединъизми? Къолларынъызны джебинъизге къойынъыз — деп ана тилимизде айта.

Яш къадын, гъарип, утангъанындан къолларыны къайда сакъламагъа бильмей. Шу ерде отургъан банагъы къазакъ адамы лафны эшитип:

— Огълум, сен не ичюн ананънынъ эллеринден утанасынъ? Оларны ич де яшырмасын! Омюр бою чалышкъан, эмекте пишкинлешип, хызметтен къатып, къурып къалгъан эллери инсанларда сайгъы-урьмет, гъурур догъура биле, — деп еринден турып баланынъ башыны сыйпады да, анасына бакъып:

— Сиз адий, саде, чокъ чалышкъан къадынсыз, ишкир эллерден уялмакъ ве чекинмек олмаз, — деп ерине барып отурды.

Меним янымда купеде бош ер тура, ким келир экен, деп баягъы ойларгъа далдым. Ниает, трен еринден кочьти, ананен бала болдургъанлар, гъалиба, отургъан ерлеринде ясландылар, чюнки узакъ ёл, олар бутюн кунь аякъ устюнде турып пенир, сарыягъ, иримчик, къаймакъ сатаджакълар, эрте турып, эр шейни азырлагъанлар, ёрулгъанлар, лаф-сёз этмеге чарелери ёкъ.

Шу ерде «Йылдыз» меджмуасыны алып, басылгъан икяелерни окъуп башладым. Кет-кете къаранлыкъ тюшти, сонъ-ра кокте йылдызлар чыкъып, ойнашып башлады. Ай да бир кереден алкъа киби олып, йылдызлар арасындан чыкъты. Трен невбетчиси чиптелерни тешкерди, бир-эки саат юрген трен, не ердедир, бирден токътады. Кондуктор къадын 10 дакъкъа тураджагъымызны беян этти. Шу дуракъта 45—50 яшларында бир къадын минип, яныма отурды. Ярым саат кечер-кечмез кондуктор къомшумдан чипте сорагъанда, онынъ Керчьке бараджагъыны анъладым. Не ичюндир, аякъдашымнынъ чырайы солгъун, козьлери сёнюккен, даа яш дживан олгъанына бакъмадан, гузель юзюни терен бурюшиклер къаплап башлагъан, эм де омюрден болдургъан, такъдирден безген, санки бир чокъ аят сынавларындан кечкен адамны анъдыра. Окъугъан меджмуамны четке къойып, баягъы вакъыт индемейип отурдыкъ, башкъа ёлджулар вагонда домина, карта, сантрач ойнап эглене эдилер, башкъалары лаф-сёз, субетлешип отуралар, китап, газета окъуйлар, адамлар эр бири бир шейнен мешгъуль.

Тек экимиз сукюнет ичинде агъызымызгъа сув алгъан киби, къулагъы кесильген танадай отурамыз. О чантасындан шишенен сув чыкъарып къазакъкъа, манъа мураджаат этти:

— Сув ичесизми? — деди.

Мен сув ичмек истемесем де, лаф этмек макъсадынен фильджанымны узаттым.

— Сиз, гъалиба, татарсыз? — дедим мен. О зорнен кулюмсиреп:

— Адым Анифе, таныш олайыкъ, — деди. — Мен сизни къазакъкъа ошаттым, багъышланъыз, бизим халкъкъа бенъземейсиз, — деп кокюс кечирди. Танышкъан сонъ уфакъ маса устюне чантамдан къашкъавал, пиширильген кесек этлер, отьмек чыкъардым. Шай дегендже, кондуктор бизге сыджакъ чай теклиф этти, мен деръал парасыны берип экимизге чай сымарыш яптым.

— Буюрынъыз, Анифе, ашанъыз, ичинъиз, бир корьген таныш, эки корьген билиш, — деп, оны сыйламагъа ашыкътым. О, не ичюндир, башта утанды, ашамай отурды, онынъ бир-эки къурабиеси бар эди. Мен пишкен йымырта да чыкъардым.

— Сиз яхшы азырланып чыкъкъансыз, мен исе ашыкъып, чабик ёлгъа атландым, ашайт алмагъа къадыр олмадым! — деди о.

— Утанманъыз, Анифе, мен де сизге къой сойып, къолаба тизгеним ёкъ, олгъаныны ортагъа чыкъардым.

Къаршымда тургъан 8—10 яшында балагъа да бир-эки яхшы конфетлерден бердим, чюнки о да козюни ачып бизим масагъа тамшанып бакъа эди, анасы отургъан еринде юкълай.

— Анифе, сиз Керчьке насыл ишнен кетесиз? Мен анда сойларыма мусафирликке кетем, — деп лафны девам эттирмек ичюн сорадым. Ёлдашым, не ичюндир суальни эшиткенде бирден тилини джойгъан адам киби къатып къалды, баягъы индемей отурды, вагоннынъ тонукъ ярыгъында онынъ козьлеринде яш тамчылары пейда олгъаныны эследим. Еримден атылып турып, омузларындан къучакълап:

— Багъышланъыз, мен гъалиба, джанынъызны агъырттым, суалим къальбинъизге къатты тийсе керек, — дедим.

— Ёкъ-ёкъ, Сание, меним талийим бир фаджиалы такъдир, бутюн аятымны озюм янълыш япып куль-парча эттим, чюнки ана-баба сёзюне къулакъ асмагъан эвлят омюр билля абынып-сюрюнип юре экен, къаарь-къасеветтен башым чыкъмай, азаплар ичинде чекишем. Яшлыгъымнынъ хатасыны ольгендже чекеджегим, шимди апсханеге кетем, дюньяда екяне къувнагъым, огълум афьён къурбаны олып эркинликнинъ зерресини, анда демир пармакълыкълар артында, чекип отура. Энди бир шей айтмакъ файдасыз, инсан озьозюне япкъандай кимсе япмай. Алла манъа тек кучь-къудрет берсин, акъылдан шашыртмасын. Мен сизге тевбе этсем олур эди, — деп Анифе козьяшларыны сюртти.

— Ихтияр озюнъизде, айтып бошансанъыз ярамай олмаз, гедже узун, мен динълемеге азырым, — деп оны тынчландырдым. О баягъы вакъыт индемей, козьлерини бир нокътагъа тикип отурды, сукюнет манъа чокъ девам эткендай корюнди, мен оны ашыкътырмадым. Анифе санки дагъыныкъ, орьселенген фикир, хаялларыны бир ерге топлай, бельки тевбесинден вазгечер, деген фикир къафамда догъды. Ихтияр озюнде, озю биле, айтса динълерим, айтмаса ятып юкъларым. Лякин онынъ «яшлыгъымнынъ хатасы» деген ибареси мени баягъы теляшландырды, меракъландырды. Аджеба, бу яш къадын омрюнде насыл ве не къадар хаталар япкъан экен? Онынъ аилеси кимлерден ибарет? Не ичюн омюрден умютини узьген ве не себептен? Догърусыны айтсам, омюрде бу къадар сёнюк, чересинде тебессюм олмагъан инсан расткетирмедим. Эгер икяесини айтмагъа джурьат этсе, ич суаллер бермем, къафасында фикирлерини больмем, не айтса, озю айтсын, тек сабырнен динълерим деп, пенджереден бакътым.

Трен эп кете, эм буюк тезликнен, тамам яры гедже, орталыкъ чым-чырт, тек базы эркеклер тамбургъа чыкъып тютюн ичелер, яваштан эки-учь адам топланып субетлешелер. Къаршыдаки бала конфетлерни ашап, чокътан тюшюнде бир шейлер корип, кулюмсиреп, гъам-къасеветсиз юкълай, анасы насыл ятты, козюни биле ачмады, къатты къалды. Вагонда бугунь адам чокъ дегиль эди, ойле куньлер ола, ине ташламагъа ер олмай. Мен сабырсызлыкънен ёлдашымнынъ икяесини беклейим, гъалиба фикир-тюшюнджелерини бир ерге топлай, огюмизде узун-узадие гедже.

Ким биле, гонълюнде насыл дуйгъуларнен яшай? Бельки бу куньге къадар кимсеге беян этмеген сырларыны ашкяр этеджек оладыр? «Къалыбына бакъма, къальбине бакъ», деген аталар сёзюни хатырладым. Мен беллесем, онынъ гонълю бир сыр сандыгъыны анъдыра, сандыкъ килитленген, анахтарыны юрегине якъын тутып, кимсеге бермей, тек озю ачса сонъ биледжекмиз. «Сабыр тюбю, сары алтын», не олса да беклемектен башкъа чаре ёкъ, ашыкътырмайым.

Ярым саат кечкен сонъ, онынъ арекетлеринден айтаджагъыны сездим. О манъа тикилип:

— Сиз динълемеге азырсызмы? Меним гъам-кедер толу икяем узун-узадие, бельки танъгъадже сюрер, — деп кокюс кечирди. Мен индемей, башымны разылыкъ бильдирген киби салладым. О, бир шейге тирельген киби олды, санки къальбинде бир дуйгъунен куреше. Амма куреш чокъкъа бармайып, теэссюф ки, тез битти, менфий хаялларны четке ташлап, айтмакъ, ичини бошатмакъ къарарыны къатиен къабул этти.

— Мен сюргюнликте догъдым, Озьбекистаннынъ шималь тарафында. Анам, бабам уфакъ шеэрчикте таныш олып эвленгенлер. Башта пек чекишкенлер, къартбабаларым дженкте эляк олгъанлар, атта ресимлери биле ёкъ, эки битам да сыджакъ икълимге даяналмай терлеме, сытмадан яшлай бу фаний дюньяны гъурбетликте, къарынлары отьмекке, ашкъа тоймай, терк эткенлер. Энъ аджыныкълысы шунда ки, джесетлерини биле инсан шекили комип оламагъанлар. Дувалар япмакъ, дженазе къылмакъ бир якъта турсын, бир эскилер, марлалар тапып, аджыныкълы алда эбедийлик мекянына зарзорнен теслим эткенлер. Бабам, эркек адам, ичтен гъамыны битире эди, анам бизге козьяш тёкип чокъ керелер айта тургъан. Анам, бабам яшлай оксюз къалгъанлар, олар аиледе буюклери олгъанлар, кучюк къардашлары чёльде агъыр хызметтен, памукъ чапалагъан вакъытта сувсап, шу ерде сув акъкъан арыкътан пусюр сувны ичип, ичек хасталыгъына огърап ольгенлер. Хастаханеде экимлер бизим халкъны аслы кереги киби бакъмагъанлар, не къадар ольсе, о къадар яхшы, кимсе бир шей сорамай, иляджлар да ёкъ экен. «Миллетимиз чибин киби олип кетти, койде аз къалдыкъ, бирев кимсенинъ алыны сорамай, чюнки эр кес озю ач, ялангъач, чыплакъ, бир шей тапса, озюне зорнен ете, биревге къопарып бермеге алы ёкъ, анавы хаин Сталин, мезарында окюрсин, ольген сонъ баягъы енгиллик олды, лякин биревнинъ топрагъында йымырта къозламакъ пек агъыр шей экен, Ватансыз, ана топракътан узакъта кунь кечирмек пек мушкюль шей экен», деп анам гъарип кокюс кечирип айта эди. Анам Къырымны пек сагъына эди, я о анда догъгъан, не къадар бала олып чыкъса да эвлерини, багъ-багъчаларыны, дагъыны, чокърагъыны пек хатырлай тургъан. Анамнынъ Къырымны хатырлап козьяш тёкмеген куню олмады.

Аиледе бир-эки бала олып осьтик, агъам менден эки яш буюк. Догърусыны айтсам, анам-бабам джаиль эди, чюнки олар ана топракъта 3—4 сыныф окъуп, шунен де къалдылар, омюр бою экиси къара хызметте чалышты, бабам эв къурды, анам онъа къаршыламады.

Биз, агъамнен экимиз, рус мектебинде окъудыкъ, шеэримиз кичкене, меркезде екяне рус мектеби бар эди, эки-учь мектеп озьбек тилинде эди. Эльбет де, ана тильни биз пек яхшы билемиз, джаиль аиледе оссек биле, тилимизге севги, сайгъы ашлап, башкъа тильде лаф этмей эдик, сокъакъта озьбекче лаф эте тургъанмыз, рус тилини де пек яхшы бильмей эдик, не ичюн десенъиз, ана-бабам зорнен лаф эте эдилер, бильмеге де ынтылмайлар, лякин бизни окъутмагъа авес эдилер. Агъам орта мектепте яхшы окъуды, арбий хызмети Русиенинъ сувукъ Омск шеэринде кечти, сонъра шу якъта узакъ олмагъан Томскте тиббият институтына окъумагъа кирди. Анам ве бабам онынъ эким оладжагъына пек къувандылар, амма анам бир шейден пек къоркъты — анда къалыр да, марушке алыр деген фикир онъа раатлыкъ бермей эди. Агъам яз титилинде къуруджылыкъта эмек фаалиетини девам этти, тек 15 куньге Озьбекистангъа бизни сагъынып келе тургъан. Кельгенден къайткъандже агъамнынъ къулагъына анда марушкелерге козь атма, деп шарт къойды, олар бизим къан-дин душманларымыздыр, атта шиир де эзберлетти:

> «Билемен сизлернинъ козюнъиз коктир, Кульдирмей, агълаткъан, кунюнъиз коптир».

Мен оларда эбет, телюке догъурмай эдим, чюнки айткъанларындан чыкъмадым, анам, гъарип: «Ачсам авучымда, юмсам юмругъымда», дей тургъан. Лякин омюр такъдири ойле айландырды ки, экисининъ де олюмине меним талийим себебчи олды, дегенде, козюнден маса устюне яшлар тамчылады…

«Икяеси даа къою тюс аладжагъы белли», деп хуляса чыкъардым ичимден, агъыз ачмам, суаль де бермем, озю не ляйыкъ тапса айтсын, ичини бошатсын, гонълюни язсын, фурсаттан файдаланмакъ керек, индемей, сусып, икяесининъ девамыны сабырсызлыкънен бекледим.

Онынъ козю огюнде аиле фаджиасы тасма киби кечип кетти, гъалиба. Яш толу козьлери къач дакъкъа бир нокътагъа тикилип къалды, санки манъа икяесининъ невбеттеки саифелерини ачаджакъ. Шай деп тюшюнгендже, ёлдашым Анифе нефесини бол алып девам этти.

— Мен икътисадиятнен огърашмагъа къарар берип, бизге узакъ олмагъан Къаршы шеэринде ерлешкен халкъ ходжалыгъы институтынынъ мукъасип-икътисадиятчы болюги бар эди, весикъаларымны теслим эттим, имтиан сынавларындан кечип студент олдым, куньдюзги шубесинде тасиль алып башладым.

Анам шеэрде яшагъанымны истемеди, къатнамакъ да зор эди. Къаршы шеэри исе манъа пек гузель корюнди, чокъ къатлы эвлер, чалышмагъа ер, эгленмеге, кезмеге, раатлыкъ кошелери бар.

Берабер окъугъан Эмине деген къызнынъ эвинде отурдым, анам-бабам келип шараитнен таныш олдылар, эльбет, озь эвинъ дегиль, лякин башкъа чаре ёкъ, ятакъханеге разы олмадылар. Мени Эминенинъ ана-бабасына сымарлап, ялварып, риджа этип къайттылар. Эв кирасы алмадылар, ашкъасувгъа пара бердим. Джумаэртеси куньлери, афта сайын эвимизге бардым.

Куньлернинъ биринде меннен берабер окъугъан бир къыз догъгъан кунюне чагъырды, амма не ичюндир Эминеге айтмады. Бахшыш алып бараджакъ олдым, о меркезде балабан эвде отура экен. Эминенинъ анасы Хатидже апте:

— Къызым, кеч къалма, таныш олмагъан, биринджи баргъан еринъ, яшсыз эбет, шенъленмек керек, тек къарарыны къачырма. Адресини айтсанъ, Селим агъанъ иле джарты арабамызнен барып сени алырмыз, къасевет этме, къыз баланынъ душманы чокъ ола тургъан, — деди. Догъгъан куньге бахшыш, къаранфиль чечеклери котерип бардым. Курсдашым Васфие мени къучакълап къаршылап алды, чокъ адам чагъырмагъан, эпси олып 10 киши эдик, лякин бизим группадан менден гъайры кимсе ёкъ эди. Бир-эки сой-сопыны, дост-эшлерини чагъыргъан, ана-бабасы эвде корюнмедилер, софра земаневий тюсте безетильген, чокъ шей бар эди.

Васфие топлангъанларны зияфетке давет этип: «Тек тиземнинъ огълу Исмет шимди кельмек керек», дегенде, къапыдан:

— Мына селям алейкум, мен де кельдим алай, — деп, бир элинде сепетте чечек, къутуда бахшышы, дюльбер, кенъ омузлы, узун бойлу, богъдай черели, сачы земаневий къыркъылгъан, сакъал, мыйыкъ кетерильген, кийинген-къушангъан огълан кирип кельди.

— Вай, Исмет, пек вакътында кельдинъ, беклетмединъ, мына таныш ол, курсдашым Анифе, къалгъанларыны таныйсынъ, — деди де, йигит яныма келип, Исмет, деп манъа элини узатты. Мен де, Анифе, деп онъа къолумны бердим. Къолумны къолтутувнынъ къарарыны бильген адам олгъаны козьге чарпа, эм де «къалемден агъыр шей котермеген», деп хуляса чыкъардым.

Догърусыны айтсам, бир корьгенде, юректен урулдым, ашыкъ-севда олдым, чюнки орталыкъта юрген, чёп башында ойнагъан къызлардан дегиль эдим, йигитлернен юрмедим, мен олгъан даиреде Исмет киби козьге чарпкъан огълан расткельмеди. Манъа гъает гузель корюнди, бир бакъышта севда олдым, онынъ ири, къара козьлери юрегиме ханжер киби урулып, бир акъшамда мени эсир алдылар. Чевре-четте кимсени эслемей эдим, тек юрегим сыкъ-сыкъ урып, козюм онынъ юзюне тюше эди. Не олса олды, бир акъшамда олды… Йыллар кечкен сонъ къыркъ пешман олдым, амма инсанны бильмек пек къыйын экен, биринджи теэссураткъа о къадар алданмакъ, энди ах….чекем. Севги — инсан козюни къапата. Мен онынъ тек мусбет тарафыны корьдим, о манъа санки меляйке корюнди. О да манъа фаркъсыз бакъмады. Шу акъшам меним козюме яхшы этип кирди. Мен де о йылларда индже белли, гузель эндамлы, чыдабет къокъла киби, къырмызы янакълы, мавы козьлю, дикъкъат джельп эткен къызлардан эдим, четтен бакъкъанда, бир-биримизге пек келише эдик — тек сукъланмакъ мумкюн. Исмет этрафымда кобелек киби айланды, аянголек, джем-джебелек олып бир акъшамда мелек киби саде, ишангъан, юрегинде кир олмагъан, къальби буллюр сув киби темиз къызны «алтын балыкъ» киби, озюнинъ къармагъына илиштирди. Эйи мунасебетинен башымны айландырды, къайтаджакъ вакътымны биле унуттым. Сагъ олсун, Эминенинъ ана-бабасы озьлери келип алып кеттилер. Исмет мени машинагъа къадар озгъарды, эки куньден корюшюв ерини бельгиледи. Анълагъаныма коре, Васфие мени эсалет Исметнен таныштырмакъ ичюн давет эткен. Къабаат озюмде, о вакъыт ёкъ деп айткъан олсам, бойле куль-виран олгъан такъдирге огърамаз эдим.

Биз онен баягъы корюшип юрдик, севги атеши пек мушкюль шей, козюнъ къапала, къальбинъде тек онынъ сымасы тура, не дюнья, не адамлар — бир шей корюнмей, санки бирев огюнъде перде чеккен. Догърусы, бири-биримизни бегенип аиле къурмагъа къарар бердик. Бизим эвимизге барып анабабамнен таныш олды, лякин анам рахметли ич бегенмеди, бизге келишмей, амма мен бараджакъман, деп оларнынъ лафына къулакъ асмадым. Агъам да шу арада эким олып кельди, чалышып башлады. Исмет эвине алып кетип ана-бабасынен таныш этти, балабан эв, азбар, бабасы бир ернинъ ребери, Исмет о чалышкъан истисалда муэндис экен, эвлери, аш-сув бол-сал, бир аптеси бар, эвли айры яшай, анасы тиш экими, бир къолу ягъда, бир къолу балда, эшьялары да озьлерине яраша. Олар да озь невбетинде ана-бабама, мени айттырып бардылар, башта сёз кесим, енгиль, агъыр нишанлар япылды. Бизим аиле бир къарар алына, такъатына коре той япты, Исметлер Къаршы шеэринде балабан ашханеде акъылгъа зарар, зарапатлы, артистлерни чагъырып, эр кестен устюн, арткъач олайыкъ, деген киби, никях-той акъшамы япылды.

Бир йыл девамында баллы-къашыкъ, гузель отурдыкъ, огълумыз олды. Институтны битирген сонъ, къайнатам мени мукъасип этип досту реберлик япкъан идареге ишке ерлештирди. Къайнанам джаиль аиледен олгъаным ичюн, мени огълуна ляйыкъ корьмей эди, амма мен табиатлы, эр шей къолумдан кельген, бала догъмаз эвель эв джыйыштырмакъ, чамашыр ювмакъ, аш-сув пиширмек, чалышмакъ — эпси шейни яптым. Исметнен байрамларда барып ана-бабама хайырлай эдик, той-джыйынларгъа, догъгъан куньлерге экимиз юрдик, дост-эшлери, омюр ёлдашларынен мусафирликке келе тургъан, деръал софра дотаныла, эр шейни пиширип, азырлап къоям, къайнана салкъын сувгъа къолуны сокъмай, азыр ашкъа, бисмилля, деп ашап-ичип отура. Кяде-бир тили де чыкъа тургъан, гъамсыз омюрден курсип, менде янълыш къыдыра, бильмирли олып мени огютлей. Исмет исе: — Ана, вазгеч, Анифеден илле къыдырмакъ айыптыр, алтында илле бар, ондан исе тапмакъ къыйын. Онъа илишменъиз, гъает беджерикли, алчакъгонъюлли чифтим бар, — дей. Мен акъикъатта озюмни бахтлы инсан сая эдим. 2—3 йыл йылдырым тезлигинде, кунешли, булутсыз гъам-кедерсиз олып кечип кетти.

Амма кет-кете Исмет не ичюндир фена тарафкъа денъише башлады. Иштен эвге ель киби чапкъан адам, энди ашыкъмай эди, кеч келе. Башта анъламадым, сархош, ичкен адамгъа бенъземей, амма бир тюрлю, табиатсыз, кейфсиз олды. Чокъ тюшюндим, ташындым, эвге танъгъа якъын келип башлады. Къайда эдинъ, деп сорасам: «Сенинъ ишинъ олмасын, эркек ишине киришме, санъа эсабат бермеге алым ёкъ», дей. Манъа ич къаба сёз айтмагъан адам 1—2 ай ичинде бам-башкъа олды, дюльбер козьлери сёнюкти, бир фикир анъламакънынъ чареси ёкъ, къыяфети биле денъишти, таснакъ, тырач олып юрген Исмет урбасына биле къулакъ асмай эди, лякин мен геджелери тасаланып, къаарь этип юкъламай башладым.

Куньлернинъ биринде къомшуда бир яш дживан Зареманен лаф-сёз этип юре эдик, онъа кирип, акъыл танышайым, деп баламны къучагъыма алып бардым. Манъа бакъып:

— Вай, Анифе, чырайынъ къачкъан, гуль киби эдинъ, не солдынъ? — деди.

Мен ачыкътан-ачыкъ онъа бир шей айтмадым, кейфим ёкъ, деп ташладым, лякин узакътан Исметлер аилесинден сорап башладым. Башта айтмакъ истемеди, къытыкълап айттырдым, манъа о шу куню бутюн сырны ачты:

— Исмет осьмюр олгъанда афьён тарта эди, — деди о. — Сачмалыкълар да япты, ана-бабасы эвлеринде афьён тапып, оны эвельки достларындан айырмагъа тырыштылар, о бир парча ятышкъан эди, сонъ эвленди, къомшулар, шукюр Аллагъа, гузель къызгъа эвленип, бахтлы олды, ана-баба да раатланыр, деп тюшюндилер, чюнки дюньяда энъ къыйын шей — эвлят къаарь-къасевети, дегенлер.

О, яшлыкъта афьёнгъа къапылгъанда, эвге биле кельмей эди, сокъакътан янынъдан кечсе, не селям, не келям. Яш бала олгъанда о пек гузель бала эди, биз онен бир сокъакъта осьтик, тербиели, яхшы окъуй эди, бакъып, къувангъандай, амма не олды, не олмады шейтан арабасына минип пусласыны шашырды, ана-баба башына нелер кетирмеди, къартоп-согъан сачты, десем оладжакъ, лякин олар оны кичкене олгъанда эрке йибердилер, бир огълан, деп оппа осьтюрип, тербие тельбевини къачырдылар. Мен-мен, деп осьти, нетидже яхшы олмады, месулиетсиз, ишке яравсыз, дегенини япып, кимсеге къулакъ асмады, буюклерни, уфакъларны назаргъа ильмеди. Афьён деген шей пек тез вуджудны, рухиетни эсир тюшюре, ондан къуртулмакънынъ чареси ёкъ, тек озюнъе багълы, ираденъ къавий, челик киби олса, бельки озюни тутар, о сокъакъта акълыны учургъан адам киби юрди, козьлери бир тюрлю, санки думан къаплагъан, омюрнен алып береджеги ёкъ, эски дертлери къозгъалмаса гузель, амма онъа илинген, чалынгъан инсан илле озюни тутып оламай, — деп кокюс кечирди Зарема къомшум.

Мен деръал бутюн шейни анъладым, Исмет эски алына къайткъан, кене афьён чекип башлагъан, тютюн ичмей, ичимде насылдыр отькюр ине санчувы келип юрегиме къадалды, гонълюмни къоркъу басты, буз-бузладым. Кене яхшы къомшугъа дуйдурмадым, баламны юкълатмакъ керек сылтавынен тез-тез савлукълашып чыкътым. Эвде кимсе ёкъ, эр кес иште, баламны ашаттым, айнени айтмагъа бу сефер алым такъатым ёкъ эди, кедерленип, эфкярланып, агълапсызлап, сукюнет ичине далдым, ашкъа маддем биле олмады. Энъ эвеля, не ичюн кимседен сорамадым, эки козюм сокъур экен, севги атешине янып энди куль олгъанымны анъладым, о къадар пешманлар дерьясына чомдым, «араба парлангъан сонъ, ёл чокъ тапыла», дейлер. Башымны такъие даа чокъ сыкъар, деп козюмден озь-озюне яшлар акъып башлады, тарсыкътым, козюме дюнья корюнмеди, башта баламнынъ такъдирини козь алдыма кетирдим, яш аятымны унуттым. Не ичюн анамларнынъ сёзюне бакъмадым, оларны мугъайттым, разылыкъ алмадым, деп окюндим. Не къадар айтсанъ биле, файдасы ёкъ, «кечкенге мазы дерлер, келедежкке азыр ол», дегенлер, амма мен келеджек омрюмни тасавур эталмайым. Шимдилик озюм ичюн яшайыш битти дейим.

Не къадар вакъыт кечти бильмейим. — Анифе, не олды санъа, къайдасынъ? — деген давуштан сескенип озюме кельдим. Бакъсам, къайнанам кельген, ашханеде къазан къарыштыра, баламны къолума алып тюштим.

— Вай! Санъа не олгъан? Козьлер къып-къырмызы? И смет

— Ёкъ! О, гедже биле ятмагъа кельмеди, оны корьген бей джанынъны агъырттымы? олсын! — дедим агъыз арап.

— Э… Иши чокътыр, лейхалар сызадыр, достларынынъ эвинде къалгъандыр, къоранта бакъмагъа пара къазана, сизлерни къокъла киби кийиндире, «ашагъанынъ огюнъде, ашамагъанынъ артынъда», бир кийгенинъни экинджи киймейсинъ, Алла эр кеске бойле эркек берсин, бахтынъ таш яра, — деп агъзымны къапатты.

Мен бир шей айтмай, тёпеге котерильдим. Макътавлы эркегимиз о куню де эвге къайтмады. Онъа бир ярамай шей олгъандыр, деп къасевет этип башладым.

Иште ойле, билесизми, бу куньге къадар башым белядан, къаарь-къасеветтен арынмады. Чокътан адамлыкътан чыкътым, кимсеге къошулмайым, бир кольге киби омюрде серсемлеп юрем, — деп ёлдашым манъа бакъты, — икяем даа битмей, энди аз къалды, динълегенинъиз ичюн сагъ олунъыз, дердимни тёктим, иште тевбе этем.

Бу къадар мени севген Исмет манъа къара куньлер косьтерди ки, бирев айтса ишанмаз эдим. Мен эки йыл тишимни-тишке сыкъып даяндым, эвге бир сокъур капик кетирмей башлады, ана-бабасы да къаарь-къасеветтен беллери букюльди, къартайдылар. Дженнет аятым эки-учь йыл ичинде джеэннем азабына чевирильди. Афьён тарткъан адамнынъ козюне бир шей корюльмей, дели киби юре, бу дерт, мен беллесем, ичкиджиликтен бетер, сархош адам ракъышараптан сонъ айына, афу сорай, бу дерт исе ич озюне кельмей, аксине афьён батакълыкъкъа эп терен дала бере, онынъ козюне тек афьён корюне, оны санчмай тура, бейкъутлыкъта ята, санки джансыз, зорнен нефес ала, бу арам шей онъа энди авадайын керек, аякълары-къоллары къалтырай, атта тили тутула, дехшет ал, Алла кимсеге косьтермесин.

Мен Алим огълумны уфачыкъ олгъанда бала багъчасына бермеге меджбур олдым, чалышмасам олмайджакъ, озь ериме къайтып бардым, танышларым эписи гъает юзьден денъишкенимни айттылар, кимсеге агъызымны ачып, агъыр окюничли, аиле фаджиамны айтмадым, халкъкъа корюнмеге утандым, эр кес бильген киби дуюла эди. Эвде олгъан къыйметли шейлерни сатты-савурды, ана-бабам алымны корип аджына эдилер, мени шу къадар хорлагъанына юрегимде нефрет къайнап башлады, сокъакъкъа чыкъмадым, чюнки къомшулар, эр кес биле, атта шу къадар севген адамнынъ адыны биле эшитмек истемедим. Озь эвиме къайтмакъны насип корьмедим, я ана-бабам разы олмадылар, «яшлыгъымнынъ хатасы» деген фикир мийимни гедже-куньдюз, раатлыкъ бермей кемирип турды. Аз вакъыт ичинде эм джисманий, эм рухий джеэттен менфий тарафкъа пек денъиштим, баламны ташлап къачып кетер эдим, лякин къайда барып, кимге дертимни тёкейим, «озю йыкъылгъан — агъламаз», дейлер. Эвельде айткъанлары киби, «бармагъа ерим ёкъ, батмагъа голюм ёкъ», «сонъки пешман — башкъа душман» экен.

Анам-бабам яландан айтсалар, учып бараджакъман. Шу буюк эвлерде яшамакъ манъа агъыр сынав олды, санки бирев къамчылап, соргъу сорай. Ниает, бир кунь анам-бабам келип эвиме къайтмагъа теклиф эттилер. Башта къувандым, сонъ Исмет не япар, деген тюшюндже къафамны сарып алды. Я о бизни ич тюшюнмей, о энди бир ерде чалышмай, не къадар инсан озь-озюне яманлыкъ япкъандай, кимсе япмай, сийрек-сандыракъ эвге кельсе, къайда юре кимсе бильмей, бизни санки унуткъан. Эслемей башлады, козьлери, бакъышы ольген адамны анъдыра эди, эгер бу эвде къалсам, ёкъ олып кетеджегим белли олды, тек балам манъа аркъа олып, бу джеэннем азабындан къуртулмагъа сильтем берди. Къайната-къайнанадан разылыкъ сорадым, кетмеге изин алдым, ишанасызмы, экиси да агълады.

— Анифе, къызым, сен бизни унутма, келип хабер алып тур, Алим бизим торунымыз, о да ёкълап турсын, — деп, къайнанам келип къолларыма япышты, къучакълады, — баламыз бу дерттен къуртулса, кене къайтып кель, чокъ даяндынъ, чыдадынъ, биз оны хастаханеге ерлештирирмиз, бельки файдасы олур. Э… Озюмиз къабаатлымыз, пек эрке осьтюрдик, не айтса оны яптыкъ, не истесе оны алдыкъ, энди бизни бир капикке алмай, халкъкъа корюнмеге утанамыз, — деп окюрип агълады, анам-бабам шашып къалдылар. О девам этти: — Ёкъсузлыкъ корьмеди, ягъ ичинде ялдады, ёкъ деген сёз эшитмеди, кийинди-къушанды, кобелекдайын бир чечектен бир чечекке къонып алышты, не къадар пара керек олса бердик, мырзадай юрди, аягъы астында — енгиль машина, биревден эксик этмедик. Нетиджеде, къартайгъанда аркъа олур десек, менфий марефетлер косьтерди, аджыныкълы алдамыз, къызым, джанынъны агъырткъан олсам, афу эт, бизни унутма, — деди агълап.

Мени бу эвде бир шей тутмай эди, Исметнен биз энди ят-ябанджы адамларгъа чевирильдик, меним башымда гурь сачларым тёкюлип башлады, яп-яш олып башыма къырав да тюшти. Мен къартларнынъ алына юректен аджындым, лякин бу омюрни куль эткен сарайны терк эткениме ич пешман этмедим.

Мен кеткен сонъ чокъкъа бармай оларгъа екяне къызлары аилесинен кочип кельген. Огълум исе акъылына тюшсе: «Бабам къайда, не вакъыт келеджек?» деп сорай эди, онъа узакъта яшай, келир, корерсинъ, деп алдата эдим. Бир къач керелер баланы алып бардым. Кет-кете Исмет орталыкътан джоюлгъан, тириси-олюси белли дегиль, хастаханеден къачкъан, къайнанам, тёшекке тюшип, бир къач йылдан сонъ козю корьмей вефат этти. Шу йыллар девамында, эвден чыкъып кеткен сонъ, Исмет бизни ич къыдырмады, бир кере балам насыл олгъан экен деп келип биле бакъмады. Эльбетте, о инсанлыкъ чизгилерини джойгъан адам. Меним анам-бабам да такъдириме аджынып къартайдылар, огълум осьти, буюди, лякин мен «гены», яни «сой къува» деген шейге инанмай эдим, о къадар зорлукъларнен, чекишип, къыйналып бильги бермеге тырыштым, балам мугъаймасын деп озюм осьтюрдим, бутюн омрюмни екяне эвлядыма багышлайым, деп бир даа эвленмедим.

Студент олгъан вакътында бир йигитнен дост олды, мен озюм де таныш олдым, огълан гузель корюнди, кимсеге къошмасанъ да олмай, омюрде дост керек, лякин акъикъий дост олмалы. Мурат достунынъ эвине бир тувгъаны келе, о да бир от кетире, учеви шу оттан тарталар. Мегер о, Алла белясыны берсин, афьён экен. О къадар шундан къоркъа эдим де, бакъса, не олды! Козь бебеги киби огълумны асрадым, амма «гены» илле озь ишини япа экен, къан тарта, дегенлери догъру. Баягъы вакъыт дуйдурмады, не къадар сырны сакъламакъ мумкюн, илле бир кунь ашкяр ола. Мени къолайсыз, тосаттосат бир ерлерде къалгъан адетлери шубе догъурмай турмады. Артындан анъдырып башладым. Я меним джаным янды да, «джаны янгъан танърысын къаргъар», дейлер. Омрюмде кимсени къаргъамадым, эр шейни Аллагъа ташлайман, Алла озю келиштирсин, деген дува ерде къалмай, илле хиянетлик, гъарезлик япкъан адам аизарнынъ зерресини чеке, гуняхларынен омрюнинъ сонъуна къарар чекише. Ярамазлыкъ бир кунь тюртип чыкъа, акъшам устю тедбирден къайткъанда милислер сокъакъларны незарет этип юргенде экисини де токътатып, весикъаларыны тешкерелер, шу вакъытта тесадуфий Муратнынъ джебинден афьён сыптырылып тюше, деръал экисини де милис болюгине алып кетип сорайлар.

Шай этип огълум бабасынынъ ызындан кетти, шимди Керчьте апсханеде отура. Къуртараджакъ олып баягъы чарелер корьдим, теджрибели адлиеджилерден меслеат сорадым, къорчалав макъсадында абулкат да туттым, амма бир шей файда бермеди, эки йыл умумий тертипке бойсунгъан апсханеде отура, не япайым, екяне эвлядым, барып ёкълайман, сыджакъ урба, ашайт алып кетемен. Акъайдан кульмедим, агъладым, эвлядым да къувандырмады, кене де агълайым. Акъайымдан айрылып къуртулдым, я эвлядынъдан насыл къуртулырсынъ? Юректе ачылгъан яра ич савушмай, аджытып тура. Озь такъдирини, бахтыны инсан озю япа экен. «Къоджасындан кульмеген къадын, о бир дюньяда куле», деген аталар сёзю бар.

Анам-бабам манъа янып, агъыр дертлерге огърап, бу фаний дюньяны бир-бирининъ артындан терк эттилер, тек агъамнен енгем къалды, сагъ олсунлар, тарсыкъсам барып агълайман, амма кене талийиме аджынам, къабаатламагъа киши ёкъ, бутюн айып озюмде. Баш язымны козьлерим корип тура, яшлыгъымнынъ хатасыны омюр билля, сонъунадже, эбедий мекянгъа авушкъандже ташыйджакъман.

Сиз чокъ сагъ олунъыз, айтып бошандым, тевбемни дикъкъатнен, сабырнен динълединъиз. Энди балам башкъа джинаетлерге илишмесин, отурып-турып Алладан тилеймен, бир нетиджелер япып андан чыкъсын да, яман тарафкъа кетмесин, шайтан арабасыны ташлап, догъру ёлгъа чыкъсын, деп тилек этемен, — деп Анифе кокюс кечирди де, Керчь шеэри корюнди. Лякин даа ерге ярыкъ тюшмей эди.

— Вай, бакъсанъыз! Лафнен гедженинъ насыл кечкенини дуймадыкъ, — деди о. Ёлдашымнынъ козюнде насылдыр умют пейда олгъан киби корюнди манъа…

Акъмесджит, 2010 с.
