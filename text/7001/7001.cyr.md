## ИКЯЕЛЕР

### ЯШЛЫГЪЫМНЫНЪ ХАТАСЫ

Куньлернинъ биринде ёлум Керчь тарафкъа тюшти. Бу сефер тренге чипте алдым. Трен акъшам кете, бутюн гедже юрип тамам саба шеэрге барып чыкъаджакъман. Башта сойсопнен, сонъра дост-эшлернен корюшеджем ве бу корюшювлер манъа насылдыр теэссуратлар багъышлайджагъына эмин эдим.

«Чокъ яшагъандан сорама, чокъ юргенден сора», деп нафиле айтылмагъан, чюнки ёлда чешит адамларны расткетиресинъ, лаф-сёз этип меракълы адисе ве вакъиаларнынъ шааты оласынъ, кяде-бир ёлда тюрлю такъдирли къараманларнынъ образлары яратыла. Шу аньда белли русие языджысы, икяе ве роман устасы И.С. Тургеневнинъ бир келимеси акълыма тюшти: «Ич бир тюрлю макъсатсыз ёлгъа, яни сеяаткъа чыкъаман, истеген еримде токътайман, эгер де гонълюмде янъы инсанлар корьмек истеги пейда олса, деръал сеяатымны девам эттиремен», деп яза о. Мен де онъа ошап, юрмеге, кезмеге, сеяаттан янъы теэссуратлар алмагъа севем, ёл манъа ильхам багъышлай, десем янълыш олмаз.

Эр вакъыт къысметинъ юрмей, эбет. Ойле сырасы келе ки, ёлунъда дикъкъаткъа ляйыкъ ич бир адисе расткельмей, амма кяде-бир гъает меракълы, тааджиплендириджи, озюне джельп эткен чешит талийли инсанлар расткелип, сымалары хатранъда муурьленип къала. Вакъыт кеткен сайын, оларгъа базанып икяе мевзулары къафанъда догъып, къалем тепретмеге сильтем бере. Ёлгъа чыкъсам, чокъ шей алмайман: джеп дефтери, язмагъа къалем эр вакъыт чантамда азыр тура, насылдыр умют ышкъы меним къальбимде яшап, ёлумны ярыкълатып тура. Бу сефер де бойле дуйгъу мустесна дегиль эди.

Саатке бакътым, кетеджек вакътым якъынлаша, ярым саат алдын тренге минмек ичюн азырланып чыкътым, о кочеджек ерге баргъанда баягъы адам топлангъан, бир назарнен тургъанларны козьден кечирдим, козюме кимсе илишмеди. Кейфим бозулды. Я мен юрген адамым да, алышкъан назардикъкъатым меракълы адамны тез сечип ала.

Тренге миндим, ерим ашада, адам чокъ дегиль, ерлер бош, ёлда чыкъып эпси ерлер илле толар, чюнки кечкен сефер койлерден адамлар минип, чувал, сепетлернен, чанталарнен эпси бошлукъны запт эттилер, койлюлер Керчьке озьлерининъ махсулатларыны сатмагъа кетелер, трен оларгъа пек уйгъун келе, сабадан тюшип базарда шей саталар, сонъ кунь бою къазангъан акъчаларына керек шейлерини алып, кене шу тренге минип эвлерине къайталар. Тренде юрген адамларнынъ чокъусы бизим миллеттен. Оларнынъ сымаларындан белли: чырайлары къачыкъ, козьлерининъ тюплери оюлгъан, раатсыз, яш олсалар да, энди бетлерине бурюшик тюшкен, чекишкен, хорлангъан миллет олгъаны корюлип тура, къоллары топракъта чалышып, къурып, къатып, берчейип къалгъан. Къаршымда яш къадын, 8—10 яшында огълан баласынен базаргъа сют махсулатлары алып кете, четте эсли-башлы къазакъ адамы ерлешип отура, яш къадынгъа баласы:

— Къолунъызгъа, анам, бир йымшаткъан ягъ, крем сюртмединъизми? Къолларынъызны джебинъизге къойынъыз — деп ана тилимизде айта.

Яш къадын, гъарип, утангъанындан къолларыны къайда сакъламагъа бильмей. Шу ерде отургъан банагъы къазакъ адамы лафны эшитип:

— Огълум, сен не ичюн ананънынъ эллеринден утанасынъ? Оларны ич де яшырмасын! Омюр бою чалышкъан, эмекте пишкинлешип, хызметтен къатып, къурып къалгъан эллери инсанларда сайгъы-урьмет, гъурур догъура биле, — деп еринден турып баланынъ башыны сыйпады да, анасына бакъып:

— Сиз адий, саде, чокъ чалышкъан къадынсыз, ишкир эллерден уялмакъ ве чекинмек олмаз, — деп ерине барып отурды.

Меним янымда купеде бош ер тура, ким келир экен, деп баягъы ойларгъа далдым. Ниает, трен еринден кочьти, ананен бала болдургъанлар, гъалиба, отургъан ерлеринде ясландылар, чюнки узакъ ёл, олар бутюн кунь аякъ устюнде турып пенир, сарыягъ, иримчик, къаймакъ сатаджакълар, эрте турып, эр шейни азырлагъанлар, ёрулгъанлар, лаф-сёз этмеге чарелери ёкъ.

Шу ерде «Йылдыз» меджмуасыны алып, басылгъан икяелерни окъуп башладым. Кет-кете къаранлыкъ тюшти, сонъ-ра кокте йылдызлар чыкъып, ойнашып башлады. Ай да бир кереден алкъа киби олып, йылдызлар арасындан чыкъты. Трен невбетчиси чиптелерни тешкерди, бир-эки саат юрген трен, не ердедир, бирден токътады. Кондуктор къадын 10 дакъкъа тураджагъымызны беян этти. Шу дуракъта 45—50 яшларында бир къадын минип, яныма отурды. Ярым саат кечер-кечмез кондуктор къомшумдан чипте сорагъанда, онынъ Керчьке бараджагъыны анъладым. Не ичюндир, аякъдашымнынъ чырайы солгъун, козьлери сёнюккен, даа яш дживан олгъанына бакъмадан, гузель юзюни терен бурюшиклер къаплап башлагъан, эм де омюрден болдургъан, такъдирден безген, санки бир чокъ аят сынавларындан кечкен адамны анъдыра. Окъугъан меджмуамны четке къойып, баягъы вакъыт индемейип отурдыкъ, башкъа ёлджулар вагонда домина, карта, сантрач ойнап эглене эдилер, башкъалары лаф-сёз, субетлешип отуралар, китап, газета окъуйлар, адамлар эр бири бир шейнен мешгъуль.

Тек экимиз сукюнет ичинде агъызымызгъа сув алгъан киби, къулагъы кесильген танадай отурамыз. О чантасындан шишенен сув чыкъарып къазакъкъа, манъа мураджаат этти:

— Сув ичесизми? — деди.

Мен сув ичмек истемесем де, лаф этмек макъсадынен фильджанымны узаттым.

— Сиз, гъалиба, татарсыз? — дедим мен. О зорнен кулюмсиреп:

— Адым Анифе, таныш олайыкъ, — деди. — Мен сизни къазакъкъа ошаттым, багъышланъыз, бизим халкъкъа бенъземейсиз, — деп кокюс кечирди. Танышкъан сонъ уфакъ маса устюне чантамдан къашкъавал, пиширильген кесек этлер, отьмек чыкъардым. Шай дегендже, кондуктор бизге сыджакъ чай теклиф этти, мен деръал парасыны берип экимизге чай сымарыш яптым.

— Буюрынъыз, Анифе, ашанъыз, ичинъиз, бир корьген таныш, эки корьген билиш, — деп, оны сыйламагъа ашыкътым. О, не ичюндир, башта утанды, ашамай отурды, онынъ бир-эки къурабиеси бар эди. Мен пишкен йымырта да чыкъардым.

— Сиз яхшы азырланып чыкъкъансыз, мен исе ашыкъып, чабик ёлгъа атландым, ашайт алмагъа къадыр олмадым! — деди о.

— Утанманъыз, Анифе, мен де сизге къой сойып, къолаба тизгеним ёкъ, олгъаныны ортагъа чыкъардым.

Къаршымда тургъан 8—10 яшында балагъа да бир-эки яхшы конфетлерден бердим, чюнки о да козюни ачып бизим масагъа тамшанып бакъа эди, анасы отургъан еринде юкълай.

— Анифе, сиз Керчьке насыл ишнен кетесиз? Мен анда сойларыма мусафирликке кетем, — деп лафны девам эттирмек ичюн сорадым. Ёлдашым, не ичюндир суальни эшиткенде бирден тилини джойгъан адам киби къатып къалды, баягъы индемей отурды, вагоннынъ тонукъ ярыгъында онынъ козьлеринде яш тамчылары пейда олгъаныны эследим. Еримден атылып турып, омузларындан къучакълап:

— Багъышланъыз, мен гъалиба, джанынъызны агъырттым, суалим къальбинъизге къатты тийсе керек, — дедим.

— Ёкъ-ёкъ, Сание, меним талийим бир фаджиалы такъдир, бутюн аятымны озюм янълыш япып куль-парча эттим, чюнки ана-баба сёзюне къулакъ асмагъан эвлят омюр билля абынып-сюрюнип юре экен, къаарь-къасеветтен башым чыкъмай, азаплар ичинде чекишем. Яшлыгъымнынъ хатасыны ольгендже чекеджегим, шимди апсханеге кетем, дюньяда екяне къувнагъым, огълум афьён къурбаны олып эркинликнинъ зерресини, анда демир пармакълыкълар артында, чекип отура. Энди бир шей айтмакъ файдасыз, инсан озьозюне япкъандай кимсе япмай. Алла манъа тек кучь-къудрет берсин, акъылдан шашыртмасын. Мен сизге тевбе этсем олур эди, — деп Анифе козьяшларыны сюртти.

— Ихтияр озюнъизде, айтып бошансанъыз ярамай олмаз, гедже узун, мен динълемеге азырым, — деп оны тынчландырдым. О баягъы вакъыт индемей, козьлерини бир нокътагъа тикип отурды, сукюнет манъа чокъ девам эткендай корюнди, мен оны ашыкътырмадым. Анифе санки дагъыныкъ, орьселенген фикир, хаялларыны бир ерге топлай, бельки тевбесинден вазгечер, деген фикир къафамда догъды. Ихтияр озюнде, озю биле, айтса динълерим, айтмаса ятып юкъларым. Лякин онынъ «яшлыгъымнынъ хатасы» деген ибареси мени баягъы теляшландырды, меракъландырды. Аджеба, бу яш къадын омрюнде насыл ве не къадар хаталар япкъан экен? Онынъ аилеси кимлерден ибарет? Не ичюн омюрден умютини узьген ве не себептен? Догърусыны айтсам, омюрде бу къадар сёнюк, чересинде тебессюм олмагъан инсан расткетирмедим. Эгер икяесини айтмагъа джурьат этсе, ич суаллер бермем, къафасында фикирлерини больмем, не айтса, озю айтсын, тек сабырнен динълерим деп, пенджереден бакътым.

Трен эп кете, эм буюк тезликнен, тамам яры гедже, орталыкъ чым-чырт, тек базы эркеклер тамбургъа чыкъып тютюн ичелер, яваштан эки-учь адам топланып субетлешелер. Къаршыдаки бала конфетлерни ашап, чокътан тюшюнде бир шейлер корип, кулюмсиреп, гъам-къасеветсиз юкълай, анасы насыл ятты, козюни биле ачмады, къатты къалды. Вагонда бугунь адам чокъ дегиль эди, ойле куньлер ола, ине ташламагъа ер олмай. Мен сабырсызлыкънен ёлдашымнынъ икяесини беклейим, гъалиба фикир-тюшюнджелерини бир ерге топлай, огюмизде узун-узадие гедже.

Ким биле, гонълюнде насыл дуйгъуларнен яшай? Бельки бу куньге къадар кимсеге беян этмеген сырларыны ашкяр этеджек оладыр? «Къалыбына бакъма, къальбине бакъ», деген аталар сёзюни хатырладым. Мен беллесем, онынъ гонълю бир сыр сандыгъыны анъдыра, сандыкъ килитленген, анахтарыны юрегине якъын тутып, кимсеге бермей, тек озю ачса сонъ биледжекмиз. «Сабыр тюбю, сары алтын», не олса да беклемектен башкъа чаре ёкъ, ашыкътырмайым.

Ярым саат кечкен сонъ, онынъ арекетлеринден айтаджагъыны сездим. О манъа тикилип:

— Сиз динълемеге азырсызмы? Меним гъам-кедер толу икяем узун-узадие, бельки танъгъадже сюрер, — деп кокюс кечирди. Мен индемей, башымны разылыкъ бильдирген киби салладым. О, бир шейге тирельген киби олды, санки къальбинде бир дуйгъунен куреше. Амма куреш чокъкъа бармайып, теэссюф ки, тез битти, менфий хаялларны четке ташлап, айтмакъ, ичини бошатмакъ къарарыны къатиен къабул этти.

— Мен сюргюнликте догъдым, Озьбекистаннынъ шималь тарафында. Анам, бабам уфакъ шеэрчикте таныш олып эвленгенлер. Башта пек чекишкенлер, къартбабаларым дженкте эляк олгъанлар, атта ресимлери биле ёкъ, эки битам да сыджакъ икълимге даяналмай терлеме, сытмадан яшлай бу фаний дюньяны гъурбетликте, къарынлары отьмекке, ашкъа тоймай, терк эткенлер. Энъ аджыныкълысы шунда ки, джесетлерини биле инсан шекили комип оламагъанлар. Дувалар япмакъ, дженазе къылмакъ бир якъта турсын, бир эскилер, марлалар тапып, аджыныкълы алда эбедийлик мекянына зарзорнен теслим эткенлер. Бабам, эркек адам, ичтен гъамыны битире эди, анам бизге козьяш тёкип чокъ керелер айта тургъан. Анам, бабам яшлай оксюз къалгъанлар, олар аиледе буюклери олгъанлар, кучюк къардашлары чёльде агъыр хызметтен, памукъ чапалагъан вакъытта сувсап, шу ерде сув акъкъан арыкътан пусюр сувны ичип, ичек хасталыгъына огърап ольгенлер. Хастаханеде экимлер бизим халкъны аслы кереги киби бакъмагъанлар, не къадар ольсе, о къадар яхшы, кимсе бир шей сорамай, иляджлар да ёкъ экен. «Миллетимиз чибин киби олип кетти, койде аз къалдыкъ, бирев кимсенинъ алыны сорамай, чюнки эр кес озю ач, ялангъач, чыплакъ, бир шей тапса, озюне зорнен ете, биревге къопарып бермеге алы ёкъ, анавы хаин Сталин, мезарында окюрсин, ольген сонъ баягъы енгиллик олды, лякин биревнинъ топрагъында йымырта къозламакъ пек агъыр шей экен, Ватансыз, ана топракътан узакъта кунь кечирмек пек мушкюль шей экен», деп анам гъарип кокюс кечирип айта эди. Анам Къырымны пек сагъына эди, я о анда догъгъан, не къадар бала олып чыкъса да эвлерини, багъ-багъчаларыны, дагъыны, чокърагъыны пек хатырлай тургъан. Анамнынъ Къырымны хатырлап козьяш тёкмеген куню олмады.

Аиледе бир-эки бала олып осьтик, агъам менден эки яш буюк. Догърусыны айтсам, анам-бабам джаиль эди, чюнки олар ана топракъта 3—4 сыныф окъуп, шунен де къалдылар, омюр бою экиси къара хызметте чалышты, бабам эв къурды, анам онъа къаршыламады.

Биз, агъамнен экимиз, рус мектебинде окъудыкъ, шеэримиз кичкене, меркезде екяне рус мектеби бар эди, эки-учь мектеп озьбек тилинде эди. Эльбет де, ана тильни биз пек яхшы билемиз, джаиль аиледе оссек биле, тилимизге севги, сайгъы ашлап, башкъа тильде лаф этмей эдик, сокъакъта озьбекче лаф эте тургъанмыз, рус тилини де пек яхшы бильмей эдик, не ичюн десенъиз, ана-бабам зорнен лаф эте эдилер, бильмеге де ынтылмайлар, лякин бизни окъутмагъа авес эдилер. Агъам орта мектепте яхшы окъуды, арбий хызмети Русиенинъ сувукъ Омск шеэринде кечти, сонъра шу якъта узакъ олмагъан Томскте тиббият институтына окъумагъа кирди. Анам ве бабам онынъ эким оладжагъына пек къувандылар, амма анам бир шейден пек къоркъты — анда къалыр да, марушке алыр деген фикир онъа раатлыкъ бермей эди. Агъам яз титилинде къуруджылыкъта эмек фаалиетини девам этти, тек 15 куньге Озьбекистангъа бизни сагъынып келе тургъан. Кельгенден къайткъандже агъамнынъ къулагъына анда марушкелерге козь атма, деп шарт къойды, олар бизим къан-дин душманларымыздыр, атта шиир де эзберлетти:

> «Билемен сизлернинъ козюнъиз коктир, Кульдирмей, агълаткъан, кунюнъиз коптир».

Мен оларда эбет, телюке догъурмай эдим, чюнки айткъанларындан чыкъмадым, анам, гъарип: «Ачсам авучымда, юмсам юмругъымда», дей тургъан. Лякин омюр такъдири ойле айландырды ки, экисининъ де олюмине меним талийим себебчи олды, дегенде, козюнден маса устюне яшлар тамчылады…

«Икяеси даа къою тюс аладжагъы белли», деп хуляса чыкъардым ичимден, агъыз ачмам, суаль де бермем, озю не ляйыкъ тапса айтсын, ичини бошатсын, гонълюни язсын, фурсаттан файдаланмакъ керек, индемей, сусып, икяесининъ девамыны сабырсызлыкънен бекледим.

Онынъ козю огюнде аиле фаджиасы тасма киби кечип кетти, гъалиба. Яш толу козьлери къач дакъкъа бир нокътагъа тикилип къалды, санки манъа икяесининъ невбеттеки саифелерини ачаджакъ. Шай деп тюшюнгендже, ёлдашым Анифе нефесини бол алып девам этти.

— Мен икътисадиятнен огърашмагъа къарар берип, бизге узакъ олмагъан Къаршы шеэринде ерлешкен халкъ ходжалыгъы институтынынъ мукъасип-икътисадиятчы болюги бар эди, весикъаларымны теслим эттим, имтиан сынавларындан кечип студент олдым, куньдюзги шубесинде тасиль алып башладым.

Анам шеэрде яшагъанымны истемеди, къатнамакъ да зор эди. Къаршы шеэри исе манъа пек гузель корюнди, чокъ къатлы эвлер, чалышмагъа ер, эгленмеге, кезмеге, раатлыкъ кошелери бар.

Берабер окъугъан Эмине деген къызнынъ эвинде отурдым, анам-бабам келип шараитнен таныш олдылар, эльбет, озь эвинъ дегиль, лякин башкъа чаре ёкъ, ятакъханеге разы олмадылар. Мени Эминенинъ ана-бабасына сымарлап, ялварып, риджа этип къайттылар. Эв кирасы алмадылар, ашкъасувгъа пара бердим. Джумаэртеси куньлери, афта сайын эвимизге бардым.

Куньлернинъ биринде меннен берабер окъугъан бир къыз догъгъан кунюне чагъырды, амма не ичюндир Эминеге айтмады. Бахшыш алып бараджакъ олдым, о меркезде балабан эвде отура экен. Эминенинъ анасы Хатидже апте:

— Къызым, кеч къалма, таныш олмагъан, биринджи баргъан еринъ, яшсыз эбет, шенъленмек керек, тек къарарыны къачырма. Адресини айтсанъ, Селим агъанъ иле джарты арабамызнен барып сени алырмыз, къасевет этме, къыз баланынъ душманы чокъ ола тургъан, — деди. Догъгъан куньге бахшыш, къаранфиль чечеклери котерип бардым. Курсдашым Васфие мени къучакълап къаршылап алды, чокъ адам чагъырмагъан, эпси олып 10 киши эдик, лякин бизим группадан менден гъайры кимсе ёкъ эди. Бир-эки сой-сопыны, дост-эшлерини чагъыргъан, ана-бабасы эвде корюнмедилер, софра земаневий тюсте безетильген, чокъ шей бар эди.

Васфие топлангъанларны зияфетке давет этип: «Тек тиземнинъ огълу Исмет шимди кельмек керек», дегенде, къапыдан:

— Мына селям алейкум, мен де кельдим алай, — деп, бир элинде сепетте чечек, къутуда бахшышы, дюльбер, кенъ омузлы, узун бойлу, богъдай черели, сачы земаневий къыркъылгъан, сакъал, мыйыкъ кетерильген, кийинген-къушангъан огълан кирип кельди.

— Вай, Исмет, пек вакътында кельдинъ, беклетмединъ, мына таныш ол, курсдашым Анифе, къалгъанларыны таныйсынъ, — деди де, йигит яныма келип, Исмет, деп манъа элини узатты. Мен де, Анифе, деп онъа къолумны бердим. Къолумны къолтутувнынъ къарарыны бильген адам олгъаны козьге чарпа, эм де «къалемден агъыр шей котермеген», деп хуляса чыкъардым.

Догърусыны айтсам, бир корьгенде, юректен урулдым, ашыкъ-севда олдым, чюнки орталыкъта юрген, чёп башында ойнагъан къызлардан дегиль эдим, йигитлернен юрмедим, мен олгъан даиреде Исмет киби козьге чарпкъан огълан расткельмеди. Манъа гъает гузель корюнди, бир бакъышта севда олдым, онынъ ири, къара козьлери юрегиме ханжер киби урулып, бир акъшамда мени эсир алдылар. Чевре-четте кимсени эслемей эдим, тек юрегим сыкъ-сыкъ урып, козюм онынъ юзюне тюше эди. Не олса олды, бир акъшамда олды… Йыллар кечкен сонъ къыркъ пешман олдым, амма инсанны бильмек пек къыйын экен, биринджи теэссураткъа о къадар алданмакъ, энди ах….чекем. Севги — инсан козюни къапата. Мен онынъ тек мусбет тарафыны корьдим, о манъа санки меляйке корюнди. О да манъа фаркъсыз бакъмады. Шу акъшам меним козюме яхшы этип кирди. Мен де о йылларда индже белли, гузель эндамлы, чыдабет къокъла киби, къырмызы янакълы, мавы козьлю, дикъкъат джельп эткен къызлардан эдим, четтен бакъкъанда, бир-биримизге пек келише эдик — тек сукъланмакъ мумкюн. Исмет этрафымда кобелек киби айланды, аянголек, джем-джебелек олып бир акъшамда мелек киби саде, ишангъан, юрегинде кир олмагъан, къальби буллюр сув киби темиз къызны «алтын балыкъ» киби, озюнинъ къармагъына илиштирди. Эйи мунасебетинен башымны айландырды, къайтаджакъ вакътымны биле унуттым. Сагъ олсун, Эминенинъ ана-бабасы озьлери келип алып кеттилер. Исмет мени машинагъа къадар озгъарды, эки куньден корюшюв ерини бельгиледи. Анълагъаныма коре, Васфие мени эсалет Исметнен таныштырмакъ ичюн давет эткен. Къабаат озюмде, о вакъыт ёкъ деп айткъан олсам, бойле куль-виран олгъан такъдирге огърамаз эдим.

Биз онен баягъы корюшип юрдик, севги атеши пек мушкюль шей, козюнъ къапала, къальбинъде тек онынъ сымасы тура, не дюнья, не адамлар — бир шей корюнмей, санки бирев огюнъде перде чеккен. Догърусы, бири-биримизни бегенип аиле къурмагъа къарар бердик. Бизим эвимизге барып анабабамнен таныш олды, лякин анам рахметли ич бегенмеди, бизге келишмей, амма мен бараджакъман, деп оларнынъ лафына къулакъ асмадым. Агъам да шу арада эким олып кельди, чалышып башлады. Исмет эвине алып кетип ана-бабасынен таныш этти, балабан эв, азбар, бабасы бир ернинъ ребери, Исмет о чалышкъан истисалда муэндис экен, эвлери, аш-сув бол-сал, бир аптеси бар, эвли айры яшай, анасы тиш экими, бир къолу ягъда, бир къолу балда, эшьялары да озьлерине яраша. Олар да озь невбетинде ана-бабама, мени айттырып бардылар, башта сёз кесим, енгиль, агъыр нишанлар япылды. Бизим аиле бир къарар алына, такъатына коре той япты, Исметлер Къаршы шеэринде балабан ашханеде акъылгъа зарар, зарапатлы, артистлерни чагъырып, эр кестен устюн, арткъач олайыкъ, деген киби, никях-той акъшамы япылды.

Бир йыл девамында баллы-къашыкъ, гузель отурдыкъ, огълумыз олды. Институтны битирген сонъ, къайнатам мени мукъасип этип досту реберлик япкъан идареге ишке ерлештирди. Къайнанам джаиль аиледен олгъаным ичюн, мени огълуна ляйыкъ корьмей эди, амма мен табиатлы, эр шей къолумдан кельген, бала догъмаз эвель эв джыйыштырмакъ, чамашыр ювмакъ, аш-сув пиширмек, чалышмакъ — эпси шейни яптым. Исметнен байрамларда барып ана-бабама хайырлай эдик, той-джыйынларгъа, догъгъан куньлерге экимиз юрдик, дост-эшлери, омюр ёлдашларынен мусафирликке келе тургъан, деръал софра дотаныла, эр шейни пиширип, азырлап къоям, къайнана салкъын сувгъа къолуны сокъмай, азыр ашкъа, бисмилля, деп ашап-ичип отура. Кяде-бир тили де чыкъа тургъан, гъамсыз омюрден курсип, менде янълыш къыдыра, бильмирли олып мени огютлей. Исмет исе: — Ана, вазгеч, Анифеден илле къыдырмакъ айыптыр, алтында илле бар, ондан исе тапмакъ къыйын. Онъа илишменъиз, гъает беджерикли, алчакъгонъюлли чифтим бар, — дей. Мен акъикъатта озюмни бахтлы инсан сая эдим. 2—3 йыл йылдырым тезлигинде, кунешли, булутсыз гъам-кедерсиз олып кечип кетти.

Амма кет-кете Исмет не ичюндир фена тарафкъа денъише башлады. Иштен эвге ель киби чапкъан адам, энди ашыкъмай эди, кеч келе. Башта анъламадым, сархош, ичкен адамгъа бенъземей, амма бир тюрлю, табиатсыз, кейфсиз олды. Чокъ тюшюндим, ташындым, эвге танъгъа якъын келип башлады. Къайда эдинъ, деп сорасам: «Сенинъ ишинъ олмасын, эркек ишине киришме, санъа эсабат бермеге алым ёкъ», дей. Манъа ич къаба сёз айтмагъан адам 1—2 ай ичинде бам-башкъа олды, дюльбер козьлери сёнюкти, бир фикир анъламакънынъ чареси ёкъ, къыяфети биле денъишти, таснакъ, тырач олып юрген Исмет урбасына биле къулакъ асмай эди, лякин мен геджелери тасаланып, къаарь этип юкъламай башладым.

Куньлернинъ биринде къомшуда бир яш дживан Зареманен лаф-сёз этип юре эдик, онъа кирип, акъыл танышайым, деп баламны къучагъыма алып бардым. Манъа бакъып:

— Вай, Анифе, чырайынъ къачкъан, гуль киби эдинъ, не солдынъ? — деди.

Мен ачыкътан-ачыкъ онъа бир шей айтмадым, кейфим ёкъ, деп ташладым, лякин узакътан Исметлер аилесинден сорап башладым. Башта айтмакъ истемеди, къытыкълап айттырдым, манъа о шу куню бутюн сырны ачты:

— Исмет осьмюр олгъанда афьён тарта эди, — деди о. — Сачмалыкълар да япты, ана-бабасы эвлеринде афьён тапып, оны эвельки достларындан айырмагъа тырыштылар, о бир парча ятышкъан эди, сонъ эвленди, къомшулар, шукюр Аллагъа, гузель къызгъа эвленип, бахтлы олды, ана-баба да раатланыр, деп тюшюндилер, чюнки дюньяда энъ къыйын шей — эвлят къаарь-къасевети, дегенлер.

О, яшлыкъта афьёнгъа къапылгъанда, эвге биле кельмей эди, сокъакътан янынъдан кечсе, не селям, не келям. Яш бала олгъанда о пек гузель бала эди, биз онен бир сокъакъта осьтик, тербиели, яхшы окъуй эди, бакъып, къувангъандай, амма не олды, не олмады шейтан арабасына минип пусласыны шашырды, ана-баба башына нелер кетирмеди, къартоп-согъан сачты, десем оладжакъ, лякин олар оны кичкене олгъанда эрке йибердилер, бир огълан, деп оппа осьтюрип, тербие тельбевини къачырдылар. Мен-мен, деп осьти, нетидже яхшы олмады, месулиетсиз, ишке яравсыз, дегенини япып, кимсеге къулакъ асмады, буюклерни, уфакъларны назаргъа ильмеди. Афьён деген шей пек тез вуджудны, рухиетни эсир тюшюре, ондан къуртулмакънынъ чареси ёкъ, тек озюнъе багълы, ираденъ къавий, челик киби олса, бельки озюни тутар, о сокъакъта акълыны учургъан адам киби юрди, козьлери бир тюрлю, санки думан къаплагъан, омюрнен алып береджеги ёкъ, эски дертлери къозгъалмаса гузель, амма онъа илинген, чалынгъан инсан илле озюни тутып оламай, — деп кокюс кечирди Зарема къомшум.

Мен деръал бутюн шейни анъладым, Исмет эски алына къайткъан, кене афьён чекип башлагъан, тютюн ичмей, ичимде насылдыр отькюр ине санчувы келип юрегиме къадалды, гонълюмни къоркъу басты, буз-бузладым. Кене яхшы къомшугъа дуйдурмадым, баламны юкълатмакъ керек сылтавынен тез-тез савлукълашып чыкътым. Эвде кимсе ёкъ, эр кес иште, баламны ашаттым, айнени айтмагъа бу сефер алым такъатым ёкъ эди, кедерленип, эфкярланып, агълапсызлап, сукюнет ичине далдым, ашкъа маддем биле олмады. Энъ эвеля, не ичюн кимседен сорамадым, эки козюм сокъур экен, севги атешине янып энди куль олгъанымны анъладым, о къадар пешманлар дерьясына чомдым, «араба парлангъан сонъ, ёл чокъ тапыла», дейлер. Башымны такъие даа чокъ сыкъар, деп козюмден озь-озюне яшлар акъып башлады, тарсыкътым, козюме дюнья корюнмеди, башта баламнынъ такъдирини козь алдыма кетирдим, яш аятымны унуттым. Не ичюн анамларнынъ сёзюне бакъмадым, оларны мугъайттым, разылыкъ алмадым, деп окюндим. Не къадар айтсанъ биле, файдасы ёкъ, «кечкенге мазы дерлер, келедежкке азыр ол», дегенлер, амма мен келеджек омрюмни тасавур эталмайым. Шимдилик озюм ичюн яшайыш битти дейим.

Не къадар вакъыт кечти бильмейим. — Анифе, не олды санъа, къайдасынъ? — деген давуштан сескенип озюме кельдим. Бакъсам, къайнанам кельген, ашханеде къазан къарыштыра, баламны къолума алып тюштим.

— Вай! Санъа не олгъан? Козьлер къып-къырмызы? И смет

— Ёкъ! О, гедже биле ятмагъа кельмеди, оны корьген бей джанынъны агъырттымы? олсын! — дедим агъыз арап.

— Э… Иши чокътыр, лейхалар сызадыр, достларынынъ эвинде къалгъандыр, къоранта бакъмагъа пара къазана, сизлерни къокъла киби кийиндире, «ашагъанынъ огюнъде, ашамагъанынъ артынъда», бир кийгенинъни экинджи киймейсинъ, Алла эр кеске бойле эркек берсин, бахтынъ таш яра, — деп агъзымны къапатты.

Мен бир шей айтмай, тёпеге котерильдим. Макътавлы эркегимиз о куню де эвге къайтмады. Онъа бир ярамай шей олгъандыр, деп къасевет этип башладым.

Иште ойле, билесизми, бу куньге къадар башым белядан, къаарь-къасеветтен арынмады. Чокътан адамлыкътан чыкътым, кимсеге къошулмайым, бир кольге киби омюрде серсемлеп юрем, — деп ёлдашым манъа бакъты, — икяем даа битмей, энди аз къалды, динълегенинъиз ичюн сагъ олунъыз, дердимни тёктим, иште тевбе этем.

Бу къадар мени севген Исмет манъа къара куньлер косьтерди ки, бирев айтса ишанмаз эдим. Мен эки йыл тишимни-тишке сыкъып даяндым, эвге бир сокъур капик кетирмей башлады, ана-бабасы да къаарь-къасеветтен беллери букюльди, къартайдылар. Дженнет аятым эки-учь йыл ичинде джеэннем азабына чевирильди. Афьён тарткъан адамнынъ козюне бир шей корюльмей, дели киби юре, бу дерт, мен беллесем, ичкиджиликтен бетер, сархош адам ракъышараптан сонъ айына, афу сорай, бу дерт исе ич озюне кельмей, аксине афьён батакълыкъкъа эп терен дала бере, онынъ козюне тек афьён корюне, оны санчмай тура, бейкъутлыкъта ята, санки джансыз, зорнен нефес ала, бу арам шей онъа энди авадайын керек, аякълары-къоллары къалтырай, атта тили тутула, дехшет ал, Алла кимсеге косьтермесин.

Мен Алим огълумны уфачыкъ олгъанда бала багъчасына бермеге меджбур олдым, чалышмасам олмайджакъ, озь ериме къайтып бардым, танышларым эписи гъает юзьден денъишкенимни айттылар, кимсеге агъызымны ачып, агъыр окюничли, аиле фаджиамны айтмадым, халкъкъа корюнмеге утандым, эр кес бильген киби дуюла эди. Эвде олгъан къыйметли шейлерни сатты-савурды, ана-бабам алымны корип аджына эдилер, мени шу къадар хорлагъанына юрегимде нефрет къайнап башлады, сокъакъкъа чыкъмадым, чюнки къомшулар, эр кес биле, атта шу къадар севген адамнынъ адыны биле эшитмек истемедим. Озь эвиме къайтмакъны насип корьмедим, я ана-бабам разы олмадылар, «яшлыгъымнынъ хатасы» деген фикир мийимни гедже-куньдюз, раатлыкъ бермей кемирип турды. Аз вакъыт ичинде эм джисманий, эм рухий джеэттен менфий тарафкъа пек денъиштим, баламны ташлап къачып кетер эдим, лякин къайда барып, кимге дертимни тёкейим, «озю йыкъылгъан — агъламаз», дейлер. Эвельде айткъанлары киби, «бармагъа ерим ёкъ, батмагъа голюм ёкъ», «сонъки пешман — башкъа душман» экен.

Анам-бабам яландан айтсалар, учып бараджакъман. Шу буюк эвлерде яшамакъ манъа агъыр сынав олды, санки бирев къамчылап, соргъу сорай. Ниает, бир кунь анам-бабам келип эвиме къайтмагъа теклиф эттилер. Башта къувандым, сонъ Исмет не япар, деген тюшюндже къафамны сарып алды. Я о бизни ич тюшюнмей, о энди бир ерде чалышмай, не къадар инсан озь-озюне яманлыкъ япкъандай, кимсе япмай, сийрек-сандыракъ эвге кельсе, къайда юре кимсе бильмей, бизни санки унуткъан. Эслемей башлады, козьлери, бакъышы ольген адамны анъдыра эди, эгер бу эвде къалсам, ёкъ олып кетеджегим белли олды, тек балам манъа аркъа олып, бу джеэннем азабындан къуртулмагъа сильтем берди. Къайната-къайнанадан разылыкъ сорадым, кетмеге изин алдым, ишанасызмы, экиси да агълады.

— Анифе, къызым, сен бизни унутма, келип хабер алып тур, Алим бизим торунымыз, о да ёкълап турсын, — деп, къайнанам келип къолларыма япышты, къучакълады, — баламыз бу дерттен къуртулса, кене къайтып кель, чокъ даяндынъ, чыдадынъ, биз оны хастаханеге ерлештирирмиз, бельки файдасы олур. Э… Озюмиз къабаатлымыз, пек эрке осьтюрдик, не айтса оны яптыкъ, не истесе оны алдыкъ, энди бизни бир капикке алмай, халкъкъа корюнмеге утанамыз, — деп окюрип агълады, анам-бабам шашып къалдылар. О девам этти: — Ёкъсузлыкъ корьмеди, ягъ ичинде ялдады, ёкъ деген сёз эшитмеди, кийинди-къушанды, кобелекдайын бир чечектен бир чечекке къонып алышты, не къадар пара керек олса бердик, мырзадай юрди, аягъы астында — енгиль машина, биревден эксик этмедик. Нетиджеде, къартайгъанда аркъа олур десек, менфий марефетлер косьтерди, аджыныкълы алдамыз, къызым, джанынъны агъырткъан олсам, афу эт, бизни унутма, — деди агълап.

Мени бу эвде бир шей тутмай эди, Исметнен биз энди ят-ябанджы адамларгъа чевирильдик, меним башымда гурь сачларым тёкюлип башлады, яп-яш олып башыма къырав да тюшти. Мен къартларнынъ алына юректен аджындым, лякин бу омюрни куль эткен сарайны терк эткениме ич пешман этмедим.

Мен кеткен сонъ чокъкъа бармай оларгъа екяне къызлары аилесинен кочип кельген. Огълум исе акъылына тюшсе: «Бабам къайда, не вакъыт келеджек?» деп сорай эди, онъа узакъта яшай, келир, корерсинъ, деп алдата эдим. Бир къач керелер баланы алып бардым. Кет-кете Исмет орталыкътан джоюлгъан, тириси-олюси белли дегиль, хастаханеден къачкъан, къайнанам, тёшекке тюшип, бир къач йылдан сонъ козю корьмей вефат этти. Шу йыллар девамында, эвден чыкъып кеткен сонъ, Исмет бизни ич къыдырмады, бир кере балам насыл олгъан экен деп келип биле бакъмады. Эльбетте, о инсанлыкъ чизгилерини джойгъан адам. Меним анам-бабам да такъдириме аджынып къартайдылар, огълум осьти, буюди, лякин мен «гены», яни «сой къува» деген шейге инанмай эдим, о къадар зорлукъларнен, чекишип, къыйналып бильги бермеге тырыштым, балам мугъаймасын деп озюм осьтюрдим, бутюн омрюмни екяне эвлядыма багышлайым, деп бир даа эвленмедим.

Студент олгъан вакътында бир йигитнен дост олды, мен озюм де таныш олдым, огълан гузель корюнди, кимсеге къошмасанъ да олмай, омюрде дост керек, лякин акъикъий дост олмалы. Мурат достунынъ эвине бир тувгъаны келе, о да бир от кетире, учеви шу оттан тарталар. Мегер о, Алла белясыны берсин, афьён экен. О къадар шундан къоркъа эдим де, бакъса, не олды! Козь бебеги киби огълумны асрадым, амма «гены» илле озь ишини япа экен, къан тарта, дегенлери догъру. Баягъы вакъыт дуйдурмады, не къадар сырны сакъламакъ мумкюн, илле бир кунь ашкяр ола. Мени къолайсыз, тосаттосат бир ерлерде къалгъан адетлери шубе догъурмай турмады. Артындан анъдырып башладым. Я меним джаным янды да, «джаны янгъан танърысын къаргъар», дейлер. Омрюмде кимсени къаргъамадым, эр шейни Аллагъа ташлайман, Алла озю келиштирсин, деген дува ерде къалмай, илле хиянетлик, гъарезлик япкъан адам аизарнынъ зерресини чеке, гуняхларынен омрюнинъ сонъуна къарар чекише. Ярамазлыкъ бир кунь тюртип чыкъа, акъшам устю тедбирден къайткъанда милислер сокъакъларны незарет этип юргенде экисини де токътатып, весикъаларыны тешкерелер, шу вакъытта тесадуфий Муратнынъ джебинден афьён сыптырылып тюше, деръал экисини де милис болюгине алып кетип сорайлар.

Шай этип огълум бабасынынъ ызындан кетти, шимди Керчьте апсханеде отура. Къуртараджакъ олып баягъы чарелер корьдим, теджрибели адлиеджилерден меслеат сорадым, къорчалав макъсадында абулкат да туттым, амма бир шей файда бермеди, эки йыл умумий тертипке бойсунгъан апсханеде отура, не япайым, екяне эвлядым, барып ёкълайман, сыджакъ урба, ашайт алып кетемен. Акъайдан кульмедим, агъладым, эвлядым да къувандырмады, кене де агълайым. Акъайымдан айрылып къуртулдым, я эвлядынъдан насыл къуртулырсынъ? Юректе ачылгъан яра ич савушмай, аджытып тура. Озь такъдирини, бахтыны инсан озю япа экен. «Къоджасындан кульмеген къадын, о бир дюньяда куле», деген аталар сёзю бар.

Анам-бабам манъа янып, агъыр дертлерге огърап, бу фаний дюньяны бир-бирининъ артындан терк эттилер, тек агъамнен енгем къалды, сагъ олсунлар, тарсыкъсам барып агълайман, амма кене талийиме аджынам, къабаатламагъа киши ёкъ, бутюн айып озюмде. Баш язымны козьлерим корип тура, яшлыгъымнынъ хатасыны омюр билля, сонъунадже, эбедий мекянгъа авушкъандже ташыйджакъман.

Сиз чокъ сагъ олунъыз, айтып бошандым, тевбемни дикъкъатнен, сабырнен динълединъиз. Энди балам башкъа джинаетлерге илишмесин, отурып-турып Алладан тилеймен, бир нетиджелер япып андан чыкъсын да, яман тарафкъа кетмесин, шайтан арабасыны ташлап, догъру ёлгъа чыкъсын, деп тилек этемен, — деп Анифе кокюс кечирди де, Керчь шеэри корюнди. Лякин даа ерге ярыкъ тюшмей эди.

— Вай, бакъсанъыз! Лафнен гедженинъ насыл кечкенини дуймадыкъ, — деди о. Ёлдашымнынъ козюнде насылдыр умют пейда олгъан киби корюнди манъа…

Акъмесджит, 2010 с.

### ПАРЧАЛАНГЪАН БАХТ

Якъынларда ёлум Акъмесджит тарафкъа тюшти. Аилемнен Джанкойге якъын койде яшаймыз. Кой яшайышы белли — тавукъ, кокюш, мал асрап кунь кечиремиз. Озюм зенаатым боюнджа экимим, бир кучюк тиббият нокътасында умумий хасталыкълар экими олып чалышам, тек шу зенаатны кутьмекнинъ мында чареси ёкъ, балаларны, локъсаларны, юкъунчлы хасталыкъларгъа огърагъанларны да бакъам. Керек олса, якъын койлерге де барып, хастаны зиярет этем, илядж, санчмаларны язып берем, сонъра манъа келип бакъыналар. Яхшы ки, янымда чокъ гузель чалышкъан эмширем бар, ады Весиле. Онынъ манъа чокъ ярдымы тие.

Акъмесджитке сийрек-сепелек барам, бир къач йыл эвельси тиббият алеминде земаневий усулларнен деваланув шекиллерини огренмек ичюн, Семашко адына джумхуриет хастаханесинде эм назарий, эм амелий бильги алып кельдим, шимди аилевий эким оларакъ эалиге хызмет косьтерем. Берабер алты йыл университетте бильги алгъан курсдашым, меслекдешим, достум Сание Ибраимова акълыма тюшти, амма онен корюшмеге фурсат олмады.

Эльбет де, о меним козюм огюнде сыкъ-сыкъ кевделене, амма омюр о дередже муреккеп ола экен, атта чокъ йыллар къонушкъан достларынъны биле корьмеге фурсат олмай. Саниенен экимиз ятакъханеде яшадыкъ, берабер ашадыкъ, ичтик. О, Акъмесджит дживарындаки Мамут-Султан коюнде яшай эди, анасы-бабасы гузель, чалышкъыр, эвлибаркълы адамлар. Сание мени къач керелер эвлерине алып кетти. Оларгъа барсам, гъурурланып, гонълюм осип къайта тургъаным. Оларнынъ аилеси Ватангъа эрте вакъытта авдет олгъан, чокъ чекишип, эзиетлерден, омюр чельтегинден кечип, ниает, буюк эвлер къурып, ниетлерине етип отуралар. Сание о вакъыт кучюк къызчыкъ экен, къырымтатар деп оны баягъы вакъыт мектепке алмагъанлар, амма окъуп башлагъан сонъ, олимпиадаларда, чешит ярышларда гъалебелер къазанып, мектепнинъ шаныны юксек мертебеге котерген. Мектепни алтын медальнен битирген сонъ, о тиббият университетине кирген.

Мен де Джанкойде мектепни алтын медальнен битирип, шу йылы Акъмесджитке барып окъумагъа кирген эдим, лякин Къырымгъа кочькенде анам-бабам ёл фаджиасына огърап башта бабам эсини джойып бу фаний дюньяны терк этти, анам, гъарип, эки ай хастаханеден чыкъмай, чекишип, нефес алып оламай вефат этти. Мени озь эвине Эдие тизем алды, шу вакъыт эким олурым, деп озюме сёз бердим, ге джени к уньдюз этип яхшы окъудым. Сание де бизим эвге бир къач керелер келип кетти, мектепте оджапче олып чалышкъан тизем оны, олгъанына коре барыны-ёкъыны ортагъа къойып, къаршылай эди.

Татильге чыкъсам, азбарда бостан сачып, пара топлап озюме урба ала тургъаным. Сание манъа бакъкъанда зенгиндже эди, ана-баба къойнунда осьмек бам-башкъа шей, юреги ат башыдай дувлай, оксюзнинъ исе гонълю, эбет, даима къырыкъ, оны айтмакънынъ аджети биле ёкъ, бу агъыр вазиетни тек ис этеджексинъ. Бойле черемден бир шей сезильмей, эр кесдай кулесинъ, лаф этесинъ, кяде бир ойнайсынъ, йырлайсынъ, амма савушмагъан юрек ярасы санъа тынчлыкъ бермей, эр адымда оксюз олгъанынъ дуюла, ана-баба бергенини кимсе толдырып олмай экен, эр аткъан адымда оларнынъ ёкълугъы сезилип тура. Аллахым кимсеге бойле а джыныкълы такъдир бермесин, бала ана-бабанынъ сыджакъ багърына сыгъынып оссин.

Акъмесджитке ёл алсам, ничюндир, достум Сание козюм огюнде кевделене, бу сефер де истисна дегиль, электричка тренине минип отургъанда, деръал акълыма шув этип кене Сание тюшти. Корюшмегенимизге аман-аман йигирми й ылгъа якъын, бакъ сен, аят сув киби акъа кете экен, санки тюневин студентлик девринде ойнакълап, тедбирлерде иштирак этип юре эдик. Сание яхшы ойнай, тюркюлей тургъан, мен о къадар уста дегиль эдим. Джесаретленмей, джурьат этмей, дей тургъан достум. Биз онен эгиз къозу киби эр ерге берабер бара тургъанмыз, амма энди атта корюшмеймиз, омюр батакълыгъы мени мытлакъта озюне чекти. Омюр аркъадашым Эдем мал экими олып, янаша койге къатнап чалыша, къайнана-къайнатам бар, огълум, къызым оселер, оларгъа яхшы тербие берип, окъутмакъ керек — булар эпси мени омюр ёлундан бир парча четке чыкъарды, тек тиземни барып ёкълайым, хаста олса эвиме кетирем, девалайым. О, чокътан акълы раатлыкъкъа чыкъты, огълу, келини, торунлары Акъярда отуралар. Барсам, тизем пек къувана, къайда отуртмагъа, огюме не къоймагъа бильмей. «Алие, балам, кене яхшы сен барсынъ, Эминеден къалгъан бир туякъ сынъ, сагъ ол, дюнья тургъандже тур, къомшуларым да гузель, келип бакъалар, алым феналашса Тевиденен Аблагъа барам, не япайым, огълум узакъта, сен койдесинъ», — деп айта тургъан, о да акълыма тюшти, пенджереге бакъып, хаялларгъа далдым. Козюм огюнде кене сабыкъ, чокъ йыллар корьмеген Сание достум пейда олды.

Корюшсек яхшы олур эди, насыл олгъан экен, бир огълу бар эди, о да осип, балабан йигит олгъандыр. Сание менден эрте эвленди, мына санъа, мырза киби Эскендер деген йигитке баргъан эди. Тойда Саниенинъ янында энъ якъын досту, шааты олдым, эки тарафта да тойда булундым. Акъмесджитке, Борчокъракъ деген ерге тюшти. Тёпеси кирамет япылгъан, балабан эвге келин олды, эки тараф да барлыкълы, эшьялар да онъа коре, лякин меним куньджилик чизгим ёкъ, къувандым, эким олып шу ерде ерлешкен единджи хастаханеге ишке кирди. Эскендерни мен эскенелер, деп айта тургъаным, не ичюн десенъиз, дагъны тепсе талкъан этеджек, ерге тюшсе, тап олмагъанда бир авуч топракъ аладжакъ, омюрде джельтирмен киби айланаджакъ йигит, муэндис олып бир идареде чалыша эди, къолундан эр шей келе, къафасы да онъа коре чалыша, дюньягъа керек олса анахтар уйдураджакъ эриф, тек бахтлы олсунлар, деп тиледим. Сонъки кере баласы, тонгъуч огълу, Эмир догъгъанда барып хайырлагъан эдим, шундан сонъ бир-эки кере сийрек-сепелек корюштик, ойле де багъымыз узюльди, десем оладжакъ. Эпимиз омюрде озь ёлумызны сайлап, чешит ёнелишлерде кеттик, тек сагъселямет олайыкъ, деген фикир манъа бир теселли бере тургъан, акъикъатен, корюшип, эвелькиси киби ян-янаша отурып лаф этип, кулюшмек арзусы мени ич быракъмады. Шай этип тренде хаялперест олып, Саниени хатырлап, Акъмесджит шеэрининъ меркезий дурагъына келип тюштим, бирэки ерге кирмек лязим эди, эльбетте, ишнен багълы оларакъ, весикъалар кетирдим. Тюшкен сонъ трен дурагъы бинасына кирсем, къаршыма череси бираз солгъун, денъишкен, бир парча эсленген Сание расткельди, экимиз бир-биримизге сарылдыкъ, корюштик, бакъырыштыкъ, я корюшмегенимиз пек чокъ олды да.

— Ва-ай! Сен къайдан чыкътынъ, Алие? Не ичюн мени ёкъламадынъ, о къадар йыл дост эдик, не ичюн шай джоюлып кеттинъ? Акъмесджитке келесинъдир, бир аякъ кирип чыкъсанъ олмаймы ёкъса? Акъыз, мен сени пек чокъ хатырлайым, бармакъ ниетим де ёкъ дегиль эди, я сен сагъыр бир койде отурасынъ, санъа аселет бармакъ керек де. Амма санъа къолай, ишнен келесинъ, ишинъни битирип, манъа кирмек мумкюн де, отургъан, чалышкъан еримни билесинъ. Мен, догърусы, коюнъни, эвинъни де унуттым, бир кере тоюнъа баргъан эдим. Эдем гузель чалышып юреми, тизенъ сагъселяметми? Эки эвлядынъ бар, деп эшиткен эдим. Мен шу Эмир огълумнен къалдым, башкъа балам олмады, акъыз, бир шей эшитмек истемейим, бугунь сени эвиме алып кетем, бир ишлернен кельгенсинъдир, эбет. Мен энди сени, Алие, ташламам, санъа айтыладжакъ шейлерим бир чувал, десем янълыш олмаз, озюнъ тюшин-ташын, парчалангъан, куль-виран олгъан юрек сырларымны бу ерде, трен дурагъында ачып, беян этмек ляйыкъ дегиль, амма мени анълайджакъ, савушмагъан ярама теселли береджек инсан сен олгъанынъны яхшы билем, — дегенде, Саниенинъ бирден чырайы къачып, бенъзи солды.

Онынъ алыны, чырайыны корьгенде, онынъ аятында баягъы шейлер, менфий адиселер олып кечкенини анъладым. Онынъ теляшлы, асабийлешкен вазиети мени раатсызлады ве къафамда онъа, эльбет, бу алда ред джевабыны бермемели, деген фикир догъды, о не япса разы эдим. Бир дакъикъа кечер-кечмез, Сание меним къолумны тутып:

— Алие, къайда бараджакъсынъ, киреджек ерлеринъ чокъмы, эписине берабер кирейик, ишлеринъни яп, мына телефон, эвинъе, Эдемге айт, менде къалырсынъ!

Шай этип, мен чокътан корюшмеген достум Саниеге эсир тюштим, бир къач саат девамында весикъаларымны догъурладым, керек сойларына имзалар чектирдим, эсабатларны болюклерге берип чыкътым, ана энди кягъыт озенинден, шукюр Аллагъа, ялдап чыкътым, чантам да кягъытлардан баягъы бошады, сербест нефес алып, Саниенен берабер онынъ эвине бардыкъ.

Эви ялан дюньянынъ джеэннети, я мен онынъ эвини къач йыллар корьмедим. Тышындан масалларда олгъан сарайны анъдыра, ичи де онъа коре, ашханеси о къадар гузель япылгъан, козь къамаша, мусафирлер одасы да чет эль киноларында косьтерильген, дюльбер, земаневий, мот эшьяларнен донатылгъан, къайда бакъсанъ, чешит шекильде кузьгюлер, тёпеден буллюр мум чыракълар саркъып, одаларны ярыкълатып тура.

— Вай, Сание, эвинъ санки хан сарайы, озюнъ де къыраличе олып корюнесинъ, меним яшагъан эвим сизинъ эвнен тенъештиргенде бир кумесни анъдыра, сен гъает бахтлы къадынсынъ. Къайнана-къаната айры отура, мына санъа мырзадай къоджанъ, омюрде, мен беллесем, башкъа шей керекмей, — дегенде, Саниенинъ дюльбер козьлеринден козь яшлары акъып башлады. Мен бир кереден не олгъаныны анъламадым, къуванч я да окюнч, гъам-кедер яшларымы деп, шашып къалдым.

Биз экимиз йымшакъ сет устюнде отурып къаве иче эдик, шу саниеде о меним омузыма башыны къойып, сес-солукъсыз агълап башлады, не айтып оны тынчландырмакъ мумкюн? Онынъ яралангъан гонълюне насыл мельэм тапмакъ ляйыкъ, деген фикир меним къафамны ёра башлады, аджеба, себеби не экен? Огълу шайтан арабасына миндими? Я да ишинде бир менфий адисе оны бойле козьяш дерьясына далдырдымы? Эскендер чалышкъан еринде бир къаза-белягъа огърадымы? Мен де суаллериме джевап тапмагъаныма сыкъылып башладым. Къафамда арды-сыра чешит тюрлю тюшюнджелер кевделенди. Сание агълап-тойып, кяде агъламакъ да файдалы ола, инсан ичи бошай, юреги къасеветтен темизлене, манъа да козьяшынынъ себебини анълатыр, дедим. О баягъы вакъыт солкъылдап, ичтен ах чекти. Экимиз сукюнет ичинде къалдыкъ, сонъра озюне келип, элинен козьлерини сюртип, еринден турды.

— Вай, джаным, Алие, достум, шу къадар йыл бир-биримизни корьмейип, козьяшнен сени сыйламам, багъышла, анам айта тургъан, ташы-талавы ичинде, озю ичинден битирир, айт, бошан, Аллах  бильген шей халкътан яшырылмаз. Къайнанам исе эки лафнынъ биринде, чанакъ-чёльмек шалтырамагъан эв олмаз, къавгъа-дава къапыдан чыкъарылмаз, «эльге айтсанъ — ашар, къомшугъа айтсанъ — къошар», деп мени биринджи куньден тенбиелеген эди. Бизим халкъ ичюн асырлар девамында мусафирге чиберек пиширильген, мен де бу адетимизни япайым, миллий, сыйлы ашларымыздан бири, аш азырлав джерьянында Эскендер иштен, огълум окъувдан кельгендже, сен мырза, мелек сайгъан омюр аркъадашымнынъ манъа япкъан марифетлерини, сергузешт ве дубарасыны икяе этерим. Э-э, достум, сенинъ бир шейден хаберинъ ёкъ, инаныладжакъ шей дегиль, башыма о къадар фелякет кетирди, башым устюнде тек къарпызнен къавун осьтюрмеди, мени, огълуны о къадар севген адам, аилесини эр шейден къорчалагъан, оны козь бебеги киби асрагъан, мисли корюльмеген дереджеде садыкъ инсан бизни бир бильгисиз, ферасетсиз, чоп башында ойнагъан, енгильтек, эркеклерни къолчакъ киби денъиштирген, гедже кобелеги сайылгъан олмайджакъ бир марушкеге денъиштирди. Янарсынъмы-янмазсынъмы? Озь халкъымыздан олса, о къадар янмаз эдим, айды менден яш, дюльбер союн тапкъан дер эдим, я бизим къан, дин душманымыз, асырлар бою бизни эзип, таптап кельген хасис явурлардан олгъанына юрегим аджый, гонълюм къырыла. Насыл олды да, Эскендер бизни зерре къадар аджымай, онынъ эйлекярлыгъына тутулды, акълым етмей, ана санъа макътавлы Эскендерчик. Онынъ бизге япкъан гъарезлигини, хыянетлигини душманыма ляйыкъ корьмем. Билесинъми, Алие, энъ агъыр, мушкюль шей, бу саткъынлыкъ, йигирми йыллыкъ омюр аркъадашынъны, бирден-бир екяне огълунынъ анасыны олмайджакъ бир боялы къокълагъа бенъзеген марушкеге насыл акъыл-идракнен денъиштирмек мумкюн? Манъа о вакъытта, атта кимдир Эскендерни денъиштирген киби олды. Акъыз, Алие, зорнен акъыл ойнатмай, сагъ къалдым. Огълум Эмирни корьсенъ, янды, якъылды, меним солгъанымны корип, ичи яна, ах балам…

Саниенинъ козьлеринде кене козьяш пейда олды, озю маса башында хамыр баса, агъыр алда бир шейге бакъмадан, манъа чиберек пиширип, сыйламакъ онъа бир мердлик киби корюнди. Эльбетте, кене гонълю ташты, бакъ сен, аяты багъ чаны, дженнетни анъдыра эди. Эр шей бар, аджайип багъчеван бу ачылгъан дюльбер къатмер гульни, янында ачылаяткъан гъонджени къорчалап, айбетлеп, суварып осьтюрди де, бирден къайдандыр кельген шиддетли рузгяр эр шейни виран этти, я да, даа догърусы, багъчеван багъчаны унутты, кереги киби бакъмады, чокъкъа бармадан, кемалына келип, эр тарафкъа мис къокъу сачкъан къатмер гуль солып башлады, къокъу сачмагъа биле алы къалмады, бели букюлип, сувсыз, гъыдасыз солып башлады, тамыры къуруды, атта янында орькен аткъан, ачмагъа азыр тургъан гъонджеге биле тесир этип, онынъ да бойну узюльди — меним тасавурымда, козь огюмде бойле бир аджыныкълы левха пейда олды.

Сание козьяшларыны пештималынынъ уджунен сюртип, хамырны къалачлап башлады. Онынъ ири, сырлы козьлери сёнюкти, санки кокни бир къара булут къаплады, мен онынъ вазиетини къадын оларакъ анълай эдим, онынъ нефретке, гъазапкъа толу гонълю юрегини тырмалап тура. Чокъ йыллар бири-бирине аркъа таяп яшагъан, ишанчлы, атта бир сёзден, бир бакъыштан анълагъан инсан сени ташлап кетсе, кендинъни насыл ис этмек мумкюн? «Макътавлы Эскендер не япты? Шимди къайда?» деген суаль къафама тынчлыкъ бермей. Ай-ай бир шаталакъ, олмайджакъ, енгиль табиатлы, бир пельтек олса, шашмаз эдим. Амма агъыр-сабырлы, беджерикли, ферасетли, бир чокъ яшларгъа о вакъыт ибрет олгъан, джиддий козьнен эр бир ишни япкъан Эскендер насыл этип догъру ёлдан кечитке бурулды? Акъылгъа сыгъмайджакъ бир шей. Догърусы, экисине де аджынып башладым.

Сание баягъы вакъыт индемеди, сонъ икяесини девам эттирди:

— Билесинъми, Алие, бир къач йыл эвельси, фуртуна къопмаз бурун, Эскендер Акъмесджитте пенджере, къапы ясагъан ширкет ачты, ишлери бир кереден юрюшип кетти, сымарышларнынъ арды узюльмеди, санки тешик чувалдан нохут тёкюльген киби олды. Ачкъан ширкетини ресмийлештирди, онъа баягъы пара кетти, энди озюнинъ адына яздырды. Шай этип, Акъмесджит дживарында къапы, пенджере ясагъан бир буюк устахане ачты, ишчилер алды, эльбетте, чокъусы бизим миллеттен эди. О баягъы адамны ишнен темин этти, озюне айрыджа, ребер оларакъ, земаневий ода да яптырды. Кет-кете ширкети кенишлеп башлады, ишлеп чыкъарылгъан махсулатыны бутюн шеэрлерге даркъатыджы хадимлер де алды, земаневий тильде айткъанда — реклама менеджери. Шуларнынъ арасында бир марушке къыз, Таня Акъмесджит шеэри боюнджа махсулатны даркъатыджы олып ишке кире.

Бир-эки йыл ичинде Таня пек чокъ сымарышлар топлап, Эскендернинъ козюне къазакъ тютюни киби кирген, эльбетте, козьге чарпкъан хадим, яш, гъалиба, йигирми-йигирми бир яшында. Эскендер оны деръал шу болюкнинъ башы этип тайинлей. Булар экиси сыкъ-сыкъ корюшип башлайлар, къолда пара ойнай, догъру айтылгъан, адамны пара тез боза экен. Бу меним мелек сайылгъан, макътавлы акъайым эвден сувунып башлады, оледжегим акълымда, марушке бу «алтын балыкъны» къармакъкъа илиндиргендир, демейим. Я бизим огълумыз о вакъытта 17—18 яшында эди, бу къырджыман папаз яш къызгъа козь атар деген шей акълымнынъ четине биле кельмеди. Энди онен кафе, ресторанларда ачыкътаначыкъ корюшип башлагъан. Сорасам: «Э-э Сание, къулакъ асма, иш узеринде корюшип, япыладжакъ ишлерни отурып музакере этемиз, акъыз», — дей. Бу къадар онъа ишанмакъ...

Я, озь оданъда отурып ишинъни япмайсынъмы, яш къызнен ресторанда не ишинъ бар? — демеге акъыл керек. Сокъур экеним. Манъа, эр шей олгъан сонъ, оны белинъе багълап юрмек керек эдинъ, деп акъыл огреттилер, Эльбет, араба парлангъан сонъ, ёл косьтерген коп тапылыр. Кяде гедже келе, сархош келе. Мен, баласы, ана-бабасы — кимсе оны меракъландырмай, санки бир озюнинъ дюньясында яшай. Айталар да, башы айлангъан адам озюнинъ бир виртуаль алеминде юре. Затен эвде юзь берген адиселерге лякъайд бакъып башлады, догърусы, биз энди энъ якъын адамлардан узакълашып ябанджы ят, атта душмангъа, манъа шай келе эди, достум, чевириле башладыкъ. Чокъкъа бармадан о, бизден, аиледен, анда къачып раатланмакъ ичюн «Консоль» эвинден эки козьлю айры эв сатып алгъан. Онда барып геджелеп къала тургъан, сонъ акълым кести, шу албасты, марушкеге сатып алгъан. Чокъ вакъыт ичтен буз кесип, айтмагъа утанып, онынъ шанына леке тюшюрмейим десем де, илле бир кунь келе ялан тюрте чыкъа, я сюнгю чувалгъа сыгъмай да.

Онынъ ана-бабасы янды-сёндилер. Къайнатам хастаханеге тюшти, юреги агъырып бир ай ятты. Меним огюмде оларнынъ бир къабаатлары ёкъ, чалышкъан одама къойып бакътым, керек олса геджелери невбетчилик япып аякъкъа турсаттым, амма Эскендер мерафетлерини токътатмады, урбаларыны да бир кунь мен ёкъта келип алгъан. Шай этип, бизим бахтлы гемимиз чёкип башлады, огълумнен экимиз де асабийлешип башладыкъ. Эмир мени корип пек аджый эди, бабамыз исе бизни унутты. Бир кунь огълум манъа, бабасыны янъы мот, абыр-зыбыр машинада, янында марушкесинен корьгенини айтты, мен ачувлангъанымны, юрегим откъа тюшип янгъаныны огълума дуйдурмадым:

— Балам, къулакъ асма, таякъ ашагъан копекдай озю къайтып келир, — деп оны тынчландырдым, яш юрегине теселли бердим, о одасына кирген сонъ, ятакъ одамызгъа кирип, сабагъадже агълап чыкътым. Озь анам-бабам манъа, Эскендерге о марушке айле япкъандыр, сен, къызым, фалджыгъа бар, бельки ярдым этер, не бермеген Алла, деп огютледилер. Лякин мен ойле шейлерге инанмайым, Алие, кимсеге бармакъ истемедим. Бу даа тек башлангъычы эди, къатмерли тарафы эписи огде. Ширкет ачылгъанда, Эскендер о вакъыт мышыкъ софусы, яни майлы мышыкъ киби, пара да чокъ дегиль, онен берабер чалышып башлагъан Рустем деген адам бар эди. О бизге сыкъ-сыкъ келе тургъан эди.

Куньлернинъ биринде Эскендернен берабер, онынъ чет эль арабасынен тойгъа кеттик, ёлда банаки Рустемни ве омюр аркъадашы Анифени де тойгъа алып баргъан эдик. Олар бизим акъранларымыз, сонъ Эскендер оларны озюнинъ догъгъан кунюне эвимизге чагъырды. Анифе, бойле гузель къадын, эртедже келип, софра донатмагъа ярдым этти, бизни де мусафирликке эвлерине давет эткен эдилер. Бир кунь акъшам устю иштен янъы келип, эвге кирсем, азбаркъапынынъ чанъы чалынды. Бакъсам, Рустем ве Анифе кельдилер. Оларны кулер юзьнен къабул эттим, амма юректен къарлы боранлар кече. Я бизим халкъта адет олгъан, «къыблагъа бакъкъан къапыдан ким кельсе, кулер юзьнен къабул эт» дейлер. Корюштик, къаве, чай, адети узьре, эр шей софрада, олар манъа экиси Эскендернинъ япаджакъ бир дубарасыны, азырлагъан маджерасыны айтмагъа кельгенлерини дуйдым. Саба буздолап ичине къыйма чекип, хамыр къатмерлеп къойгъан эдим, акъшам янтыкъ япарым деп. Энди мусафир де кельди, тез ишке кириштим. Рустем ве Анифе къайтамыз дедилер, мен отурттым, адетлеримизге коре, догъру кельсе, душман ер деп айтылгъан. Пиширдим, оглерине къойдым, софра башында лаф чыкъты, эльбетте. Эскендернинъ япкъан ишине эр кес шаша. Энди Рустемнинъ айткъанына коре, меним дели акъайым, хусусий ширкетини сатып, Танясынен, ады янсын, Санкт-Петербурггъа кетеджек экенлер. Нева озени ялысында эв алып, анда отураджакъ олгъанлар. Анифе манъа бакъып:

— Сание, сиз киби гульдайын къадынны ташлап, олмайджакъ, 72 фелектен кечкен бир арам марушкенинъ артына такъылып кетмек — бу мисли корюльмез бир акъылсызлыкъ, йылан мийин ичкен гъалиба, бизде бир аталар сёзю бар: «Домузгъа ийерген сазгъа авунар», дейлер. Шай олып чыкъа, — деди.

Мен бу лафны эшитип буз-бузладым, амма оларгъа бир шей дуйдурмадым, энди не япса япсын, истесе джеэннемге кетсин, деп лафны кестим. Олар къайткъан сонъ, спорт мешгъулиетлеринден кельген огълума:

— Къартана-къартбабанъа янтыкъ алып кетейим, — деп акъшам эвден чыкътым, кене яхшы якъын отуралар.

Олар мени гузель къаршыладылар, къабаатлары ёкъ, бизим яшайышкъа бир кере киришмедилер, огълумны бакъып осьтюрдилер, эр адымда маддий ярдым эттилер, олардан бир ярамай лаф эшитмедим, экиси де адымны айтмай, къызым, дейлер. Олар кеч кельгенимден шексиндилер. Анам (мен оларгъа ильки куньден «анам, бабам» деп айтып алыштым ве Эскендернинъ марифетлерине бакъып, олардан юзь чевирмедим):

— Бир шей олдымы? — деп бетиме бакъты. — Чырайынъ бозаргъан, анавы хынзыр, имансыз пезевенк, огълум, демеге тилим бармай, даа унер косьтердими ёкъса?

Мен олгъан лафны айттым, ана-баба шашып къалды, бабасы, гъарип, тап козьлери торланды:

— Вай, анай, биз экимиз арам эвлят тербие эткенмиз, марушке эр кестен къыйметли, азиз инсан олып чыкътымы? Къартайгъан алда бизни ташлап кетеджекми? Озь миллетим олса, бу къадар янмаз эдим, олмайджакъ бир япеске, мунафыкъкъа эпимизни денъиштирдими? Акъылгъа сыгъаджакъ шей дегиль! Бизим союмызда олмагъан бойле саткъын! Акъыз, Фериде, къайдан чыкъты бойле хайырсыз эвлят? — деди о чокъ языкъсынып.

Анам, гъарип, насыл башыны тутты, бир даа котермеди ве тюшкюн алда:

— Балам бизни этрафкъа масхара этти, сой-соп, достэшнинъ козюне насыл бакъармыз, чевре-четке ошек даркъатмагъа урлукъ сачтыкъ! — деди.

Эскендер, санки козю сокъур, биревни бир капикке алмады, кимсени назаргъа ильмеди, озюнинъ къыйыш къавалыны чалды, анасы, сагълыкълашмагъа кельгенде меним янымда: «Ольсем, олюме келип етиштиралмайджакъсынъ, къабриме бир авуч топракъ ташлаялмайджакъсынъ, балам», — деп агълады.

Эскендер, санки тири адам дегиль, мермер киби къатып къалгъан бир эйкель, бир шей айтмайып, эляллыкъ сорамайып чыкъып кетти. Учь йыл Санкт-Петербургда яшады, Эмирнен тек интернет вастасынен багъ тутып турды, сийрек-сепелек хабер келе эди. Анасы, о кеткен сонъ къан басымы котерилип, башы агъырып башлады, кене яхшы эвли къызлары бар, бир къач куньлер отурып бакъты, къалгъан куньлери санчма, иляджлернен хастаханеде деваладым. Озь ана-бабам да гонълюме теселли берип, къартларнынъ къабааты ёкъ, деп келип къач кере хатрини сорап, къуда, раатсыз олманъыз, о илле къайтып келир, деп къайнанамнынъ юрегинде олгъан гъам-кедерлерини тынчландырмагъа урундылар.

— Огълум бабасыны пек севе эди, — деп сёзюни девам этти Сание. — Бабасынынъ шай этип эвден чыкъып кеткени, санки онынъ къанатларыны майыштырды, амма онен лаф этсе, онынъ яш гонълюнде бабасы бельким къайтыр деген умют орькен аткъан киби келе эди. Эмир энди меним зенаатымны сайлап, эким оладжагъыны бильдирди ве шу йылы озюмиз битирген тиббият университетине кирди, амма пара тёлемек керек олды. Эскендер бир парча пара ташлады, ярым йылгъа тёледим, яш йигит кийинмек керек, дост-эш арасында «беяз къаргъа» олып юрмез. Шай этип, Алие, йырда айтылгъаны киби, не къазалы, не белялы башым бар экен, достум. Мешур рус шаири Евгений Евтушенко: «Баба янына «пезевенк» сёзю де сыкъ-сыкъ къошулыр», деп нафиле айтмагъан экен. Меним саделигиме бакъ, бир кере Эскендерден пара сорамадым, не берсе къанаатленип отурдым. Чет эль арабалары алып, къач данесини денъиштирди, озюме бир дане алмагъаныма пешман этем. Сонъки пешман — башкъа душман, чюнки о меним козюме бир мелек киби корюнир, алтында илле бар, Эскендерде илле ёкъ, деп омюр билля онъа теменна, хитап, этип, урьмет-сайгъы, севги косьтерип, агъзына бакъып отурдым. Я меним бу эвде бир арабагъа акъкъым ёкъ эдими? Айдавджы весикъам, укъукъым биле бар, шимди огълум айдар эди. Иште, тапкъан парасыны бир марушкеге савурды, бир олмайджакъ, иттен-къазыкътан къуртулгъан сары мышыкъ хайырыны, ферагъыны корип отура, озю о къадар параны гедже-куньдюз чалышып, манълай терини тёкип тапты, ширкет ачкъандже аз чекиштими? О марушке оны узакъкъа, ябанджы юртларгъа да алып кетти, ана-бабасындан, Ватанындан, омюр аркъадашы ве эвлядындан, тамырдан къопарып, эр кестен марум этти. Бакъ сен бу эркек миллетине, бир арсыз, бир шейи олмагъан марушкеге о къадар сыгъынып-табынмакъ, баш эгмек олурмы? Ай-ай, менден аля олса, бу къадар янмаз эдим, не бильги, не бой, не пост, не эндам, аллене, боялангъан, сыбангъан, корюмсиз, сычангъа ошагъан бир тентек, меним тырнагъыма ляйыкъ олмагъан, Эскендернинъ къолуна сув къуймагъа ярамагъан бир шамектир. Дюльбер олса, бою-посту еринде, менден зияде бильгили олса янмаз эдим. Окъумагъа вакъты олмагъан, 11-нджи сыныфны битирген сонъ, эркеклерни ёлдан урып, шейтан арабасына минсеткен бир махлюкъ, о акъкъында бу малюматны хастаханеде чалышкъан эмшире айтты, къомшусы экен. Бакъ сен, Алие, бу такъдирге, оледжегим акълымда, лякин Эскендер бойле дубара япар, бизни ташлап кетер деген шей акълыма биле кельмез эди. Шамекнинъ артындап тап Русиеге ёл алды, йылларнен къургъан идаресини саттысавурды, севги эмиш, козюне бир шей корюнмеди, амма севги атеши пек тез сёнген, гъалиба. Бир къач ай эвель, огълум къуванып келип, манъа бабасынынъ къайтаджагъыны айтты.

— Я, меляйкесине не олгъан? — деп сорадым. Эмир омузларыны къысты:

— Бильмейим, — деди. Тек эвге къайтам, дегенини анълагъан.

— Я оны ким къабул этеджек? Кеткенде, «тюкюрген тюкюрчигимни яламам», деп кеткен эди, энди къайсы бетнен келеджек? — дедим.

Балам башыны эгип индемеди. Онынъ бир къабааты ёкъ да! Шимдилик эки атеш арасында къалгъан гъарип эвлядым мени де аджый, бабасыны да къыймай, бирден отургъан еринде башыны эгди, бакъсам, маса устюне козь яшлары тюшип башлады. Мен онынъ агълагъаныны йигит олгъан сонъ ильки кере корьдим, еримден турып, омузларындан тутып, багърыма бастым:

— Не олды санъа, айт, бирев джанынъны агъырттымы? — деп сорадым. О, даа зияде агълап башлады, шаштымшашмаладым, бойле вазиетте ич олмагъан эди, бабасы эвден кеткенде биле бойле япмады.

— Эмир, айт, балам, санъа ялварам, хасталандынъмы, я да бабанъ киби, севдалыкъ атешинде яндынъмы? — Сес-солукъ ёкъ, бабасы киби, чокъ шей айтмаз.

Меним энди Эскендернинъ къайтып келеджегине ачувлангъаным даркъады, амма Эмирнинъ алы теляшландыра. Огюне аш къойдым, бисмилля биле этмеди, яваштан одасына чыкъты, мен пайна озюм ойларгъа далып, маса башында къалдым, баягъы вакъыт кечти. Барып Эмирни бакъайым, деп тёпеге чыкътым. О, урбасыны чыкъармай башыны ястыкъкъа къойып юкълап къалгъан, амма ястыкъ козь яштан тап сылангъан, эльбетте, меним козюме де юкъу кирмеди, танъгъадже ойланып, ташынып чыкътым. Бу куньлерде Эскендер къайтаджакъ, мында кельмеге джурьат этмез, аналарына барыр, олар оны къабул этерлер. Я насыл хыянетлик япса да, о оларнынъ эвляды да. Манъа не юзьнен келеджек? Алие, билесинъдир, эркеклер юзьсиз халкъ, ялма бетим, ялма, деп келе тургъанлар. Энъ муим меселе, мен бутюн шейни кечирип, хатырамдан силип, юрегимде ачылгъан яраларны савуштырып олурыммы? О вакъытта бу суаллерге джевап тапмакъ, эльбетте, къыйын эди. Таякъ ашагъан копекдай онынъ къайтаджагъы мени даа зияде къутуртты, юрегимни аджыткъан яра энди, билесинъми, достум, нефретке чевирильди. Онынъ сымасы, шахсы акълыма тюшсе, насылдыр, озюме багълы олмагъан бир гъазап кучю бутюн вуджудымны титретип башлады, агъласам енгильдже оладжакъ, агълап оламайым, санки кокрегиме бир таш тирельген. Эмир де сёнюккен козьлеринен, тюшкюн алда, санки имдат беклей, шу вакъытта, эвге къайтмагъа истемедим, невбетчилик япа бердим, хасталар, экимлер манъа бир теселли берген киби олдылар. Бир-эки афта кечти, джума эртеси куню чанъ къакъып озь анамнен бабам кельдилер, олардан сонъ къайнанам, къайнатам, къайынбикем Ление — эписи топландылар, Эмир де эвде эди.

Чокътан къатмерли кобете пиширмеген эдим, Эскендер пек севе эди. Эрте турып эр шейни азырлап, собагъа къойдым, сап-сары олып пишти. Ортагъа къойдым.

— Ва-ай, пек леззетли, дамлы олгъан, — деди къайнанам. Къайнатам исе манъа бакъып шойле деди:

— Сание, къызым, эшиткенсинъдир, Эскендер къайтып кельди, бизим эвде отура, санъа корюнмеге, эльбет, юзю ёкъ, кельмеге утана. О марушке эв алынгъан сонъ тюрленген, оны ашалап башлагъан. О анда бир буюк тюкянгъа эшья ташымагъа ишке кирген. Бара-бара марушке оны эвине де кирсетмей башлагъан. Бир йылдан сонъ озюне ляйыкъ озь миллетинден йигит тапып эвленген. Огълумыз тышта къалгъан, чюнки эвни шейтангъа чарыкъ кийсеткен ярамаз марушке озюнинъ адына яздырткъан. Эскендер кирагъа бир ода тутып отурмагъа меджбур ола, шай этип ят ерлерде, дост-эшсиз, сой-сопсыз, эки йыл ябанджы топракъларда яшай, амма огълунен багъ туткъан, къайтмагъа къатиен къарар къабул этип Къырымгъа къайтты, эки афта эвден чыкъмай, утанып отурды, шимди бир досту оны озь ширкетине муэндис этип алды. Озюнъ билесинъ, къызым, тюшин-ташын, ёкъ, эвге къайтмасын, багъышлап оламайым десенъ де акълысынъ, ич джанымыз агъырмаз. Эмир бизим екяне огълумызнынъ бир туягъы, ташлап кеткенде сен бизден вазгечмединъ, аксине экимлик борджунъны юз файыз эда этип, мени олюм панджасындан къуртардынъ, бугунь де сагъ-селяметмиз, ана-бабанънынъ огюнде сени яхшы тербие эткенлери ичюн теменна этип, тиз чёкемиз, сагъ олсунлар, дюнья тургъандже турсынлар. Бир шейге меджбур этмеймиз, сиз яш-явкъа дегильсиз, такъдиринъиз озь элинъизде, ярын-бугунь огъул эвлендиреджексиз, огъланнынъ энди бою етеята, къайнана-къайната олурсыз. Багъышла, Сание, санъа насиат, огют бермеге кельмедик, къарар къабул этмек озюнъе багълы.

Къайнатам энди биз турайыкъ, дегенде, меним анам оларны ерлерине отуртты да:

— Ёкъ, къуда, шу къадар йыл къуда олып арамыздан бир къара мышыкъ кечмеди. Эскендер къызымызны ташлап кетти, ара бозмагъа, сизни акъаретлемеге, къавгъа-дава этмеге бармадыкъ, чюнки сизинъ зерре къадар къабаатынъыз ёкъ, бу юзь берген вакъиа тек къары-къоджа арасында олды, эвельде де бойле шейлер чокъ олгъан. Анам-бабам дженктен эвель озь Ватанларында яшагъанда эркеклеримизни марушкелер ёлдан урмагъанлармы ёкъса. Нафиле айтмагъанлар, эркек къапыдан чыкъса, босагъадан атласа бойдакъ сайылгъан, амма аналар, къартаналарымыз, янъылмагъан бир Алла, къадыннен багъ тутмакъ, эркекнинъ къалпагъынынъ тозу, деп бакъкъанлар, сабырлы, метанетли, эвлятларыны тюшюнип, афу этиджи олгъанлар. Бир мисаль кетирейим. Меним анам, иште Саниенинъ къартанасы да бойле алгъа къалгъан, мына санъа деген къартбабамнынъ четте ойнашы олгъан ве сонъ эвден чыкъып кеткен. Амма вакъытлар кечкен, дёрт баласыны анам бакъып осьтюрген. Чокъ йылдан сонъ, акъылы ерине келип, тюшюнип-ташынып аилесине къайткъан, амма рахметли анам атта бизге бир яланлар къураштырып, бабамны не яманлады, не де бир шей деп, менфий тарафыны биле косьтермеди, чюнки эвельде къадынлар башларыны къатайтмагъанлар, эркинмиз, сербестмиз деп, кокрек къакъмайып, сабырлы, тюзюмли, кечиримли олгъанлар, я аиле сакъламакъ ичюн бир чарелер арамакъ керектир. Сание, къызым, бельки сен Эскендерге кереги киби незакет, дикъкъат айырып олмагъансынъдыр? Ишинъ, баланъ — булар эписи вакъыт талап эткен шейлер. Эркек эвинде сыджакъ муит тапмаса, тышкъа, сокъакъа козь ата, озюнъ яхшы этип тюшюнип-ташынып бакъ, хаталарынъны корерсинъ, мен мытлакъа эркеклер гъает шырныкълы, муляйим, мумин инсанлар демейим. Амма айткъанлары киби: Аюв биле баласыны «аппагъым», кирпи исе «йымшагъым» деп севген, кимсе къатыгъыны къара демез, эльбет. Юрегинъе къулакъ сал, эвлядынъа кимсе баба олмаз, яхшы-яман баягъы йыл яшагъан омюр аркъадашынъ, ичкиджи, афьёнджы, джинаетчи дегиль, биз бир шейге киришмеймиз, акъ этсенъиз де, къара япсанъыз да озюнъиз билесиз, амма огълан эвлендиргенде, къыз айттырып баргъанда, тасавур эт, бир озюнъ бараджакъсынъ, бакъ, киевнинъ бабасы ёкъ дейджеклер, амма онынъ бабасы сагъ, — деди.

Мен индемей, агъыз ачмай, буюклернинъ лафыны динълеп отурдым, тек юрегимде шувулдап тургъан нефрет далгъасы ятышкъан киби олды, лякин тынмады. Эр кес къайтты, амма маса устюнде кесильген кобете парчалары къалды. Огълум, яваштан омузларымдан къучакълап:

— Анам, мумкюнми бабама бир парча кобете алып кетейим, онынъ энъ севген емеги эди, акълынъдамы, эвель, кичкене олгъанда кобете пишсе, бабам къуванып, мени тёпеге атып, секиртип севе тургъан, ярын кене хастаханеге невбетчиликке кетеджексинъдир, эписи бир о парчаларны кимсеси олмагъан хасталаргъа ашатырсынъ, — деди ве озю де козьлери сюзюлип, мугъайгъан киби олды.

— Эльбет де, Эмир, бир дегиль эки парча алып кет, ярынгъа башкъа аш азырларым, — дедим.

Эмир мени бетимден опип, йылдырым тезлигинде кийинип, джошып, къуванып къанат такъкъан киби, бабасына чапты.

Не ичюндир гонълюм раатсыз, джаным Алие, бир озюм балабан эвде, янъгъыз, бир шей этмеге къолум бармай, энди балам сагъ-селямет кельсе олгъан, юрегимни таса дуйгъусы къаплады, ойлар, тюшюнджелер дерьясына чомдым, кесильген эки кобете парчасыны къошып, бириктирип бакътым, ян-янаша тура, амма япышмайлар, суньий олса да, бирибирине бириктирмек керек оладжакъ, гъалиба. Екяне эвлядымнынъ бенъзи солмасын, оны тири, сагъ-селямет бабадан марум этмейим, оксюнмесин, буюклерни урьмет этип, анабабамны, онынъ якъынларыны ынджытмайым, деп, джаным Алие, эгер къайтып кельсе, къабул этерим, япкъан гуняхларыны багъышларым, амма озюм юзь бермем. Барсын, видждан азабы чексин, озю чыкъып кетти, мен оны къувмадым, кельсе кельсин, эльбетте, онынъ эви, баягъы вакъыт огълунен иш корип юрди, мен невбетчилик япкъанда, эвде олмагъанда, къачакъдайын, келип, ятып юрди.

Бир кунь Эмир келип манъа:

— Анам, бабамнен экимиз сени ярын акъшамгъа, саат 6-гъа кафеге давет этемиз, — деп тенбиеледи.

Мен кийинип, къушанып бардым, баба ве огъул мени самимиетликнен къаршылап алды. Сен, Алие, билесинъ, мен ичмейим, эвлядымнынъ хатрине бир къаде, о да оймакъ киби, къырмызы шарап ичтим. Ва-ай, билесинъми, акъыз, Эскендер пек денъишкен, учь бучукъ йылда къартайгъан, башында гурь сачы тёкюльген, башынынъ ортасында таз пейда олгъан, самайлары агъаргъан, санки къырав тюшкен, дюльбер козьлери сёнюккен, юмулгъан, чересинде терен бюрюшиклер пейда олгъан, догърусы, бенъзи солгъан, лякин огълум бабасы этрафында аян голек, дженджебелек, санки чечекни охшагъан кобелекдайын айлана. Гъарип балам бабасыны пек сагъынгъан, буны корип, юрегимде нефрет бузы ирип башлады. Башта Эскендер манъа къарамагъа биле утанды, къызарды, бозарды, мен чырайыны корип, ичимден, даа эр шей гъайып олмагъан экен, дедим. Бираз отургъан сонъ, мен къатты давушнен:

— Айды, олды отургъанымыз, эвимизге кетейик, — дегенде, Эскендер къуванып джылмайды, экиси де омузыма башларыны къойдылар, бизим масагъа аш кетирген, аякъчы йигит шашып, тааджипленип бакъты, я о аилемиз, бир-бирине къавушкъан кунь, тынчлыкъ, достлукъ шартнамеси имзалангъан тантаналы дакъкъалар олгъаныны бильмей де.

Кезинтиге тойгъан Эскендер къорантасына къайтты, шимди иштен келир, онынъ къайтып кельгенине бу акъшам алты йыл тола, къал, достум, буны мытлакъа, къайд этермиз, — деп Сание икяесини битиргенде, къапыдан бир топ гуль котерип Эскендер кирип кельди. Мен, десте гуллер багъышламагъа марушке огреткендир, дедим ичимден. Шай дегендже, чечек котерип огъуллары Эмир де кирип кельди. Эскендер мени корип шашты, къызарды:

— Алие, къайсы еллер учурды сени? — деп къучакълады. Эмир де янагъымдан опьти.

Акъшам, къаде токъуштырып, къырмызы шарап ичип мен де шенълендим. акъикъатен, Эскендер денъишкен, баягъы эсленген, амма манъа кене гузель корюнди, Сание эвелькиси киби дюльбер, Эмир экисине де ошай, къоранта бир ерге бирлешкенини корип джан-юректен къувандым. Машалла Саниеге, аилеге садыкълыгъына. Эвлядыны бабасыз къалдырмады, оксюз этмеди, акъикъий къырымтатар къадыны темсилидир, сабырлы, кечиримли, сайгъылы, метанетли, ырызлы, намуслы. Амма Эскендернинъ мазун, кедерли, пешман толу козьлери, чырайы кульмей, къуванмай, тек джылмая. Инглизлер: «Меним эвим — меним къалемдир», деп догъру айткъанлар. Мени озгъарып учю де чыкъты, эписи манъа мусафирликке мытлакъа келеджеклерини, энди арамызда багъ узюльмейджегини къатиен ишандырдылар.

Эй, Аллахым, миллетимизнинъ аилелери бозулмасын, Эскендер киби шейтан арабасына мингенлер, омюр рузгярына огърагъанлар олмасын. Олгъан такъдирде исе, иште, бу икяени окъуп ибрет алсынлар да, мийлерини чалыштырсынлар.

Акъмесджит, 2012 сенеси

### ОМЮРГЕ КЪАЙТУВ

Якъынларда Богъурча къасабасында булунмакъ сырасы кельди. Чокъ йыллар корюшмеген танышымны тесадуфий расткетирдим.

— Ва-ай! Сени чокътан берли арызлайым, кеч отур, бир арув болды кельгенинъ, — деди танышым, сонъ къаве башында:

— Мына коресинъ, энди яшым 80-ни кечти, джар башында турам, меним якъын достум, манъа огълунынъ такъдири акъкъында бир десте мектюплер ташлап кеткен эди, языкълар олсун, озю бир къач йыл эвельси кечинди. Шу эманетни санъа берейим де, сен оны акъкъа чыкъарырсынъ. Мен санъа ишанам, сени чокъ къыдырдым, бекледим, — деди де, барып янаша одадан бир десте мектюпни кетирип къолума туттырды. — Ал мына буларны. «Сымарлама дуа къабул олмаз», лякин ишанчлы адамсынъ, эм де къалем тепретип турасынъ, иншалла, не бермеген Алла, бельки мектюплерни окъуп, хорлангъан халкъымызнынъ такъдирини акс эттирген меракълы бир икяе де язарсынъ.

— Эльбет, Эдие апте, къолумдан кельген шейни япарым, — деп къартийге сёз бердим.

— Энди ольсем де, окюнчим ёкъ, сымарлангъан дуаны санъа берип тынчландым, о тарафы озюнъе багълы. Акъ япсанъ да, къара япсанъ да, мен борджумдан къуртулдым. Эльбет, сагъ олсанъ, илле бир кунь келе, корюшесинъ. Ана, кадям, бойледже омузымны баскъан юкни санъа авуштырам. Энъ эйиси, мерхум Сайде достумнынъ мектюплерини о бир дюньягъа алып кетмей, ишанчлы эльге туттырдым, юрегим там бошанды, гонълюм язылды, — деп къартий мени самимиетле озгъарды.

Мен башта мектюплерни бирер-бирер окъуп чыкътым, олар чешит йылларны акс эттирелер. О гъарип ана озюнинъ бирден-бир екяне эвлядынынъ бутюн омрюни инеден йипкедже куньделик тарзында язгъан, онынъ баласына олгъан битмез-тюкенмез севгиси, инджи киби тизильген арифлеринден белли тура. Сонъ мектюплерни бир тертип-низамгъа кетирдим, манъа таныш олмагъан Эскендер деген адамнынъ тикенли, энишли-ёкъушлы ёлуны тасвирлеп, къыйметли окъуйыджыларгъа такъдим этмекни боюн-борджум деп сандым, эм де ананынъ эмеги зая кетмесин дедим.

#### Биринджи мектюп

1928 сенесининъ къара къыш айы, япалакъ-япалакъ къар ягъа, чёль тарафнынъ бир коюнде, даа догърусы Керчь дживарында бир койде мен, Сайде, екяне тонгъуч Эскендер огълумны догъурдым, янымда тек эбанай ве къайнанам бар эди. О кой кучюк олгъанындан себеп, анда першал биле олмагъан, чюнки бир къач койлерни екяне эсли-башлы першал козьден кечирген.

— Бакъ, къызым, бизим тарафта бир аталар сёзю бар: «Джапалакъ-джапалакъ къар джава, яман бике къыз таба», лякин сен бугунь дюньягъа тос-томалачыкъ бир огълан кетирдинъ, гузель дживан корюнесинъ, «тюсю-арувдан тёнъюльме» дейлер, — деди де, эбанай баланы манъа туттырды. Амма бала не ичюндир ич агъламады, сеси чыкъмады. «Не ичюн башта бала агъламады?» — деп, шубеленип, эбанайдан сорадым. Эбанай исе янъы догъгъан бебекнинъ янбашчыгъына бир шамарчыкъ сильди — шу арада янъгъыравукъ сес бутюн оданы толдырды, эм давушы гъает кескин эди.

— Себия! Ана бакъ, торунынънынъ сеси пек кескин, эм отькюр, акъыллы оладжакъ, мен онынъ осип-буюгенини корерменми, корьмемми, амма меним сёзлеримни хатырларсынъ. Келининъ ялы бойлу олса да, пек муляйим корюне, — деди эбанай къайнанама чевирилип.

Къадын бала догъургъанда вуджудында 40 тамыры ачыла, 40 кунь ичинде эр кунь тамырлар бир-бирининъ артындан савушып, къапалып башлайлар, яни баланы да 40 куньден эвель косьтермеге олмай, чюнки баш тёпесинде мелеклер, фериштелер айланып юрелер, деп айтылгъан.

— Сайде, къызым, чокъ чекишмединъ, тез догъурдынъ, энди локъсасынъ, санъа къыркъ кунь эвден чыкъмагъа олмай, не ичюн десенъ, къадын баланы дюньягъа кетиргенде къыркъ мучеси зарарлана, 40 кунь ичинде сен, иншалла, савушмакъ керексинъ, баланы да къыркъындан чыкъкъан сонъ косьтермек мумкюн, чюнки назарлана биле, чешит тюрлю адамлар бар.

Шусы меракълы ки, эбанайнынъ адыны кимсе айтмай эди, эбанай къартий, дей эдилер. О, букунь-букунь этип янымдан чыкъып кетти. Аятта къайнатам ве омюр аркъадашым Эбазер ондан:

— Алиме къартий, хайырлымы? Бала сесини эшиттик, Сайденинъ вазиети насыл? Огъланмы, къызмы? — деп сорады. Эбанай къартий бираз токъталгъан киби кельди, сонъ:

— Ат чабар хайырлы олсун сизге, энъ эйиси «Огълан олсун, къыз олсун — эли-аягъы тюз олсун», дегенлер. Къыз бала догъса: «Бал ичер хайырлы олсун», деп эвель-эзельден айтылгъан, — деди. Къапы азгъана аралыкъ олгъанындан бу лафлар манъа эшитиле.

Къайнанам чыкъты, чюнки эбанайгъа ильки козьайдын бахшышы бермек адет экен, эм де онынъ Алиме адыны биринджи сефер эшиттим. Сабасына, чёль тарафта ойле адет бар экен, энъ якъын къомшу мытлакъа локъсагъа сютли боткъа пиширип кетире экен. Ойле де олды, къапы къомшумыз Зейнеп апте кучюк къазанчыкънен торун хайырламагъа кирип, анамдан мужде алды. Экинджи куню, уйледен сонъ, экинди маалинде яныма торун ве огъул корьмеге яваштан бабам ве омюр аркъадашым Эбазер кирдилер. Башта къолуна баланы къартбабасы алды да, яныма келип алтын купе къойды, сонъ торуныны сакътлыкънен Эбазернинъ къолуна туттырды да:

— Санъа ошай, гъалиба, Сайде къызым, вазиетинъ насыл? Бир къач куньден, Аблямит молланы чагъырып адыны къойдырырмыз, чюнки он кунь ичинде ады къоюлмакъ керек. Мында, адети узьре, тонгъуч баланынъ адыны къайната адай, эвельде айткъанлар: «Бабадан корьген окъ атар, анадан корьген тон бичер». Иште, окъ атаджакъ йигитни бизге сен багъышладынъ, сизинъ тарафкъа хабер кетти, ананъ-бабанъ, къардашынъ бельки дуагъа етип келирлер, дейим. Бельки озюнъ бегенген огълан адларынъ бардыр, айт, утанма, сен де бизим эвлядымыз олдынъ, — деди къайнатам манъа бакъып. Лякин мен онъа:

— Ёкъ, бабам, адетимизни кутьмек керекмиз, сиз насыл адны ляйыкъ тапсанъыз, мен разыман, — дедим.

— Ойле олса, бабасынынъ адына бенъзеген Эскендер адыны теклиф этем, — деп эпимизге бакъты. Анам индемеди, Эбазер бабама: «Мен бегенем» деди. Сонъ: «Сайде, сен не дейсинъ?» деди манъа чевирилип. «Эльбет, шай олсун, бабам», деп яваштан къошулдым.

Мен экинджи куню тёшектен турдым, лякин анам бир шей эттирмеди: «Баланы бакъ, тышта сувукъ, кокюслеринъни багълап тут», деп сандыкътан йымшакъ юнь шал чыкъарып берди.

— Омузынъа яп, бетинъни, элинъни талгъын сувнен юв, хасталанма сакъын, бабанъ багъышлагъан сыргъаларны къулагъынъа такъайым, эвельде шай бахшыш берильген, биз ольсек, хатырларсынъ, кимсе дюньягъа дирек олмагъан. Ады къоюладжакъта ананъ-бабанъ да бельки келип чыкъарлар, не бермеген Алла, къомшу койден къызымыз Анифе келип ашкъа-сувгъа ярдым этер. Билесинъми, Сайде, метидеки согъум этинден бакъла шорбасы ве сен севген къатмерли кобете къоярым, — деди.

Чёль тарафта, адети узьре, къышкъа тана, бугъа сойып, этини тузлап мети ичине къоялар, согъум эти деп айтыла, сонъ уфакъ эт парчаларыны откъа къызартып, ашайлар, къакъач дей эдилер, амма пек лезетли шей. Къышкъа эт, иритильген май, бал — эр шейни азырлап, койде бир шей сатып алмайлар. Анам, яни къайнанам, онъа аслы бу сёз ярашмай, о меним анамдайын, мен келин олып тюшкенден берли бир кере къаба сёз айтып, джанымны ич де агъыртмады, къайнаналыкъ япмады десем оладжакъ, тек бильмегенимни огретти, агъырсабыр, беджерикли, кимсеге терс лаф айтмагъан, элинден эр шей кельген, къадын. Бабам исе, сёзюм агъыр кельмесин, табиатсыз, къызматабан, ель киби эсип кеткен бир адам эди, амма анам бир кере онъа къаршы лаф айтмай, индемей эди. Анам да, бабам да гузель адамлар эдилер, яткъан ерлери дженнет олсун, деп тилейим. Бир шейни къайд этмек керек ки, бабам, табиатсыз олгъанына бакъмадан, мерхаметли, эйилик япкъан олып, койде эр кес Амет акъам деп пек сайыпсеве эдилер. Ат екильген арабасы бар эди, ярдым керек олса, онда «ёкъ» сёзю олмай тургъан. Анам рахметли джаны пек агъырса: «Сенинъ тез, чалыкъ, къызматабан табиатынъа тек Себия даяна, Аллах-Тааля азретлери еди адамгъа бериледжек сабырны тек манъа багъышлагъан, менден сонъуна къалса, онъа кимсе даянмаз, дюньяда беш дане сабырлы адам олса, бири бунъа тюшкен», деп аи-зарыны бильдире эди. Анам, рахмети, бош вакъыт тапса, дженевизинъ кунюнден къалгъан «Зингер» тикиш машинкасында кой къадынларындан сымарыш алып, антер тике эди, чебер эллери бар эди.

Мен Ялтада тиббият окъув юртуны битирип, эмширелик япа эдим. Эбазер де кой ходжалыгъы окъув юртунда окъугъанда ялы бою тарафта амелият кече эди, таныш олдыкъ, эвленмеге къарар бердик, о башта сёз кесим, сонъра бир къарар нишан ёллап, той япылды, шай этип Сайде къыз чёль тарафкъа тюшти, лякин бир кере пешман этмедим.

Баланынъ догъгъанына бир афта олгъанда, сабадан ад къоюлув мерасимине адалгъан дуагъа тедарик башланды. Анам, бабам, огълан къардашым бир богъча шей котерип, кельдилер.

— Айды, торун хайырлы олсун! — деди бабам къайнатама ве къайнанама бакъып.

— Алла разы олсун. Сизге де торун хайырлы олсун. Буюрынъыз, къудалар, тёрге, шимди Сайде баланен чыкъар, — деди къайнанам.

Сабадан къайынбикем (Эбазернинъ татасы Анифе) келип аш азырлай эди. Уйле маалине молла акъам келип ад къояджакъ. Анамларнынъ кельгенини эшитип, тез-тез баламны къучагъыма алып, дигер одадан чыкъып анамнен, бабамнен корюштим, къардашым келип баланы элимден алып анабабама косьтерди. Бабам корьгени киби:

— Сайде, къызым, насыл гузель бала догъурдынъ сен, бизим тарафкъа, ялы бойлугъа бенъземей, тыпкъы киев Эбазернинъ озю, бурнундан тыгъырып тюшкен, — деди эеджаннен.

Мен анамны, бабамны, екяне къардашымны пек сагъынгъан эдим, кельгенлерине къуванып тап агъладым. Къайнанам манъа бакъып:

— Вай, къызым, козьлеринъ не ичюн сувланды? Айды, бу къуванч козьяшлары, Айше къудагъий, — деди анамнынъ омузыны таптап.

Шай дегендже, араба шыкъылдысы эшитильди, вай, моллакъай кельди. Учь-дёрт дакъкъадан сонъ къапыда Эбазер ве Аблямит акъай пейда олдылар. Ода ортасында таляр устюнде къавалты, къайнанам гедже баягъы маальгедже пахлава пиширди, хамырны сигар кягъыты киби юфкъа яя, сонъ шекерден шербет япып, онъа батыра. Озь анам бир къутугъа къойып фурун янтыгъы, чуллу-папай япып кетирген, чуллупапай земаневий тильде гренки демек, бир торба къамфет чыкъарды, манъа бир антерлик басма, балагъа урбалар кетирген. Эльбетте, софра донатылды, къаве берильди. Къаве ичильген сонъ Аблямит моллакъам бизге бакъып: «Экинъиз эки тарафыма турунъыз», деди. Мен башыма гузель фырланта яптым, Эбазер Тюркиеден кетирильген такъиесини кийди, баланы къундакълап Амет бабам молла акъайнынъ элине берди. Моллакъай баланынъ къундагъына акъча къыстырып: «Джаны парадай бек болсын», деди. О, эзан чагъырып, башта баланынъ онъ къулагъына учь кере: «Ананънынъ ады Сайде, сенинъ адынъ Эскендер», деп багъырып айтты. Сонъ кене эзан окъуп, къамет кетирип, сол къулагъына учь кере адыны багъырып айтты. Бундан сонъ баланы меним элиме узатты, эр кес таляр башына отурып дуа окъулды, моллакъайдан гъайры бабам ве къайнатам да гузель окъудылар, емеклер къоюлды, ашалды, ичильди, софра дуасы япылды.

Анам, бабам, къардашым шу геджеси бизде къалдылар, саба къайнатам оларны демирёл дурагъына озгъарды. Къайнанам озгъаргъанда:

— 40 куньден сонъ, Алла къысмет этсе, козьайдын ашы берерим, яни балабан дуа япарым, бутюн сой-сопны, эш-достны чагъырырмыз, — деди. Анам онъа бакъып:

— Бешикни озюм кетирерим, къудагъий, — деп экиси къучакълашты, эписи азбаргъа чыкътылар, тек манъа чыкъмагъа олмай.

Шай этип куньлер кечти, 40 куньден сонъ сой-соп, эш-дост чагъырылды, кене койнинъ Аблямит моллакъайы козьайдын дуасыны гузель алып барды, авасы сувукъ олса да, кунеш чыкъты.

Огълумыз осьти, башта геджелери юкъламай, агълай эди, бакъ сен 40 кунь кечти, сес-шамата тарс токътады, куньдюз чокъ юкъламаса да, гедже юкъусы бозулмай, буюклер киби акъшам ята, саба тура. Кет-кете эпимизни таныды, амма къартбаба ве къартана оны бизден зияде севе эдилер. Анифе татамнынъ балалары энди оськен эдилер, буюги 1-сыныфкъа барды, кучюги 5 яшында, о да эринмей эки баласыны алып къомшу къойден Эскендерни севмеге, охшамагъа келе эди. Бахтияр энъиштем чокъ кельмей эди, иши чокъ, аиле арабасыны тарта, эльбет. Биз анда чокъ бармай эдик, къайынбикем сагъындырмагъа бермей, озю келип чыкъа. Анам исе: «Вай, къызым, хош сефагъа кельдинъ, сагъындырмагъа етиштирмейсинъ», дей эди. Олар кельсе, эписи Эскендерни эглендирелер, къолдан тюшюрмей, манъа биле тийсетмейлер.

«Ана, Сайде, къызым, бугунь аш-сувны озюнъ бакъарсынъ», дей эди къайнанам. Шу къадар йыл берабер бир къазандан ашап, бир-биримизге «къашынъ устюнде къапагъынъ» демедик. Табиатсыз бабам биле бир кере манъа терс лаф айтмады, ялы бойлу келин олсам да, ногъайлар мени пек севдилер, Эскендерни исе «Ногъайчыкъ, козьчиклери къымычыкъ, бурнучыгъы пантийчик», деп севе эдилер.

Оськен сонъ огълум бир дюльбер, алатлы, эндамлы йигит олды, онъа эр кес авес эте. Эльбет, йыллар кечти, мен ялы бой шивемни джойып, чёль тилине кечтим. Огълум осьти, биринджи сыныфкъа барды, бабасына ярдым этип башлады, меним янымда дегиль, Эбазернинъ къол тюбюнде юре башлады, бизим койде чалышкъан першал акълы раатлыкъкъа чыкъты, хасталанды, онынъ ерине мен першал вазифесинде чалышып башладым. Манъа эбанайлыкъ япкъан Алиме къартий кечинди, шимди бу вазифени де мен япам, башта къыйын олды, теджрибем, амелиятым аз эди, бара-бара огрендим, иш эснасында хасталарны дикъкъат иле бакътым, чокъ джаяв юрдим, ат-араба, беклемедим. Чокъкъа бармадан эали арасында урьмет, сайгъы къазана башладым, лякин бу шейлер манъа бир кереден коктен энмеди, манълай теринен, чапкъалап, семерели, федакяране эмегимнен къазандым. Сагъ олсун анам, акъшамлыкъ ашны азырлай. Бутюн аилемизнен ораза тутамыз, Аллах огюнде мусульманлыкъ борджумызны эда этип кельдик. Бабам, Эбазер, сонъ Эскендер де джума намазына, байрам намазларына баралар.

Омюр сув киби акъып кете экен, Эскендер, эбанай къартий айткъаны киби, акъыллы, сайгъы-урьмет бильген, тербиели бала олып осьти, ондан мен бир замет чекмедим десем оладжакъ. Яхшы окъуды, балаларнен дост олып ойнай эди, эв муити де яхшы эди, лякин биз оны керек еринде сёгдик, шамар да сильдик, бир бала деп ич эркелемедик, баланынъ озюне де багълы. Энди анам да, бабам да фарыдылар. Анам, бир баланен къалма, къызчыкъ да олсун, дей эди. Лякин Аллах-Тааля бизге башкъа эвлят бермеди, екяне огъулнен къалдыкъ.

#### Экинджи мектюп

1941 сенеси бизим халкъкъа дешетли, атешли, къара куньлер алып кельди. Улу Ватан дженки башланды, койде яшларны, Эбазер яшта олгъан бутюн эркеклерни, бир къалдырмай джебэге джёнеттилер, койде къартлар, къадынлар, балачагъа къалды. Эскендер осип келеяткъан осьмюр, 13 яшында эди. Акъшам олса, кой санки джансызланды, орталыкъ чымчырт, тюневин кулип тургъан бала чехрелери санки тебессюмден кесильди, гъам-кедер, къасевет пердеси орьтюльди, эр кес куськюн алда юре, дженк деген сёз эр къорантагъа фаджиа, йыкъынты, рухий сарсынты кетирди. Эдем къардашымны да дженкке джёнетип, озь ана-бабам да къанатсыз къуш киби олып къалдылар, тек яш келин ве къундакъта энди къыркъындан чыкъкъан огъланчыгъы къалды. Бизни даа огде беклеген сюргюнлик фелегинден кечеджек сынавларымыздан хаберимиз ёкъ, дженк битеджек, акъайларымыз, агъа-къардашларымыз сагъ-селямет къайтаджакълар деген умютнен, озюмизге теселли берип гъам-кедер толу куньлерни кечиремиз. Анифе татам эки баласынен бизге кочип кельди, мен койде першаллыкъ япам, мектебимизде чокъусы дерслер олмай, бабам бир кереден рухтан тюшти, сёникти, анамнынъ да бели букюльди, мына санъа къадын рухий эзиле башлады, санки ичинде пейда олгъан бир къурт оны кемирип тура, озь бильгимнен онъа илядж, отлардан ясап чешит шингенликлер бере эдим, амма файдасы олмагъаны корюлип тура. Къолай шейми, огълу, киеви, сой-соп, бир тепсе дагънынъ сувуны чыкъараджакъ йигитлери, эписи дженке кеттилер, кимсе къалмады, тёгерек четте къарт-къурт, балачагъа, бир шей олса, мевта джыймагъа адам тапылмайджакъ, деп окюне эдилер. Биз даа яшмыз, чокъ шейге акъылымыз етмей, эп яхшы тарафны ойламагъа урунамыз, эсли-башлы, къарт адамлар, фаний дюньяны терк этеджеклерини тюшюне экенлер. Мен озюм оларнынъ яшына еткен сонъ, эписини акълым кесип анъладым. «Бакъ сен бу аяткъа — шенълик, кулькю, сес-седа бир кереден ёкъ олды, санки бир корюльмеген кучь коюмизге кимсеге айтмай къара перде орьтип кетти», — деп ойланам. Огълум бабасыны сагъына башлады, ондан бир кере мектюп кельди, оны да Эскендер куньдюз кольмеги тюбюне, акъшам ястыкъ астына сакълай эди, оны кет-кете бир ядикяр япты, тез отурып бабасына джевап язды да, къоркъмайып, къомшу койге почтаджыгъа алып кетип берди, сонъ ич бир тюрлю хабер кельмеди. Эпимиз дженкнинъ биткенини беклеймиз…

1944 сенеси майыс 17. Койде къызыл погонлы аскерлер пейда олдылар. Биз шаштыкъ, шашмаладыкъ, бизге кимсе бир шей айтмады. Кой старостасы Ибраим акъай да омузларыны къысты, бир шейден хаберим ёкъ деди, гъалиба тезден дженк битеджек. Эртеси куню, яни майыс 18 куню танъгъа якъын къапымыз, санки тюфекнен ургъан киби, къатты этип къакъылды. Мен бутюн гедже юкъламадым десем оладжакъ, атылып турдым, лякин бабам манъа оданы косьтерип, къапыны озю ачты. Шай дегендже, эки аскер тюфеклерини тиклеп кирдилер. Олар русча айталар, анам да, бабам да къазакъча бильмейлер, мени чагъырдылар. Аскерлер бизге азырланмагъа 20 дакъкъа муддет бериле, аш-сув, бир-эки урба алынъыз, деп эмир берип тез азыр олмамызны талап этип, башкъа къомшуларгъа кеттилер.

Биз энди темиз шаштыкъ, шашмаладыкъ, ана энди анабаба куню башланды, деди анам агълап, эпимиз агълаймыз, балалар да бизим алымызны корип шаштылар, ана-баба санки такъаттан кесильди, эр кеснинъ къафасыны бир фикир ёра эди: къайда кетиледжек, алымыз не оладжакъ. Анифе татамнен экимиз эки чемодан шей алдыкъ, чанталаргъа эвде олгъан ашайтны къойдыкъ, шай дегендже, азбарда машина сеси эшитильди, ахырда сыгъыр, эчки, бир-эки къойларымыз манърашып къалдылар, кене эки аскер бизге келип машинагъа минмемизни эмир эттилер, къолум-къомшуларнен берабер эпимиз артына сыкълашып шейлернинъ устюне отурдыкъ. Бирев бир шей анълатмай, санки адам дегиль, малмыз. Эвде Эскендернинъ Къаплан адлы сап-сары мышыгъы бар эди, къапыда Адамман деген копек авулдап къалды, мышыкъ гъарип, юк машинасы артындан баягъы чапты, сонъ меджалсыз алда башыны эгип артымыздан мугъайып миявлап бакъып къалды.

Мен беллесем, дюньяда бойле дешет, залым укюмет тапылмаз, онынъ япкъаныны Аллах  рева корерми экен? «Къайда кетемиз, талий-такъдиримиз не оладжакъ?» деген суаллерге кимсе джевап бермей, баш язысыны козь корер, деп къырылгъан гонъюльнен Керчьке кетемиз, лаф-сёз ёкъ, эр кес санки хаялперест, фикирлер дагъыныкъ, тек Аллагъа сыгъынамыз. Тасыр-дюмбюр Керчь демирёл вокзалына етип кельдик, анда эпимизни тюшюрип, айван ташыгъан вагонларгъа минсеттилер. Бир арбий адам, поезд сизни Орта Асиягъа алып бараджакъ, деп айтты, амма кимсе бир шей анълатып кесен-кес бильдирмеди. Биз эпимиз вагон кошесинде отурдыкъ. Эскендер ве Анифе татамнынъ 8-9 яшында Мемет огълу вагонда олгъан бир-эки яшларнен берабер дуракъларда чабикликнен къартларгъа сув кетирип, бир шейге бакъмадан, тез-тез атеш якъып чёюн къазан ичине къартоп, согъан ташлап аш пиширип кетире эдилер. Къартларымыз бойле агъыр вазиетке чыдамай олип башладылар. Коммеге ер ёкъ, поезд токътагъанда джарты курек алгъан бир адам, ондан файдаланып, якъын ерде тез-тез бир чукъур къазып къырджыман эркеклер ве эки огълан алель-аджеле мевталарны коме эдилер. Эксери алда исе солдатлар мевтаны чыкъарып, чёль ортасына ташлай эдилер. О ёл бойлары не къадар халкъымыз комюльди. Эсабы-китабы ёкъ. Мен, тек анамныбабамны джоймайып Орта Асиягъа барып чыкъсакъ, деп ятып-турып Алладан тилек тилей эдим.

Учь афтагъа якъын ёл юрдик, саба, танъ маалинде сыджакъ бир улькеге келип тюштик, мегер бу Озьбекистаннынъ пайтахты Ташкент шеэри экен. Сюргюн этильмеген олсакъ, ич бир вакъыт Орта Асия къайсы тарафта олгъаныны бильмез де эдик, амма талийимиз бизни мында кетирди. Джартыджурты юк машиналарына юклеп эпимизни Мырзачёль, менимсенильмеген къыртыш топракъларгъа алып кеттилер, къапы-пенджереси олмагъан баракларгъа кетирип тёктилер, сайгъы-урьмет бильген, вазиетни анълагъан озьбеклер къартларны эвлерине алдылар, лякин сиз саткъынсыз, деген сойлары да олды. Мында къарардан зияде сыджакъ, эм къуру, сыджакъ ава къартларгъа зияде тесир этти. Бизлерни кельгенимизнен памукъ чёллерине ишке айдадылар. Бир къач ай кечкен сонъ, мен колхоз реисине барып, першал олгъанымны айттым. Акъкъы керекмей, о мени першал нокътасына эмшире оларакъ авуштырды. Сонъ манъа идаре янында бир одасы ве аяты олгъан эв берильди, эпимиз анда кочьтик. Теэссюф ки, башта терлеме хасталыгъына огърап, чокъ ятмай анам вефат этти. Анам кечинген сонъ, онъа алышкъан бабам, олар эки къуш киби эдилер, чокъкъа бармай, ярым йыл дегенде бу фаний дюньяны о да терк этти.

Ана-баба олюми Анифеге пек тесир этти, ондан сонъ «йыкъылгъангъа бир тепме» деп Бахтияр энъиштемнинъ эляк олгъан хабери де кельди, оны якъты-йыкъты, къан басымы бирден котерильди, юреги ярамай олды, бир къач кунь эссиз ятты, бабамдан сонъ бир къач ай яшады, о да эбедий мекянгъа бизни ташлап кетти. Энди манъа онынъ эки баласыны да бакъмакъ керек эди, оларнынъ менден гъайры кимселери ёкъ. Къызы Фериде бойгъа етишкен, чёльде чалыша эди. Огълум 16-17 яшында осьмюр, русча чёрт демеге бильмей эди, амма олар рахметли Анифенинъ Мемет огълунен берабер озьбек мектебинде окъудылар. Эки-учь йылдан сонъ, эмиш-эмиштен эшиткениме коре, меним озь ана-бабам да вефаат эткен, койдешлери оларнынъ экисини ян-янаша комьгенлер, келин яш баланен бир озю сагъ къалгъан, деген хабер алдым.

Амма бельки Эбазер сагъдыр, деген умют манъа насылдыр омюрге, яшамагъа сильтем берди, илле къайтып келир, деп екяне мектюбини дженк биткенине бакъмадан, козь бебеги киби сакълай эдик.

Куньлернинъ биринде къомшу койде яшагъан Момине апте Феридени айттырып кельди.

— Огълум Сейдаметке ляйыкъ корем, Сайде, не дейсинъ? — деди.

— Вай, мен не дейджегим, яшлар бир-бирини бегенсе, мен разыман, эвельден сизни билем, Феридени чагъырып корюштирейик, — дедим.

Корюштилер, бир-бирини бегендилер, бир кичкене нишан ве никях дуасы япып, Феридени къомшу койге озгъардым, екяне къалгъан Меметни де менден разылыкъ сорап алып кетти. Анда мектепке къатнап башлады. Куньлернинъ биринде лаф-лафтан чыкъып, чёльде чалышкъан бригадир манъа омюр аркъадашым акъкъында арбий къысымгъа мектюп язып сорамакъны тевсие этти. Оны да яптым, бир-эки ай кечер-кечмез арбий къысымдан муурьленген мектюп кельди. Анда: «Эбазер Аметович Муединов 1943 сенеси капитан рутбесинде Украина джебэсинде яраланып, Харьков шеэрининъ госпиталинде агъыр яралардан эки ай муддетинде деваланып вефат этти, къардашлыкъ мезарлыгъында дефн этильди, ады ве сойады джесюрлик ве мердлик косьтерген арбийлер арасында джедвельнинъ башында тура», деп язылгъан.

Мен мектюпни алгъан сонъ бир тюрлю олдым, сонъки умютим джоюлды, омюрни ярыкълаткъан атешим сёнди, лякин огълума агъыз ачып, тишим ярып бир шей айтмадым, сыр этип юрегимде сакъладым, буюсе, оссе, акъыл-балигъ олса, вакъты келир айтырым, деп озюме сёз бердим. Чокъ вакъыт бир тюрлю олдым, юрегимде кесильген яра савушмай эди, огълум ичюн яшамакъ керек, онынъ умют къанатларыны сындырмайым, деп пек мукъайт олдым, мектюп кельди, деп кимсеге айтмадым, сыр ачылыр деп къоркътым. Миллетимнинъ яры-ярыгъа гъайып олгъаныны корип гонълюм тасалана, юрек токътамай аизар чеке эди, чюнки олюм весикъаларыны мен язып бере эдим.

Ана топракътан айрылып, сюргюнликте ят-ябан ерлерде гъурберликте ольмек бу мен ве миллетим ичюн гъает агъыр, аджыныкълы, мисли корюльмеген дереджеде фаджиалы аллардан бири эди.

#### Учюнджи мектюп

Реис Абдулла ака, рахмет олсун джанына, гузель адам эди, бизим халкъкъа яхшы бакъты, элинден кельгенине коре ярдым этти. Куньлернинъ биринде: «Сайдахон, меним огюме келинъиз», деп кятибинден хабер ёллагъан. Мен ишимни ташлап онынъ огюне бардым, о манъа бир мектюп узатты:

— Сизни союнъыз къыдыра, весикъа ёллагъан, сизлерни шеэрге алдыраджакъ ола. Истесенъиз мында къала билесиз, я да союнъызнынъ янына кетесиз, лякин башта коменданттан рухсет алмакъ керексиз, — деп мектюпни берди.

— Абдулла ака, сизге алыштыкъ, эалини яхшы билем, сайгъы-урьметини къазандым, амма огълумны окъутмакъ керекмен, рус тилини яхшы бильмей, эр алда шеэрде окъумагъа имкян зияде, — дедим онъа.

— Ихтияр озюнъизде, ярдым керек олса, къолумыздан кельгенини япармыз, — деди о.

Бизим миллетке чокъ йыллар отургъан еринден башкъа койге бармагъа ясакъ этильди, еринъде олгъанынъны исбатламакъ ичюн, эр ай коменданткъа барып имза къоя эдинъ.

Чаресизликтен бизим халкъ ерли халкънен кяде бир тутуша, котеклеше эди, лякин бизим реисимиз Абдулла ака: «Не япаджакъ гъариплер, ачувдан укюметке патлап, асабийлешип, бойле арекетлерге ёл берелер», деп бизим ягъымызны тутып, озьбек яшларыны огюне чагъырып сёге тургъан. Хорлангъан, Ватансыз къалгъан миллетке тийменъиз, Алланынъ къаргъышына, лянетине огърарсыз», деп тенбиелеп, оларгъа огют бере эди. Анълы, ферасетли озьбек яшлары бизим халкъкъа тиймей ве илишмей эдилер.

Бизим кой бу тарафтан тынч эди, акъшамлары яшлар джарты эски клубгъа топланып кино бакъа эдилер. Эвге келип мектюпни ачтым, бакъсам, рахметли къайнатамнынъ энъ кичкене къардашы Джевдет агъа бизни къыдырып тапып, чагъыртув кягъыты ёллагъан, Ташкент янындаки ири истисаллар олгъан, кимяджылар шеэрине кельмемизни теклиф эте. Эскендер озьбек мектебини битирди, рус тилини яхшы бильмей, онъа пек сыкъыла, амма эвде темиз ана тилинде лаф эте эди. Акъшам эвге кельгенинен:

— Огълум, санъа джиддий лафым бар, Джевдет эмджебабанъ бизни шеэрге, озюне яшамагъа чагъыра, тезден мындан кетермиз, — дедим. Къач йылдан берли баламнынъ чересинде тебессюм корьмей эдим. Шимди, кулип юректен къуванды:

— Къысмет этсе, анда барсам, анам, мытлакъа окъурман. Инженер олмакъ истейим, эгер бабам бизни тапып кельсе, пек къуваныр, о меним окъумыш олгъанымны истей эди, — деди.

Бу сёзлерни айткъанда юрегим аджытып башлады, богъазыма бир шей келип къадалды, лаф этип оламайым, яваштан аяткъа чыкъып бир къач ютум сув юттым, джарты скемлеге отурдым, аягъымдан такъат кетти, буз-бузладым, маса янында кичкене кузьгю асылгъан, козюм онъа тюшти, чырайым ап-акъ, дудакъларым сим-сия, манълайымны тер баскъан, юрегим исе зайыфлашып ура, санки токътайджакъ. Не олса да, Эскендер алымны корьмесин деп, шу ерде къуту ичинде олгъан юрек иляджыны алып ичтим, яваш-яваш озюме кельген сонъ одагъа кирип, шейлерни джыйыштырмагъа башладым. Къырлы шейимиз ёкъ, бир-эки урбаларны, Къырымдан кельген, ана-топракъ тюсю деп, джарты олса да, ташламагъан эдим — оларны эки чемодангъа ерлештирдим.

— Огълум, ярын саба барып, Фериде аланънен, Меметнен савлыкълашырмыз, — деп гедженинъ бей маали олгъанда яттыкъ. Огълум юкълап къалды, мен исе бутюн гедже кирпик къакъмай, эляк олгъан Эбазерни, озьбеклер ичинде къаладжакъ эки оксюзни — Феридени ве Меметни тюшюнип агълап чыкътым. Олар меним балаларым да энди, лякин, барып ерлешсек, оларны да яныма алырым, деген фикир гонълюме бир мельэм, теселли, берген киби келе эди.

Фериде ве Мемет бизим кетеджегимизни эшитип пек мугъайдылар, мында оларгъа бизден якъын адам къалмады, атта Меметнинъ козьлери биле торланды, Фериденинъ омюр аркъадашы Сейдамет, къайнанасы Момине апте оларнынъ гонъюллерини алып, биз ерлешсек, мытлакъа мусафирликке келеджеклерине сёз берип, артымыздан къадынлар агълашып къалдылар, догърусы, Эскендер биле бир тюрлю олды. Эвге кельген сонъ кусип, лаф этмей отурды, айрылыкъ, асретлик онъа пек тесир этти, чюнки о догъгъандан берли козюн ачып Анифе аласыны, Фериде ве Меметни корьди, берабер осьтилер.

Къомшуларнен савлыкълашып, танъда эрте чыкъып меркезге барып, Ташкентке кеткен джарты автобускъа миндик, зорнен уйледен сонъ Джевдет агъа яшагъан шеэрге келип чыкътыкъ, о заваллы бизни эр кунь автобуслар дурагъы олгъан ерге келип бакъа экен. Автобустан тюшкенимизнен янымызгъа эсли-башлы адам келип:

— Сайде, сенсинъми? — деп къучакълады. Бакъсам —

— Сагъ олунъыз, бизни тапып чагъырткъансыз, — дедим Джевдет агъам! оны къучакълап.

— Я, агъамдан къалгъан туягъы сизсиз де, — деп омузымны таптады о. Эбазер де онъа:

— Эмджебабам! — деп онынъ бойнуна сарылды да: — Бабама пек ошайсыз, — деди.

— Къарт олгъан сонъ догъмушынъа, ана-бабанъа ошайджакъсынъ, эбет, — деди о. Сонъ: — Айды, мен энди сизни эвиме алып кетейим, Февзие енгенъ кобете къойды, ашап раатланырсыз, сонъ ишлеринъизни бакъармыз.

Чокъ юрмедик, азбар къапы огюне келип токъталдыкъ.

— Мусафирлерни къабул эт, Февзие, ниает, тапыштыкъ, бир-биримизге къавуштыкъ, — дер экеч, ичериден енгепчем чапып чыкъты. Корюштик, агълаштыкъ, сызлаштыкъ.

— Сизге бир ода, аят етип турар, ярын, Сайде ве Эскендер, берабер барып комендант джедвелине турарсыз, мен келеджегинъизни айттым. Сафие къызымыз шеэрнинъ четинде отура, Сервин огълумыз да бизге якъын, сокъагъымызнынъ башында Эминенен баш къошып, аиле къурып, уфачыкъ Селиме къызчыкъны осьтюрелер. Сен, Эскендер, Сервин эмдженънинъ янында чалышырсынъ, о къуруджылыкъта, бригадасы бар. Мен бир мектепте чанъ къакъам, эм акъшамлары къаравуллыкъ япам, Сафие де базар ичинде ашханеде плов, шорба пиширип сата, Ридван киев айдавджы, машиналар олгъан ерде чалыша, эпсини корерсиз, олар ярын акъшам бизде топланаджакълар, сизге хош кельдиге келирлер. Сайде, сен эмширесинъ, бельки ер олса хаста, зайыф балалар багъчасына, ер бошаса, сен де ишке кирерсинъ, айды, не бермеген Алла, — деп бизни тынчландырды.

Бир-эки афта эвде отурдым, сонъ Сафиенинъ янына ишке чыкътым, Эскендер бир джарты рус тили лугъаты тапып, бу тильни мукеммель огренмеге киришти. Баягъы вакъыт кечти, шеэрде чокъусы руслар, сонъ бизим халкъ да баягъы бар, ашханеде чалышкъанда бир-эки дост-эш арттырдым. Эдие деген къызнен достлаштым.

Куньлернинъ биринде азбар къапыгъа бир рус къадыны келип:

— Сиз Сайде Муединовасызмы? — деп сорады.

— Эльбет, меним.

— Сизни багъча мудиреси Светлана Петровна эмширеликке чагъыра, ярын саба саат 9-да келирсиз. Бизим балалар багъчамыз балабан тюкян янында.

Саба барып, мудиренен корюштим, меним бутюн весикъаларымны бакъып чыкъты, ариза яздырып ишке алды. Шай этип эмшире олып чалышып башладым, ильки айлыгъымны алгъанда Джевдет агъамнынъ балаларыны, достум Эдиени, танышым Сабриени къоранталарынен бир ерге топлап уфакъ бир зияфет яптым. Чокъкъа бармай Эдие эвленди, лякин биз онен омюр бою дост олып къалдыкъ. Шукюр Аллагъа, яшайышымыз бир алгъа кельди деп къувана эдим, ярым йыл дегенде, Мырзачёльден Фериде къорантасы ве Меметнен бизге келип эки гедже мусафир олдылар, онынъ да яш баласы бар.

— Енгем, сиз энди къартана олдынъыз, — деп манъа Аметни туттырды. Ерде къалмасын деп онъа къартбабасынынъ адыны къойгъанлар. Эскендер ве Мемет эки гедже къучакълашып яттылар, бир-бирини пек сагъынгъанлар, асретлик эр шейден агъыр.

Чалышкъан еримде менден гъайры къырымтатар ёкъ эди, коллективимиз буюк дегиль — 15 адам чалыша, эксериети къадынлар, тек къаравуллар эркеклер. Мында эр кес русча лаф эте, мен де мында къазакъларнынъ тилини яхшы огрендим. Иш агъыр дегиль, амма айлыгъы да онъа коре. Уйле ашыны анда ашайман, ашкъа параны айлыкътан алалар. Бир йыл кечкен сонъ, манъа эви-баркъы ёкъ деп, багъча янында олгъан эки къатлы эвден эки ода берильди. Ашханеси умумий, мында бир къач къоранта аш пишире. Бахтымызгъа гузель адамлар расткельди. Узун-узадие коридор, эр кесте бир я да эки ода, огълан бала олгъанындан себеп бизге эки ода берильди, амма эр кунь акъшам устю Джевдет агъаны, Февзие енгени барып ёкълаймыз. Эскендер огълум буюк, корюмли, эндамлы, козьге чарпкъан яшлардан бири олды. Мен чалышкъан багъчада бир адисе олды, бухгалтернинъ одасындан пара джоюлды, милислер келип бизни бирлейбирлей чагъырып соргъу эттилер, эпимиз, алмадыкъ, корьмедик — деп айттыкъ, лякин Светлана Петровна, не ичюндир, менден шубеленди. Буны дуйып эвге барып агъладым, эфкярландым, ботен, ифтира деген шей дюньяда энъ ярамай сайыла. Энди ишим уйгъанда башыма келип бир къабакъ патлады, деп пек ынджындым, кене гонълюм къырылды, черемни гъам-кедер пердеси орьтти. Эскендер алымны корип, о да къасевет дерьясына далды. Меним юрегим сызлап, агъырып башлады, юрмеге такъатым, меджалым къалмады, аякъларымдан такъат кесилип памукъ киби олып къалды, ахыр-сонъу хасталандым, эвге эким кельди, тёшекте ятмакъ керексиз, деп иляджлар язып кетти.

Эскендер куньлернинъ биринде Светлана Петровна хырсызлыкъны не ичюн менден корьгенини сорамакъ ичюн мудиренинъ одасына бара. О, скемлеге отурып етиштирмей, мудире деръал комендантымыз Равиль Мусабаевич Нигматуллинге чанъ къакъа. Эскендер аякъ устюне турып: «Светлана Петровна, сиз не ичюн анама ботен ифтира эттинъиз, о параны алмады, шимди агъыр алда хаста ята, онъа бир шей олса, ким джевап береджек, анам, пара бир якъта турсын, алтын ерде ятса, алмаз», деп айткъан. Шай дегендже, одагъа комендант кирип кельген. Светлана Петровна: «Сайде Муединованынъ огълу манъа къавгъа-дава этмеге, котеклешмеге кельди», деп оны акъаретлей, ботен, ифтира сёзлери айтып, Эскендернинъ шахсиетине, менлигине токъуна. О ачувланып, къабаатсыз олгъаныны исбатламакъ ичюн коменданткъа да анълатмагъа истей, лякин онынъ лафына къулакъ асмайып, оны къабаатламагъа тырышалар. Нетиджеде, коменданткъа къол котерди, деп огълума джинаий иш ачалар.

Эскендер эвге къаранлыкъ тюшкенде, чырайы ап-акъ, ачувлы алда кельди. Мен бир дешет къопкъаныны анъладым, озю де эр шейни анадан гизлемей, огълан бала олса да, айта тургъан, бу сефер де олгъаны киби икяе этти, экимиз бутюн гедже юкъламай, кирпик къакъмай чыкътыкъ. Сабасына алым олмаса да, иштен бошамакъ акъкъында ариза бердим.

— Светлана Петровна, сиз огълумнынъ такъдирини кульвиран эттинъиз, хасислик, гъарезлик япмайып, яманлыкъ тилемейим, Аллагъа ташлайым, — деп чыкъып кеттим, о да манъа бир шей айтмады.

Тюзелюв къайда, къаарь-къасеветтен сачларым агъарды. Эдие достум, Февзие енгем, Сафие келип мени бакъып аякъкъа турсаттылар. «Гъалиба, омюрге къайттым», дедим озюме.

Эбазернинъ иши дёрт ай бакъылды, ахыр-сонъу, суд олып екяне огълум 8 йылгъа махкеме къарарына бинаэн азатлыкътан марум этильди. Бизим халкъкъа о вакъыт пек ярамай къарай эдилер, насыл илиштирсек де, джореме япыштырып апсханеге къапатсакъ, деген фикир эр бир милиснен комендатнынъ къафасыны ёра эди, чареси олса къабаатлыкъабаатсыз деп отурмайджакълар, эписини зиндангъа ташлайджакълар, амма халкъымыз эмексевер, чыдамлы, ирадели, яшагъан ерлерини алтын эллеринен багъ-багъчагъа чевирдилер. Огълумны башта Ташкент апсханесинде туттылар, анда манъа корюшмек вакътыны бельгиледилер, анда яш озьбек милис огъланынен таныш олдым. Меним озьбекче лаф эткенимни эшитип пек сукъланды.

— Опа, эльбет, ярдым этмеге тырышырман, огълунъызны тезден сувукъ якъкъа, Оренбург шеэрине, къатты низамгъа къоюлгъан лагерьге алып кетеджеклер, чаресини тапып, сыджакъ урба, аягъына сыджакъ юнь шей орип, чызмалар азырланъыз, — деп тенбиеледи.

Февзие енге, Сафие, Эмине достларым, эр шейни азырладыкъ, бир къуту къурабие пиширдик, амма Джевдет агъам пек къаарь эте эди. «Мен эписини дуям, эркеклер айтмайып, ичтен битирелер, агъамнынъ бир туягъынынъ сагъ-селямет чыкъкъаныны корьсем, ольсем де, окюнмез эдим», дегени къулагъымда тура.

— Балам, сёз тут, кимсеге илишме, озюнъни къорчаласанъ олгъан, ярамай адамларнен къонушма, эрегинден юр, — дедим онъа. «Ерни тепсе талкъан этеджек деври, 22-23 яшында йигит, озюне Алла инсаф берсин, акъыл-ферасетине ишанып, озюмни къолгъа алдым, не япайым, окъуйджакъ, аиле къураджакъ маали, амма о энъ яхшы яшлыкъ йылларыны апсханеде кечиреджек», деп пек окюндим ве: «Ондан насыл адам олып чыкъаджагъы да бельгисиз, ямангъа джорамайым, акъылы башында, сагъ-селямет олса, иншалла, къайтып келир», — деп озюмни тынчландырдым.

Ялвардым: «Сен манъа мектюп язып тур, эр шейден хабердар олайым, гонълюме теселли олур», деп къулагъына къуршундай къуйдым. Бир йыл кечер-кечмез 1953-те Сталин ольди, сонъ 1955 сенеси комендант укюми ёкъ этильди, бол нефес алып, истеген якъкъа барып кельдик, ярабим шукюр, бизим халкъкъа да кунеш догъды, деп эр кеснинъ ичине джан кирип, тойлар, джыйынлар олып башлады. Мен локъсалар эвине эбанай олып ишке кирдим. Эскендер бир къач айда мектюп яза эди, анълагъаныма коре, о анда башлыкъларнен тиль тапкъан. «Бош вакътымда китапханеге барып, китаплар окъуп эгленемен, мен отургъан апсханеде башкесерлер, хавфлы джинаетчилер ёкъ, анам, раатсыз олма, мында чешит саалар боюнджа девлет тарафындан янълыш танылгъан тедкъикъатлар, сынавлар кечирген алимлер, совет къурумына къаршы тешвикъат алып баргъан фельсефеджилер, анъы, ферасети башкъа олгъан сиясетчилер, укюметнинъ бир къач кумюшини ашагъан я да джебине къойгъан мукъсиплер 5-10 йылгъа азатлыкътан марум олып отуралар. Мен оларнен къонушам, чалышамыз, уфакъ-тюфек шейлер япамыз, кяде тон тикемиз, айлыкъ берелер, бир къач кумюш топладым, анам, чаресини тапып инглиз тили лугъаты ёлласанъыз, огренир эдим, мында тек русча лаф этем, гузель этип огрендим, эр кес яткъан сонъ яваштан, фысылдап ана тилимде сен айткъан масал, дестан, риваетлерни хатырлап озюме икяе этип эгленем, тютюн чекмейим, ички исе мында умумен ясакъ. Алимлер мында Сталинни, къоркъмайып, чиркин, ярамай сёзлернен сёгелер. Эльбет, «ольген къой бориден къоркъмай», сагъ олгъанда айткъан олсалар, мында отурмаз эдилер, атар, якъар я да дарагъачкъа асар эдилер».

Мен Эскендерден мектюп алсам, башта Джевдет агъама алып кетип, берабер окъуй эдим, о бир тюрлю огълумнынъ такъдирине озюни месулиетли, джевапкяр инсан оларакъ къайдыны чеке эди, китаплар алып, Сайде, сен онъа ёлла, мына санъа пара, деп чыкъарып берди, эр вакъыт о къайгъырды. Эм де эр йыл бутюн ольгенлерни анъып дуа эте эди, ондан корип мен де ойле япып башладым. Дуа ерде къалмай экен, Светлана Петровнанынъ буюк огълу машина къазасына огърап хастаханеде учь кунь яшап ольди. Мен кене хасис, гъарезлик япмайым деп, онъа кирдим.

Иштен бошагъан сонъ ич бармагъан эдим. Бакъ, сен, инсан насыл денъише, мени корип шашты, къара урба кийген, башында матем явлугъы, еринден турып мени къучакълап, агълап афу сорады. «Сизинъ огълунъыз сагъ-селямет, къуртулып келир, менимкиси къайтмаз ёлгъа кетти», деп агълады. Догърусыны айтсам, алыны корип аджындым, анасы япкъан гунях ичюн яп-яш огълан эляк олды. Сонъра, эвиме адам ёллап, мени, оларнынъ адетиндже, огълунынъ 9 куньлик хатыра ашына чагъырды, кене кин тутмадым, бардым, къучакълап къабул этти, тёрюне отуртты, къыркъ пешмангъа кельди, амма эр шей битти, огълу ольди, менимки отура.

#### Дёртюнджи мектюп

Бир-эки ай кечти. Тюш корем, гедженинъ бей маали, ишим боюнджа геджелери невбетчилик япам, эким ола ве янында мен, ойле геджелер ола ки, локъсалар чокъ ола, о вакъыт башында отурмакъ керек, чокъ къадынларны озь теджрибемнен олюм панджасындан къутардым, лякин невбетчиликтен келип, эрте ятып юкъладым. Устюмде къырмызы антерим, къолумда яш бала, озюме айтам, яшлыгъымда къызыл тюс киймедим, энди къартайгъанда не ичюн кийдим экен, деп уяндым, амма тюшни табирлемеге бильмек керек. Рахметли анам: «Къызыл тюс — бу хабер», дей эди. «Хайырлы хабер олсун!» дедим ичимден. Бир афта кечер-кечмез, Эскендерден мектюп кельди, кене Джевдет агъама барып окъудым. Апсхане мемуриети тарафындан яхшы чалышкъаны, тертип-низамны бозмагъаны ичюн муддетинден эки йыл къыскъартылсын, деген ферман чыкъарылгъаны акъкъында яза. «Энди, Алла къысмет этсе, 3 йылдан балам къайтып келеджек», деп къувандым.

Джевдет агъам манъа иштен эки кунь сорап Феридени ве Меметни ёкълап келейик деп теклиф этти. Айткъан сёзюни ерге тюшюрмедим, баш экимге кирип эки кунь сорап Мырзачёльге барып хабер алып кельдик, энди Меметни ордугъа аладжакъ олгъанлар, ойле девир олды ки, бизим халкъ ишанчсыз миллет, деп яшларны къач йыллар девамында арбий хызметке алмадылар. Эскендернинъ яхшы хаберини эшитип, Фериде къомшу бала-чагъагъа къамфет, биз алып кеткен къурабиелерни, озю пиширген татлы пряниклерни даркъатты. Мырзачёль пек денъишкен, чокъ къатлы эвлер къурулып башлангъан, мейданларнынъ чевре-четини чечеклер яраштыра, гульзарлар козь къамаштыра. О вакъытта Янги-ер шеэри къурулып башлангъан эди. Бизим халкъ Озьбекистан топрагъыны чечеклендирмек ичюн аз манълай тери тёкмеди.

Тири джангъа вакъыт пек тез кете, эвелькиси киби чалышам, тек Джевдет агъамнынъ сагълыгъы мени раатсызлай эди, онынъ чырайы бозарып башлады, ишини ташлады, тек сабырсызлыкънен Эскендерни беклей, онынъ гъамы, кедери менден эксик дегиль, энди баламнынъ къайтмасына 3-4 ай къалды, амма куньлер, афталар пек яваш кете, санки вакъыт токътап къалды, махсус такъвим алдым, эр кунь бир саифесини йыртып ташлайым.

Эскендернинъ къайтмасына бир ай къалгъанда бир кунь телеграмма кельди, тап къоркътым, биз энди ярамай хабер эшите берип, тавшан юрек олып къалдыкъ. Амма огълум Ташкентке келеджек куню, вакъты, поезди, вагоны — эписи язылгъан. Кеч олгъанына бакъмадан, чапып Джевдет агъамларгъа кеттим, енгем манъа бакъып:

— Хайырлымы юрюшинъ, акъыз!

— Эльбет, Февзие енге, огълумдан телеграмма алдым, келеджек куню белли, — дегенде, о мени къучакълап агълады. Шаматаны эшиткен эмджебабамыз козьяш корип, къоркъты.

— Вай, Сайде, бу къадар кеч маальде не юресинъ, не агълайсыз?

Мен айткъандже, енгем тез-тез:

— Джевдет, манъа мужде бер, сен ичюн яхшы, хайырлы хабер бар, — деди.

Джевдет агъа джебинден чыкъарып онъа 25 кумюш туттырды. Манъа лаф тиймей, энгем озю телеграмманы окъуды, къач йыллар кульмеген, атта джылмаювны унуткъан сымада тебессюм аляметлери пейда олып, о къувангъанындан экимизни де къучакълады. Бир юрек хасталыкълары экими айткъан эди: «Юрек пек къувангъынны да, гъает сыкъылып мугъайгъанны да ич севмей, бир къарар муитни бегене», деген сёзлери акълыма тюшти.

«Саба ола, хайыр ола», деп шу кунни беклеп башладыкъ.

Москва-Ташкент поездинен огълум Оренбургдан эки суткада Ташкентнинъ меркезий вокзалына келип тюшти. Къолунда чемоданы, устюнде плащы бар эди, мен оны эректен корип:

— Эскендер! — деп багъырдым. О, бизни корип чапты, башта эмджебабасына сарылды, сонъ — енгесине, сонъ манъа сарылды. Эрте баарь эди, авалар салкъын, ель эсип тура, агълашып-сызлашып эпимиз автобускъа толушып, догъру эмджемнинъ эвине бардыкъ. Сафие ве Эмине келип софра донатыллар. Огълум алатлангъан, мазаллы олып корюнди, кеткендеки киби дегиль, бам-башкъа олгъан. Ашалды, ичильди, шу акъшам кимсе эвине къайтмады, чемодан ачылды, эр кеске бахшыш кетирген, кичкине балалар биле четте къалмагъан, сабагъадже лаф этип чыкътыкъ. «Бир къач куньден Фериделерге кетермиз я, эмджебабам», — деп онынъ омузына таянды.

О анда вакътыны зая кеткизмей рус ве инглиз тиллерини огренген, орта мектеп дестюри боюнджа андаки алимлерден мукеммель дерс алгъан, окъув юртуна кирмеге азырлангъан. Энъ эйиси энди шеэрде комендант ёкъ, джедвельге турмакъ керекмей, тек арбий болюкке барды, весикъаларыны теслим этти.

Бир айдан сонъ Эскендер трансформаторлар чыкъаргъан истисалгъа чиленгир олып ишке кирди. О эр вакъыт тек узун енъли кольмек кийгенине тааджиплендим. О язда къыскъа енънен юре тургъан эди. Бир кунь Эскендер къолларыны юваджакъ олып кольмегини чыкъан, бакъсам эки къолу омузындан билегине къадар орьнекленген — татуировка япылгъан. Меним козюме бакъып, тааджипленгенимни, шашкъанымны сезип:

— Анам, багъышла, апсханеде яткъанларнынъ 99 файызы бойле орьнек япалар, «беяз къаргъа» олмакъ истемедим, — деп башыны эгди.

— Эскендер, сени къайсы къыз бегенеджек, озь талийинъе омюр биллялыкъ муурь салып чыкъкъансынъ, сен энди истесенъ профессор, алим ол, элинъде апсханеде олгъанынъны бильдирген тамгъа ким экенинъни айта да, балам, — деп мен пек окюндим, агъладым, о да япкъан ишинден пешман этти амма, лякин энди кеч.

Бир кунь акъшам къапы къакъылды, мен турып ачсам, босагъада, башында кене къара явлукъ, къою къырмызы къаранфиллер дестеси иле Светлана Петровна тура:

— Эшиткениме коре, козьайдынынъыз бар, ондан да афу сорамагъа кельдим, эвдеми огълунъыз? — деди о селямлашкъан сонъ.

— Эскендер, мусафир, кельди, — дедим де, оны эвге кирсеттим. Огълум чыкъты, оны корип шашты, мен Эскендерге онынъ огълу ольгенини айткъан эдим, лякин озюни тутты, къолтутушты. Светлана Петровна чечеклерни Эскендернинъ элине берип, агълап йиберди: — Огълум, мени багъышла, сени акъсыз ерде акъаретледим, Алла мени джезалады. Сен энди бахтлы ол, ананъны мугъайтма, сакъла, — деп отурмай чыкъып кетти.

Шу йылы Эскендер Ташкенттеки Бируний адына политехника институтынынъ шеэримизде ерлешкен акъшамлыкъ болюгине окъумагъа кирди.

Саба ишке кете, ондан чыкъып акъшамлыкъ окъувына бара. Яхшы окъумагъа тырышты, имтианларны вакътында кечиктирмей берди. Институт, кене яхшы, биз отургъан ерге якъын, кечиксе оттан кольмек кийип беклеп отурдым. Вакъыт кете, яшы 30-дан кечти, эвлендирмек керек, амма къызларнен иши ёкъ, тек эркеклер телефон ачалар. Шевкет досту бар, берабер чалыша, эм окъуйлар.

Истисалда чалышкъан девринде Эскендер санайыны илерилетюв боюнджа баягъы файдалы теклифлер берип, икътисадий келепирини арттырды, бундан сонъ оны болюк башы этип тайинледилер. Шеэримиз кичкене, эр кес бирбирини таный, къыз айттырып бармагъа кокректен итерлер деп сакъынам, чюнки онынъ 6 йыл апсханеде ятып чыкъкъаныны билелер.

Оны тез эвлендирмек истегенимнинъ себеби — Джевдет агъам агъыр хаста, амма Эскендернинъ тоюны корьмек истей. Якъынларда бизге досту Шевкет кельди, ондан сорадым.

— Шевкет, сиз берабер чалышасыз, эм окъуйсыз, сен ондан яш олсанъ да, эвли-баркълысынъ, айт манъа, онынъ къызларнен багъы, алякъасы бармы?

— Э, Сайде апте, не ичюндир бир шейден сакъына. Кимсеге козю тюшмей, иш эснасында къызларнен лаф-сёз эте, эльбет. Лякин джиддий бир къызгъа гонъюль бергени ёкъ. Эскендер бильгили, намуслы, мемуриет онъа юксек къыймет кесе, тербиели, ичмей, тютюн чекмей, мен беллесем, истесе, къыз тапып эвленир, энди тезден окъувымыз да бите, экимиз диплом иши язып, къорчаламакъ керекмиз.

Мен онъа Мырзачёль тарафта яшагъан, ондан баягъы яш Зейнеп деген къызны ляйыкъ корьдим, о да эмшире, хастаханеде чалыша, ана-бабасыны яхшы таныйман, не бермеген Алла, койде оськен бала, эмексевер, саде, бурну кокте дегиль. Отурып чыкъкъаныны биле, Эскендер де оны таный, авада учкъан, меляикелерден дегиль.

Саба турып кене Джевдет агъамнынъ ал-хатрини сорамагъа бардым, алы феналашкъан, Февзие енгеме къыз меселесини айттым.

— Тез эвлендир, акъыз, эмдженънинъ алы ярамай. Эскендерге айтып анълат, — деп заркъылды о. Шу куню акъшам эписини музакере эттик.

— Яхшы, анам, яшлыкътан бири-биримизни таныймыз, о менден баягъы яш, разы олурмы? — деди, Эскендер.

Ишке кириштим, Феридеге барып, Зейнеплерге кеттик, яхшы къабул эттилер, мерамымны анълаттым, эгер Зейнеп разы олса, огълум озю келеджек. Къыз разылыкъ берди, деръал демирни къызгъанда дёгип, сёз кесимни де яптыкъ. Эскендер барып корьди, бегенди, той кунюни де бельгиледик, мен пара топлагъан эдим, озю де яхшы къазана. Келинлик антери ве аякъкъабыны озю бизге келип Эскендернен берабер алдылар, алымызгъа коре агъыр нишан яптыкъ, къыз тараф баш къуда деп, Джевдет эмджеге ве Февзие ангеге бахшышлар къойдылар. Той гузель кечти, башта берабер отурдыкъ, биринджи бала огълан олды, адыны Эбазер къойдыкъ, чюнки мен огълума бабасынынъ эляк олгъаныны айткъан эдим. Тойдан сонъ эмджебабасы вефат этти. Бунъа Эскендер пек мугъайды, тап козьлери торланды, табиат шай къурулгъан, биревлер оле, башкъалары догъа. Эскендерге янъы мескен эв бердилер, анда кочьтилер, манъа да кетейик деп зорладылар.

Эскендер о къадар баладжанлы баба олды ки, огълуны озю гедже турып, юкъусыны болип бакъты, амма Зейнеп, ерден алтын парчасы таптым деп, чокъ шейге къулакъ асмады. Огълум окъувыны «аля» ишаретлернен битирди, элине имтиязлы диплом алды. Чокъкъа бармадан, истисал директорынынъ муавини вазифесине котерильди, айдавджылыкъ курсыны битирип, янъы енгиль машина алды, эвинде тек къуш сютю ёкъ. Эки йылдан сонъ Зейнеп бир огъланчыкъ даа тыгъыртты, адыны Севдияр деп къойдылар. Бу баланы да огълум озю бакъты, акъшам устю эвлерине барсам, Зейнеп креслода баланен отура, буюги баба янында айлана, огълум ашханеде кобете япа. Мени корип къуванды, вай анам, сен япкъан киби, ашларны озюм пиширмеге тырышам, деп къаршылады.

— Я келин не япа, тек чалышамы?

— Шимди эвде отура да. Айды, анам, къулакъ асма, эки бала бакъып болдыра, — деп, манъа лаф айттырмады. Мен де къартайдым, чалышмайым, лякин огълум, акъкъы керекмей, эки-учь куньде бир келип ал-хатримни сорап кете, кяде машинада Зейнеп ве балалары да ола тургъан. Огълум мытлакъа пара ташлап, истеген шейинъни ал, аша, кийин, дей.

Бир кере Эскендер Украинагъа командировкагъа кеткенде, Харьков шеэрине барып бабасынынъ мезарыны зиярет этип кельди. Эбазер огълу осип, биринджи сыныфкъа барды, бабасы оны инглиз тили терен огретильген шеэр лицейине озю алып бара, алып къайта. Зейнеп кене къол къавуштырып отура, амма да бахытлы инсан, деп чевре-чет сукълана. Эскендер уйлелик маалинде иштен чыкъып, огълуны мектептен эвге кетире тургъан, мен баламны аджып, озюм барып ала эдим. Зейнеп бала багъчасында эмшире олып чалыша, Севдияр да янында. Эки йылдан сонъ Зейнеп кене бала тапты, бу сефер о, къызчыкъ багъышлады, адыны Земфира деп къойдылар. «Манъа Айше-Фатма олмаса бир капик», деп ташладым, Лякин огълум манъа:

— Сен къайсы асырда яшайсынъ, анам? Эски адларнынъ деври кечти, бу земаневий адлар, — деп озюни акъламагъа тырышты.

Балалар осьтилер, огълум баягъы эсленди, сачы чаларды, онъа учь бала бакъмакъ энди агъырлыкъ этип башлады, тек къыраличемиз озюни бир шейге сыкъмады. Буюги ве экинджиси шеэр ве виляет олимпиадаларына къатнап башладылар, риязият, физика, инглиз, алман тиллерини огрендилер, амма эвде сув тильмач ана тилинде лаф этиле тургъан. Огълум биринджи сыныфтан башлап балаларынен озю дерслерини яптырды, анъламагъан ерлерини анълатты, огретти, чюнки мектеп къавий бильги берип оламай, сыныфларда 25—30 бала. Земфираны да, гедже турып, боткъасыны пиширип озю бакъты, эвлятларына пек къатланды, акъикъий баба олды, мектепте олгъан ана-баба топлашувларына иштен чыкъып бара тургъан. Аналар ичинде тек бир баба олып отураман, деп манъа айта эди. Зейнеп мектепнинъ къапысы къайсы тарафтан ачылгъаныны бильмеди. Бир кереден Эскендер азып башлады, оны миде, ичеклери раатсызлай, санаторийге тедавийленмеге кетти. Келин шу къадар йыл санки масал ичинде яшады, амма огълум раатланмагъа кеткенде аш-сувны озюне бакъмакъ керек олды. Гедже турып къызчыкъны бакъты, ахыр-сонъу келип мени алып кетти.

Бир кунь иште Эскендерни апансыздан ярдым машинасы иле шеэр хастаханесининъ хирургия болюгине алып баргъанлар. Манъа буны буюк торуным келип айтты. Мен чапып бардым, эмшире чыкъып: оны алман хирургы бакъа, деди. О вакъыт бу хирург энъ гузель, теджрибели экимлерден сайыла эди, агъыр операцияларны о япа тургъан эди. «Ярабим шукюр, гузель эльге тюшкен», деп ичиме джаным кирди. Шу куню къайтмадым, операция екюнленди, хирург яныма келип:

— Сиз, Муединовасызмы? — деп сорады.

— Эльбет, анасыман, — дедим, агъламсырап.

— Элимизден кельген эр шейни яптыкъ, ичеклери бирибирине япышып, атта чюрип башлагъан. Шимди наркоздан айынмай, агъыр хасталар одасына къойдыкъ, кирип отурарсыз, якъынларына кирмеге рухсет бердим, янында эмшире гедже-куньдюз тураджакъ. Учь куньден сонъ сагъ къалса, бир шей айтмакъ мумкюн, вазиети пек агъыр, — деди кокюс кечирип.

Эскендер апсханеде олгъанда кейфиетсиз ашлар ашагъан, агъыр юклер котерген, эписи «зона»нынъ белясы. «О тарафыны Алла биледжек», деп баягъы вакъыт сес-солукъсыз, ойларгъа далып, отурдым, эмшире келип омузыма къолуны къойып «киринъиз», деп ишмар этти. Эки адамлыкъ ода, амма бир озю ята. Козьлери япыкъ, меджалсыз, тек къатты нефес ала, чырайы сап-сары, кетен киби, «инсан о къадар денъишмек мумкюн экен, озюне ошамай, мазаллы, кенъ омузлы адам кичкине олып къалгъан» деп шаштым. Къоллары сап-сары, джансыздайын, ёргъан устюнде ята, юксек арареттен дудакълары патлагъан, тири адам демейджексинъ. Къолуны сыйпап, терли манълайындан опьтим. Козьлерини ачып, зорнен «анам» деди де, кене къапатты. Шай дегендже, къапыда учь баланен Зейнеп пейда олды, акъайынынъ вазиетини корип шашты, лякин мен оны тынчландырдым, эким, яхшы оладжакъ, деп айтты дедим. Балалар бабасыны корип, эйкель киби, къатып къалдылар. Бир къач сание кечкен сонъ учю де баш уджуна барып тиз чёкип, бабасынынъ къолларыны, бетини сыйпадылар. О, кене зорнен козьлерини ачып, кулюмсирегендай олды да, козьлерини кене юмды, бир шей айтмады.

Ана юреги дюньяда энъ сезгир юреклерден бири, деп нафиле айтмагъанлар. Яваштан Зейнепнинъ къулагъына, эвге къайтынъыз, ярын келирсиз, мен геджеге къалырым, дедим. Торунларым бир тюрлю олып одадан яваштан чыкътылар. Акъшам устюнде Февзие енге, къызы, огълу келип агъыр вазиетни корип, чокъ отурмай кеттилер. Эмширеге олар кетирген ашны бердим, меним богъазыма, аш бир якъта турсын, сув биле кетмеди, козюмни узьмей огълумнынъ чересине бакъып отурдым. Тиббият хадими олгъанымдан себеп анълайым, о сагъ къалыр деген ишанч ёкъ эди, олса да, Аллахтан ялварып, ич олмагъанда буюк огълунынъ мектеп битирип, акъыл-балигъ олгъаныны корьсин, деп бильген дуаларымны окъуйым. Ай ве йылларнен отурмагъа разыман, тек огълум сагъ къалсын.

Эмшире, янындаки кроватны косьтерип, ятынъыз деди. Лякин бир дакъкъа биле ясланмадым, операция япкъан хирург оны бакъмакъ ичюн невбетчиликке къалды, эр саатте келип бакъып турды, лякин экимнинъ бетине бакъып, огълумнынъ вазиети тюзельмегени белли эди. Анасынъ, иште, кене билебиле умют багълайсынъ. Орталыкъ чым-чырт, эмшире чыкъты, бакъсам саат учь, балам къатты нефес алды, мен чапып, хирургны чагъырдым. Эки эким олып чапып кельдилер, набызыны тутты, йылдырым тезлигинде дамарына тамчылагъан илядж санчтылар, иляджны джан бермеге азыр тургъан ву джуды къабул этмеди, чыкъарып алдылар, курешмекнинъ чареси ёкъ эди. Экимлер мени ташлап чыкътылар, оларнынъ къолундан инсанны тирильтмек кельмейджек, чекишмесин, дедилер гъалиба. Чюнки о козюни ачмады, бир мучеси къыбырдамады, дудагъына марляны сувлап сюрттим, бир шей айтмады, череси зияде сарарды, бирден къатты нефес алды да, мен къоркъып башыны туттым, шу вакъытта эмшире кирди, сонъки дакъкъалары, дегендже, къолумда екяне огълум джан теслим этти. Деръал джагъыны байладыкъ, экимлер келип, сабагъа весикъалар азыр олур, дедилер. Мен агълап башладым, тез илядж берип тынчландырдылар. Танъда Зейнеп келип, яйгъара къопарып, башын-сачын яйып, ялынаякъ, багъырып-чагъырып, хастаханени башына кийди. Эльбетте, о омюр билля таш дивар артында яшады, бир шейден замет чекмеди, зорлукъ корьмеди. Сонъ Ридван киев балабан машинанен келип, огълумнынъ олюсини эвге кетирдик, озюмнинъ олюмлик шейлерим онъа къысмет олды. Кельсек, азбар толу адам, мен энди козюмде яш къалмады, омюр билля агъладым, келин устюнде ятып-ятып агълады, баш уджунда учь бала, шу куню юрегимде яра ачылды. Табиат къануны боюнджа, эвлят ананы озь элинен коммек керек, амма анагъа эвлядыны къара ерге къоймакъ пек агъыр ве мушкюль вазиет экен.

Уйледен сонъ саат экиде джыймагъа чыкъардылар, ишханеси шу куню затен чалышмайып, ишчиден башлап директорына къадар эписи кельди, сой-соп, эш-дост — адам денъиз-дерья олды. Эскендерни алып кеткенде, келин эсини джойды, эки огъул мезарлыкъкъа барып, бабасыны сонъки мекянгъа теслим эттилер. Мен озюме, билесизми, насыл теселли бердим? «Огълумнынъ такъдири куль-парча олгъанына бакъмадан, омюрге о яхшы инсан олып къайтты, окъуды, битирди, муэндис олды, аиле къурды, эвлятларыны осьтирди», дейим. Лякин рахметли балам эр шейге ашыкъа тургъан, санки омюрде бир шейлерни етиштирип оламайджакъ киби, вакъты, саати аз къалгъаныны ичи дуйгъандыр даа, дейим. Лякин эвлятларынынъ ферахыны корамады, Аллахнынъ рахметинде олсун, кене чокъ шейге иришти, энъ эвеля эалининъ сайгъы-урьметини къазанды.

Эр шейни яздым, гъалиба энди, тек юректе ачылгъан ярагъа дева олмайджагъына эминим. Тири, сагъ олгъан инсан кунюни коре, ольгенге языкъ, не япайым. Эр йыл ольген кунюне адап, сой-сопны топлап, онынъ хатырасыны анъып дуа япам, эльбет, козюм эбедий юмулгъандже, юрегим токътагъандже бир мельэм олсун, деп япам. Иншалла, омюрининъ девамджылары — учь эвляды оны бир вакъыт унутмаз!

Мына, дёрт мектюпни окъуп сонъуна чыкътым, юкленильген вазифени къолумдан кельгени къадар эда эттим, танышым огюнде борджлы къалмадым.

_2009 сенеси_
