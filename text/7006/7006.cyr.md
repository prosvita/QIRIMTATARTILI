## ОЧЕРКЛЕР

### БИР СУБАЙНЫНЪ ТАКЪДИРИ

_Рахметли анамнынъ хатырлавлары_

Рахметли анам, Джеваире Меджитова манъа та яшлыкътан зейиниме сой-соп, догъмушларымыз акъкъында баягъы тафсилятлы малюмат бере эди. Эм анасы, эм бабасы тарафтан мен та яшлыкътан шимдики шеджере терегимни тюбю тамырындан яхшы этип хатырама синъдирген эди. Эльбет де, сой-соп, акърабалар чокъ, лякин анам эр ва къыт полковник рутбесинде олгъан Исмаил Менадиев акъкъында чокъ токътала тургъан эди ве бу меним яш гонълюмде эмджеме нисбетен айрыджа бир дуйгъу асыл этти. Анамнынъ бабасы Абдульмеджит, меним къартбабам дёрт агъалы догъмуш олгъанлар, къызлары ёкъ, энъ буюклери Абдульбари, Абдульгъафар, Абдульмеджит ве Менълигирей экен. Анамнынъ догъмушлары эписи бабаларынынъ догъмушларына эмдже демей, баба сёзю къошкъанлар: меселя, Абдульбари бабам деп айтылып кельген. Анам рахметли эм анасы, эм бабасы тарафындан олгъан сойларыны буюк сайгъы ве урь метнен тильге ала эди.

Мен догъгъанда, олар эписи чокътан дженктен эвель Къырымда вефат эткенлер, амма оларнынъ балаларынен, торунларынен сыкъ-сыкъ мектюплешип, къатнашып, корюшип турдыкъ, эм шимди, анам вефат эткен сонъ, деерлик эписинен багъ тутам, кимсени унутмайман, чареси олса, барып да келем. Анамнынъ анасы, меним къартанам Ресимхан асылында Керчь тарафтан, чёль беттен Манъгъытлы олгъан экен, эвленип Чалтемир коюне келин олып тюшкен, бутюн омюри де бу койде кечкен. Анам чокъусы, ана-бабадан оксюз къалгъан Исмаил агъамны чокъ хатырлай эди, чюнки о Керчь бетте Сараймен коюнде догъгъан, сонъ ана-бабадан оксюз къалгъан.

Бабасынынъ буюк агъасы Абдульгъафар бабасынынъ торуныны къартанасы Ресуде абай къарап осьтюрген, Ресуде абай Исмаилнинъ бабасы Менадиннинъ анасы олгъан. О девирде, 20-нджи йыллары (Исмаил агъам Сараймен коюнде 1917 сенеси 5-нджи октябрьде догъгъан) койлерде яшайыш агъыр олгъанындан себеп, Ресуде абай екяне торунынен эр йыл язда Чалтемир коюне, анамнынъ эвлерине келип, баягъы вакъыт турып, къышлыгъыны топлап, меним къартбабам ве къартанам, арабагъа баягъы эрзакъны салып, озгъара экенлер.

Анамнынъ Исмаил агъам яшында эки огълан къардашы олгъан: Абдульгъани 1915 с. ве Абдульвани 1917 сенеси балалары. Олар рахметли олдылар, учеви — Гъани, Вани ве Исмаил, азбарда ойнап яз девамында къап-къара ола экенлер, эм де пек къайнакъ олгъанлар, акъшам олса учеви тёшекте джумарлашып, ойнакълап зар-зорман юкълап къала экенлер. Шай этип, анамнынъ бабасы буюк агъасынынъ екяне къалгъан туягъына чокъ ярдым эткен, атта Исмаил агъамнен къартанасы Чалтемирни озь догъмуш койлери сайып, яз айларыны анамнынъ догъып-оськен эвинде кечиргенлер. Нечюндир бизим союмызда тек Исмаил агъам арбий зенааткъа мейиль бере, аля бугунь сагъ-селямет Одесса шеэринде яшай, полковник рутбесинде 94 яшына кельди.

* * *

Дженк, оккупация, сюргюнлик йыллары, миллетимиз ичюн агъыр, фаджиалы къара куньлер… Табиий ки, баягъы йыллар анамнынъ Исмаил догъмушындан ич бир тюрлю хабери олмады.

Эмиш-эмиштен 1950-нджи йыллары, мен догъгъан сонъ, бекленмеден, Исмаил агъамдан анама узун-узадие мектюп кельди. Анам, эльбет де, козь яшнен мектюпни окъуп, бутюн догъмушларына хабер этти, о вакъыт тек буюк агъасы Абдуджемиль 1937 сенеси Берия, Ежов, Сталин тарафындан бос-ботен къаабатланып, ялан уйдурмалар иле апсханеге къапатылды, эм де чокъкъа бармадан атылгъан эди. Амма аптеси Нахире, берабер ойнап-оськен огълан къардашлары Абдульгъани ве Абдульвани сагъ эдилер, Самаркъанд виляетинде яшай эдилер, эвли-баркълы эдилер. Эбет, бутюн сой-соп Исмаил агъам сагъ-селямет олгъаныны эшитип къувандылар. Эки йыл кечер-кечмез Исмаил агъам бизни озю яшагъан Одесса шеэрине раатланмагъа чагъырды. Анам онынъ омюр аркъадашы акъманайлы Тайбе Бекирова олгъаныны, та Къырымда дженктен эвель эвленгенини биле экен. О, бир огълу Эрик олгъаныны да бизге язгъан эди, энди бизге учевининъ фоторесимини ёллады. Эльбет де, шу ресимде Исмаил агъам полковник формасында чыкъкъан. Биз о вакъытта анамнен Одессагъа барып, оларнен корюшип, анда бир ай раатлангъан эдик…

Йыллар кечти, 1992 сенеси анам кечинди. 2006 сенеси Озьбекистандан Акъмесджитке кочип кельдим. Одесса энди бу ерге якъын ве анда барып кельмек къолай олды. Сонъки кере баргъанда Исмаил агъамларда он кунь олдым. О энди эсленген, 94 яшында. Мен Исмаил агъамнынъ янында олгъанда, онынъ омюр ёлунен, аскерлик, субай оларакъ, такъдиринен меракъландым, джеп дефтериме баягъы къайдлар яптым. Анамдан эшиткенлерим де баягъы эди. Он кунь ичинде Исмаил агъамнынъ омюр саифелерини бирербирер ачтым, десем янълыш олмаз.

## Окъсюз балалыгъы

Рахметли анамнынъ яшагъан Чалтемир коюне, Исмаил агъам догъгъан кой Сараймен якъын эди, чюнки чёль тарафында ерлешкен койлер бири-бирине якъын олгъаны сийрек расткеле тургъан. О вакъытларда чёль якъта сув меселеси баягъы пытракълы, эм аз, танкъы эди, амма ашлыкъ, бостан чокъ олгъан. Койлер ортасында чокъусы авут олгъан, кой джемаатынынъ базылары къую да къазгъан, бундан да гъайры тыйнакълар олгъан, мында да сув сакълагъанлар. Кой халкъы малсыз олмагъан, эр бир койлюнинъ азбарында сыгъыры, къойы, эчкиси, тавугъы, чипчеси, кокюшлери бар экен. Аты олгъан сою энди аллы-такъатлы сайылгъан, яни «середняк» табакъасына кирген, о вакъытта тракторлар даа олмагъан, ерни эки огюз екип сюргенлер. Исмаил агъамнынъ бабасы Менадил акъам Айше деген къызгъа эвленген. Оларнынъ отургъан ерине Сараймен коюнде ташлыкъ дей экенлер, чюнки оларнынъ эви бир парча тёпеликте ерлешкен, анамнынъ бабасынен, Исмаил агъамнынъ къартбабасы догъмушлар, меним къартбабам Абдульмеджит онынъ къартбабасы Абдульгъафарнынъ догъмуш къардашы олгъан, онынъ къадыны Ресуде абай олгъан. Анамнынъ эки догъмуш агъасы Менадил агъамнынъ аилесинде 5 октябрь 1917 сенеси Исмаил акъам догъа. Тамам куреш къайнагъан йыллары, инкъиляп заманы, къызыл аскерлер ве беязлар арасында амансыз куреш кете. Исмаил агъам докъуз айлыкъ экенде шу ташлыкъта окъ (снаряд) патлап анасы шу ерде оле, о анасыны атта хатырламай. 9 айлыкъ къундакъ бебийи не биледжек, шай этип бабасынен къала, амма къартанасы осьтюрмеге ярдым эткен. Бабасыны бираз хатырлай. Исмаил агъам 5 яшына кельгенде, 1922 сенеси бабасы апансыздан бу фаний дюньяны терк эткен.

Исмаил агъам яшлай эм анадан, эм бабадан оксюз къалгъан, лякин Ресуде къартанасы ёкъсузлыкъта олса да, оны бакъып осьтюрген.

Шу себептен Исмаил агъамнынъ балалыгъы Чалтемир коюнде анамларнынъ эвинде кечкен. Олар баарьнинъ сонъларында келип, бутюн яз турып, эрте кузьде къышлыкъларыны топлап, къайта экенлер. Ресимхан къартанам пек эмексевер къадын олгъан, эрзакътан гъайры Исмаил агъама урба берип, арабагъа минсетип, янларына къышта ашайджакъ шейлерини бере экенлер. Меселя, бардакъларда иритильген сары май, къартоп, согъан, метийде согъум эти, къакъач (уфакъ догъралгъан, къурутылгъан эт) — къышта атешке къызартсанъ пек лезетли ола. Олар сонъра Акъманай коюнде яшайлар, Исмаил агъам мектепте окъуй. Шу йылларда илериде омюр аркъадашы оладжакъ къыз 1918 сенеси догъгъан Тайбе Бекированен бир мектепте тасиль алалар. Исмаил агъам хатырлай: «Озюме коре къара дегиль эдим, амма не ичюндир Тайбе манъа «къара Смаил» деп эриштире эди. Мен де онынъ шай деп айткъанына бир ачувлана эдим, сертейип ачувымны алмакъ макъсадынен онъа таш ата эдим. Лякин аткъан ташларым онъа ич тиймей эди, амма мен оны о вакъыт та бегенгеним, гъалиба».

1933 сенеси Исмаил агъам окъумагъа Керчь шеэрине кете. Тайбе тотам да шу макъсатнен 1934 сенеси Ялта педтехникумына ёнеген. Шу йылы екяне Ресуде къартанасы ачлыкътан ольген, энди Исмаил агъам дар дюньяда бир озю къала, амма ямангъа, хырсызгъа, арсызгъа къошулмай, шайтан арабасына да минмей, мына санъа арбий хызметте пишкинлешкен инсан ола. Амма омюр ёлу тикенли, къарсанбалы, зыддиетлерге толу олгъанына бакъмадан, челик ирадели, озь миллетини севген, джесюр, мерд, ифтихар этмеге ляйыкъ бир адам олып, омюр тазыйыгъына чыдамлы, мерхаметли инсан оларакъ шекиллене.

Исмаил агъам еди сыныфны Кефеде 1933 сенеси битирип, Керчь шеэринде ФЗОгъа кире, Тайбе тотам да 1934нджи сенеси Кефеде еди сыныфны битирип, Ялтагъа барып окъуй. О йыллар Исмаил агъа ичюн гъает агъыр девир олды, чюнки ачлыкъ онъа раатлыкъ бермей. Къарны ашкъа тоймай эди, кене Кефеге къача, демирёл окъув юртуна окъумагъа кире. Оларгъа мында куньде 200 грамм отьмек ве бир парча дельфин эти бере экенлер, амма о эр вакъыт аля окъу гъан, оджалардан бир кере шикяет эшитмеген. Не олса олсун, деп военкоматкъа гонъюлли оларакъ бара ве оны мында окъумагъа алалар. Арбий талим огренир экен, эки ай кечеркечмез аля окъугъаны ичюн оны рагъбетлендирип башлайлар, окъугъан ерде ашчы бизим миллет баласы олгъан, онен Исмаил агъам танышкъан, онъа аш пиширмеге, къартоп, эт къызартмагъа огреткен.

Шай этип Исмаил агъам та яшлыкътан аятыны арбий хызметнен чемберсач багълай, лякин Тайбе тотамны козь огюнден къачырмай. Кефеде окъугъан девринде, Исмаил агъам, семилеткада коридорда кузьгю янына Тайбе тотамнен корюшмек ичюн, ерини бельгилеп, язылгъан кягъытчыкъ (записка) ташлай экен, шай этип экиси корюше экенлер.

Кефеде «Спартак» кинотеатри янында бир къач кере корюшкенлер. Тайбе тотам Аджименди коюнде оджалыкъ япа экен, 1937 сенеси Исмаил агъам онъа бараяткъанда, башта Чалтемирге бара, меним анам эвде ёкъ экен, тек аптеси Нахире Исмаил агъамны къаршылап, ашатып-ичирте. Сонъра Исмаил агъам онъа Тайбеге кетемен деп чыкъа. Шу вакъыт меним тизем (чокътан рахметли) Исмаил агъам ны озгъарып кой четине бара, сагълыкълашалар, баягъы ва къыт онынъ артындан козюни узьмей бакъып тургъан, шундан сонъ олар бир даа корюшмегенлер. Исмаил агъам Аджименди коюне барып, Тайбе тотамнен корюше. Экиси эвленмеге къарар берелер. 1937 сенеси октябрь 19-да Еди къую (Семьколодезей) кой шурасына барып эвленюв весикъасыны такъдим этелер. О девирде Къызыл Ордуда хызмет этмек гъает агъыр экен. Исмаил агъам бир шейни унутмай — онынъ миллети къырымтатар, онынъчюн о эр вакъыт, мунтазам суретте, эр берильген вазифеге буюк месулиетликнен янашып, аля дереджеде япмакъны, дигер ишлерде ибрет олмакъны ич бир вакъыт хатрадан чыкъармагъан. Озю табиатлы, муляйим, оны бир бакъыштан анълагъан омюр аркъадашы онъа къавий таянч олып, агъыр вакъытларда онъа сильтем берип, теселли багъышлап тура, олар бир-бирине аркъа таяп, аман-аман 73 йыл бахтлы омюр кечирелер.

#### Аиледе эвлят къуванчы

Исмаил агъам арбий хызметте булунгъанындан олар сыкъ-сыкъ бир ерден бир ерге кочип-къонып башладылар, 1938 сенеси сентябрьде Къырымда биринджи эвлятлары Кефеде догъды, амма догъув акъкъында шеадетнамеси Акъманай коюнде деп берильген. О вакъытлар эджнебий адлар къоймакъ бир омюр талабы олгъан. Тайбе тотам белли алман инкъиляп даийси, рехбери сайылгъан Эрнст Тельманнынъ адыны бегенип къойгъан. Шай этип дюньягъа Эрик агъам кельген. Огълан-тонгъуч эвлят олгъанына Исмаил агъам пек къувангъан, оссе онъа ярдымджы оладжагъына кимседе шек-шубе догъурмады. Эрик агъам бала экенде темиз ана тилимизде лаф эте экен, сабырлы, намуслы, эмексевер, къабилиетли, истидатлы, зийрек олып оськен, амма бабасы арбий олгъанындан, чокъ мектеплер денъиштирген, рус тилинде окъугъан.

Ойле ерлерде отургъанлар ки, иляджге бизим халкъ олмагъан, бунъа къошма оларакъ Исмаил агъам ве Тайбе тотам тюбю-кендинден рус тилини бильмегенлер, шу себептен екяне эвлятлары рус тилини мукеммель, къавий, сербест бильмесининъ тарафдары олгъанлар. Илериде оны алий окъув юртунда окъумасы козьде тутулгъан. Шимди, эльбетте, ана тильни зайыф биле. 1956 сенеси Эрик агъам Одессада орта метктепни аля ишаретлернен битирип, шу йылы Ломоносов адына Технология институтына кире ве 1961 сенеси оны кене аля ишаретлернен екюнлеген.

Шу йылы бизим миллет къызына эвленмек макъсадынен Таджикистаннынъ Ленинабад шеэрине чалышмагъа кеткен. Сёзюнден къайтмагъан, гъает месулиетли, саф виджанлы, берген сёзюнинъ саиби олгъан мутехассыс аз вакъыт ичинде истидатлы механик оларакъ, сайгъы-урьмет къазангъан.

Бир йыл чалышкъан сонъ, къайтып келип, окъугъан-ерине, аспирантурагъа кирген. 1963 сенеси Эрик агъам Ленинабадгъа барып чалышувыны анда девам эттире. О ва къытта Зейнеп Бояджиева деген эким къызнен таныш олып эвленгенлер. 1964 сенеси Исмаил агъамнынъ тонгъуч къыз торуны Севиль догъа, о эки яшында экенде, янъы аиле 1966 сенеси Одессагъа, ана-бабасынынъ янына къайтып кельген. Бир къач йыл кечер-кечмез Энвер торуны олгъан. Шимди Севиль ве Энвернинъ озь аилелери бар. Эписи Одессада яшайлар, оларнынъ да буюк, бойгъа еткен, алий окъув юртларында окъугъан эвлятлары бар, амма кимсе къартбаба ёлуны сечип алмады, арбий ишке мейиль бермеди.

#### Исмаил агъамнынъ дженк ёллары

Исмаил агъам озюнинъ арбий адам олып етишмесине шахсий озю себепчи олды, не ичюн десенъиз, энъ-эвеля онъа омюрде ёл косьтерген пусла ёкъ эди. Эрте оксюзлик зерресини чекти, аталар сёзю бар: «Оксюз ольмез, орьселенир, бир ола кунь корер».

Бу алидженап субайнынъ такъдиринде айны бу аталар сёзю айдын-ачыкъ озь ифадесини тапты. Асырлар бою бизим миллетке ич бир вакъыт яхшы бакъмагъанлар, тарихны козьден кечирсек, миллетимиз мунтазам суретте къамчы тюбюнде олгъан, алельхусус арбий хызмет даа зияде агъыр олгъан.

Исмаил агъам бойле хатырлай:

— Мен озюмде башта адден ашкъын месулиетлик, къатты интизамгъа бойсунув, джисманий азырлыкъ, энъ муими — челик ираде, инсанларны къайгъырув, мерхаметлик, шефкъатлыкъ, джесюрлик киби чизгилерни мытлакъа тез ва къыт ичинде тербие этмек лязим эди. Пек эрте, та яшлыкътан ферасетни осьтюрмек ичюн сантырач оюныны муста къиль суретте огрендим, ич пешман этмейим, аксине, шимди биле, къартлыгъымда 94 яшыма келип, ондан теселли алам, о, меним янъгъызлыгъыма бир омюр ышыгъы, яшамагъа умют багъышлай, гъам-къасеветни енъмеге сильтем бере десем, янълыш олмаз.

Орду, аскерлик — бу эписи бир аят чельтегидир. «Гонъюль — бу бир шишедир, шанъгъырдап сынар», дегенлер халкъымызда. Амма инсан рухий эзильсе, инсан вуджуды пек тез гъайып ола биле. Бизим арамызда айны шу агъыр рухий вазиетни енъип оламагъанлар бу фаний дюньяны терк эттилер, сагъ къалгъанлар исе ичкиджиликке мейиль берип, озь-озьлерине укюм чыкъарып, курешип оламай, инсанлыкътан чыкътылар. Бизим миллетке даа зияде къыйын эди. Бизим тепме ашагъан халкъымызны эр адымда аякъ асты этмеге къазакълар азыр турдылар. Къызыл Ордуда озюнъни сакълап къалмакъ, олардан озюнънинъ устюнлигинъни нумайыш этмек — бу гъает агъыр вазифелерден бири эди. Энъ эйиси — хызметте къазанчларгъа иришип, арбий рутбелерге саип олмакъ — гъает мердлик, месулиетлик, сакът олувны талап эте эди. Корьгенинъ киби, полковник олып отурам, амма билесинъми, Сейяре, бу менден не къадар манълай тери тёкмекни талап этти, бунъа къошма оларакъ эр адымда мердлик, джесюрлик, къараманлыкъ косьтермек керек ола эди, ибрет олмакъ талап этильди. Чокъ къарсанба, кедер ве маниаларгъа даянмакъ керек олды. Сайгъы-урьмет къазанмакъ, эр кеске нумюне олмакъ — санки сырат копюринден кечмектир. Сен, къырымтатар оларакъ дигер миллетлерни айретте къалдырмакъ керек эдинъ, сырат копюри — бу къылычтан кескин, къылдан индже ёлны басып отьмек керексинъ. Омюр аркъадашым Тайбе, джаны дженетте олсун, биринджи аркъа таянчым эди. 73 йыл омюр этип, мен догърусы, табиатсызман, арбий хызмет мен ичюн нафиле кечмеди, ачлыкъ, оксюзлик — булар эписи баягъы мени ипраттылар, табиатым къатты, серт олды. Я мен ана-баба баш сыйпавыны, опьмекни, охшамакъны ис этмедим. Къартанам, гъарип, Алла рахмет эйлесин, яткъан ери дженнет олсун, мени бакъып осьтюрди, къарнымны тойдырды, сенинъ къартбабанъ Абдумеджит агъам, ярдым этти, булар эписи меним табиатыма тесир эттилер. Мен чокъ шейден марум къалдым. Тайбе, бахтыма, кене яхшы, бир сёзден, бир бакъыштан мени анълай эди. О гъает муляйим, сабырлы, инсанны анълагъан, чокъ лаф этмеген, керек мевзуда лаф эткен, пек чалышкыр, эмексевер, табиат сарабы — десем, янълышмам. Бойле къазанчларгъа иришмемде, онынъ да иссеси буюктир, эльбетте. Бахтлы омюр кечирдик. Огълумыз да бизни му гъайтмады, озь миллетимизге эвленип, келинимиз Зейнеп де къызымыз олды. Бизни пек къайгъыра, эким олгъаны бизге балабан ярдым, хаста олсакъ о бакъа, лякин мен бутюн талап этильген шейлерни япам, арбийлик менде къатты интизам, мусбет шейлерге риает этювнинъ земин ташыны къойды.

Кой баласы олгъанымдан, ат минювни тез огрендим, я ат биле озюне нисбетен назар, дикъкъат талап эте, оны бакъмагъа да алыштым. Мен хызмет япкъан арбий къысымларда къазакълардан гъает гузель, мерд, джесюр, сайгъыгъа ляйыкъ адамлар да бар эди. Оларнен дост олып чокъ йыллар мектюплештим, олар япкъан яхшылыгъынъны эйилигинъни унутмайлар, гъарезлик, хаинлик, хасислик япмадылар, амма кой копексиз олмай, «эр бостанда илле бир къыйыш хыяр осип чыкъар» дегенлер, «йымырта косьтерип, бор туттыргъан» динсиз сойлары да олды. Омюрде аскерлик, дженкявер достлар — энъ садыкъ адамлар олып чыкъа билелер. Омюрде меним шиарым — авале олунгъан вазифени аля дереджеде бе джермек, эр кеске ибрет олмакъ ичюн ынтылувнен яшамакътыр. Мен бу ёнелишни сайлап, омюрге тадбикъ эттим, чюнки къафамда «айтылгъан сёзнен, атылгъан окъ кери къайтмаз» ибареси шимди биле яшай. Мен энъ-эвеля миллетимизнинъ агъыр вазиетини козь огюне алып, арбий хызметнинъ мисли корюльмез агъырлыгъына, месулиетлигине даянып, миллетим «ерге урулмасын, юзю ерге бакъмасын», деген фикирнен яшадым, — деп кокюс кечирди Исмаил агъам.

Субет девамында онынъ терджимеий алындан баягъы меракълы малюматларны сечип алдым. Арбий хызметини башлагъанда топчы олгъан. О, 1935 сенеси Киев шеэриндеки Каменев адына артиллерия арбий окъув юртуна окъумагъа кирген, 1938 сенеси оны аляджы олып битирген. Бир йыл девамында Киевден 25 км авлакъта олгъан, о вакъытта «Бирзула», шимди «Котовский» деген ерде арбий хызмет кече. 1939-да Ленинграддаки Дзержинский адына артиллерия Академиясына окъумагъа кирген. Исмаил агъам окъугъанда, Тайбе тотам да огъуллары Эрикнен Ленинград шеэринде яшагъан. 1941 сенеси дженк башлана. Исмаил агъамны деръал фашист баскъынджыларына къаршы джебэге ёллайлар. Тайбе тотам деръал анда бир генералнынъ эвине кочькен. Исмаил агъам эсасен Москва, Ленинград, Балтыкъ джебэлеринде булунгъан. 1941 сенеси Москва дживарында дженклешкенде къолундан яралана, контузиягъа огърай. Джебэде 1942 сенеси онъа «Къызыл Йылдыз» ордени», «Улу Ватан Дженки» ордени, 1943 сенеси къараманлыгъы ичюн кене «Къызыл Йылдыз» эм де «Улу Ватан Дженки» орденлеринен такъдирлене ве даа 5 ордени ве пек чокъ медаллери бар. Мен онынъ джесюрлиги ве мердлигини акс эттирген бир торба мукяфатларыны корьдим. Онъа шимдики президент В. Янукович биле 1941—1945 ве Гъалебенинъ 65 йыллыкъ Юбилей медалини такъдим эткен. 1943 сенеси онъа «Арбий хызметлери» ичюн медаль берильген, 1960 сенеси «Богдан Хмельницкий» орденинен мукяфатлангъан. Джебэде о уйкен лейтенанттан башлап майор рутбесине котериле, дивизия командирининъ муавини оларакъ хызмет эте. Тайбе тотам агъыр дженк йылларында огълунен арбий эшелон иле Руссиенинъ Чкаловск шеэрине кеткен.

Дженк биткен сонъ, 1948 сенеси Исмаил агъам аилесинен Сахалинге ёлланыла. 7 йыл девамында о, анда полк командири ола. Сюргюнлик девринде Тайбе тотам огълунен Самаркъандда яшай, 1953 сенеси полковник унваныны алмагъа наиль олгъан Исмаил агъам 31 яшында командир олып, Сахалинде хызмет эткен. 1955 сенеси оны Одессагъа полк командири вазифесине авуштыралар. Шай этип, олар Украинада, Одесса шеэринде ерлешип къалалар.

Амет-Хан Султаннынъ япкъан къараманлыкъларыны, джесюр, мерд учуджы олгъаныны эшитип, ватандашынен пек гъурурланып, берабер хызмет эткен аркъадашларына ифтихарнен о акъкъында икяе эте, амма онъа Амет-Ханнен корюшмек насип олмагъан. Москвада яшап, чалышкъан белли адамымыз, генерал-майор Абляким агъа Гъафаров 1956 сенеси Одессагъа келип, Исмаил агъамнынъ эвинде мусафир олгъан, чюнки Исмаил агъам дженктен эвель онен яхшы таныш экен. Эки йылдан сонъ Одессагъа анамнен ве тотамларнен биз баргъан эдик. Абляким Гъафаровны Исмаил агъам акъыллы, тешкилятчы, муитни тез анълагъан ватанпервер, миллетини севген, адалет ичюн курешкен, эр адымда ярдым эткен, юксек левазимлерде чалышкъан, лекеси, тамгъасы, олмагъан буллюр киби темиз, акъийкъий зиялы, деп тарифлей. Бизим миллет акъсыз сюргюн этильген сонъ, арбий хызметте олгъанларгъа да бакъыш денъишкен, оларнынъ эписининъ саткъын, деген муури бар эди, агъзынънен къуш тутсанъ биле, девлетке ярамакъ мумкюн дегиль эди.

Бизим халкъны четлетмеге, аякъ асты этмеге, сен истесенъ генерал ол, къараман ол, эписи бир джедвельде тургъаныны Исмаил агъам яхшы биле эди, эм тез вакъытта бир ифтира, ботен бир леке япыштырмасалар, деп сакъына эди. Не къадар аля хызмет косьтер, илле бир мана тапып илитирлер, деген фикир къафасыны даима ёргъан. О манъа хатырасында сакълагъан бир вакъианы беян этти.

_«Мен о вакъытта полковник рутбесинде Одесса арбий къысмында хызмет этем, ильки кере Тайбенен экимиз Къырымгъа балчыкънен девалав санаторийсине бардыкъ, чюнки аякъларым, кемиклерим, тиз къапакъларым агъыра эди. Меним къырымтатар олып, полковник формасында олгъанымны корип, санаторийнинъ мудири шашты, буз бузлады. Деръал весикъаларымызны алды, шашмалады, не дейджегини бильмейип суаллер бермеге утанды. Сонъ озюне келип, бизге: «Весикъаларынъыз менде турсын, озюм къайтарып берермен», — деп, бир ай девамында эписи ерге хабер этип, сораштырып, къайтаджакъта къайтарып берген эди. Амма о вакъытта биз Тайбенен омюримизде бир кере фурсаттан файдаланып, бутюн Къырым ве Кавказны долашып кельген эдик. Тек телюке органларыны зияде раатсызлагъан эдик»_, — деп кулюмсирди о.

Мен бу ерде бир шейни къайд этмек истейим. Исмаил агъам бойле бир адисени хатырлап кечти. Одессагъа кельген сонъ онынъ пешине бир ярамаз, динсиз къазакъ арбийси тюшип, фитне, уйдурма акъаретлевлернен онынъ шанына бос-ботен ифтиралар япыштырмагъа тырыша, яни терджимеий алы тер-темиз адамны лекелемеге ёл къыдыргъан. Исмаил агъамнен берабер арбий хызметте булунгъан полк командири генерал-полковник лех  Радзиевский о вакъытта Одесса арбий округынынъ командармы экен. Исмаил агъамнен онынъ мунасебетлери яхшы, къырымтатарларнынъ вазиетини, оларгъа япылгъан адалетсизликни, акъсызлыкъны тюбю-негизинден тарихий нокътаий-назарындан билип, анълап, Исмаил агъама йылдырым тезлигинде ярдым эте, чюнки о бюс-ботен адалетсизлик атешинде янып кетеджегини яхшы анълай эди. Лех арбий генералы Радзиевский Исмаил агъам госпитальде девалангъанда, керек ерлерге мураджаат этип, онъа 80 % нефакъа берильмесини риджа эткен, чюнки о вакъытта айлыкътан 80 % нефакъа алмакъ ичюн, буюк делиллер олмасы шарт эди. Сакъат олмаса, балабан нефакъа алмакъ къыйын, амма шукюр Аллагъа, Исмаил агъамнынъ эписи мучелери еринде, къулакълары зайыф эшите.

1957 сенеси Исмаил агъам истифагъа чыкъкъан, 1967 сенесине къадар чешит тиббий муэссиселерде граждан мудафаасы курсларыны алып баргъан, сонъра Одесса дживарында топракъ саиби олып, бахчаджылыкънен огърашып башлагъан, анда эвчик къургъанлар, рахметли Тайбе тотамнен экиси язда анда отургъанлар, бугуньки куньде, огълу, келинлери, торун ве торунчелери онынъ башлагъан багъчаджылыкъ ишини девам эттирелер. 1999 сенеси рахметли Тайбе тотам Авамиль къызы Бекировагъа да «Ватан къорчалайыджысы» («Защитник Отечества») медали такъдим этильген эди. Исмаил агъам эр йыл Гъалебе байрамы мунасебетинен мытлакъа медальнен, пара мукяфатынен, эрзакъ махсулатларынен такъдирлене, яхшы арбий нефакъанен теминленген, я онынъ бунъа акъкъы бар да. 2010 сенеси Одесса шеэр голавасы Э. Гурвиц Исмаил Гъафар огълу Менадиевге Юбилей медалини (1945-2010 сенелери) тантаналы суретте такъдим этти, онынъ талийинде шай олды ки, о бабасынынъ адыны сойады этип алды, амма къартбаба ады бабасынынъ ады ерине олды. Шимди Исмаил Гъафарович Менадиев, деп айтыла. 94 яшында олгъанына бакъмадан, арбий олгъаны белли ола. Тимтик юре, эр кунь озю отургъан сокъакъларны кезе, шакъа-къората севе, сантырач оюнынен эглене. Исмаил агъам: _«Энди меним акъранларым, сафдашларым, достэшлерим, сой-сопларым чокъусы бу фаний дюньяны терк эттилер, лякин мен яшайым, бельки, бу табиатнынъ хатасыдыр, я да оксюз олгъанымдан Алланынъ манъа бир эдиесидир»_, — деп кокюс кечире.

Онынъ китап рафында белли шаир ве языджы Аблязиз Велиевнинъ дженк арбийлеримиз акъкъында чыкъаргъан джыйынтыкъларынынъ эписи текмиль, оларны лупанен окъуй. Китапларны онъа Нариман агъа Казенбаш ёллагъан. Бугунь де онъа эвлятлары буюк сайгъы-урьмет, мерхамет косьтере, эр адымда оны къайгъырып туралар. Бизим къартларымызгъа энди дикъкъат-итибардан гъайры бир шей керек дегиль.

_Одесса — Акъмесджит, 2011 с._

### ИЛЬХАМ ПЕРИСИНЕН БАГЪЛАНГЪАН ТАКЪДИР

1965-нджи йылнынъ майыс 1 куню. Кучюк колемде олгъан «Ленин байрагъы» газетасы бу куньден буюк колемде ве афтада учь кере чыкъып башлады. Рахметли анам, белли къырымтатар шаиреси Джеваире Меджитова газетанынъ ильки буюк колемде саныны корьгенде агълады. Эльбетте, бу къуванч козь яшлары эди. Мен исе о вакъытта мектепте окъуйым, янъы осип келеяткъан фиданым. Анамнынъ бизим халкъкъа менсюп олгъан бир гъает мусбет чизгиси бар эди ки, о, бир шейге къуванса, мытлакъа пакълава, къалакъай, кобете пишире тургъан. Чёль тарафлылар, догърусыны айтсам, хамыр ашына чокъ мейиль берелер, онынъ ичюн эвельде: «Ногъайлар хамыр ашлары ашап, козьлери къысылып къалгъан», дей экенлер. Эльбетте, анам шу куню козьайдын деп, гузель кобете пиширген эди.

Чокъ кечмеден, анам бир кунь уйледен сонъ пакълава япмакънынъ тедаригини корьди, догърусы, онынъ пакълавасыдай мен бир ерде корьмедим эм ашамадым, хамыр гъает юфкъа яйыла, сигар кягъыты киби. Манъа о бир шей айтмады, тек шекерден шербет азырла деди. Сабасына пакълавалар гузель табакъ устюне тизильди, «Ленин байрагъы»на кетемиз, деди анам. Тек бундан сонъ анъладым мен онынъ тедаригининъ манасыны.

Биз о вакъыт Чырчыкъ шеэрине якъында кочип кельген эдик. Иште, шу куню биз анамнен Ташкентке, «Ленин байрагъы» идаресине бардыкъ. Редакцияда догъру муаррир Абселям Ислямовнынъ одасына кирдик ве онынънен селямлашып, балабан табакъны маса устюне къойдыкъ. Шай дегендже къапы ачылды, — одагъа орта бойлу, гузель эндамлы, яш, эсмери кельген, къызыл черели, джиддий, маналы бакъышлы адам кирди. Бу ким экен, деп сорагъандже, рахметли Абселям агъа бизни онынънен таныш этти:

— Джеварие (Абселям агъа анама Джеварие, дей эди), газета буюген сонъ янъы хадимлер алдыкъ. Бу Риза Фазыл, шимдилик терджиман олып чалышаджакъ, сонъ бакъармыз. Онынъ аркъадашы Билял Мамбетнен де таныш олурсынъыз, — деп ташлады. — Сен, Джеварие, шаиресинъ, шиирлер язасынъ, Риза къардаш да шиириет багъчасына адым аткъанлардан бири, бири-биринъизге къол тутарсынъыз дейим. — Сонъ Риза агъагъа ба къып: — Кель, Риза, отур! Бу бизим шаиремиз Джеварие Меджитова, сен онынъ шиирлерини окъугъандырсынъ газетада. О, шаире олмакънен бирге пакълавагъа да пек уста, — деп кульди. — Бу онынъ къызы — Сейяре. Мен беллесем, ат туягъын тай басар дегенлер, о да къалем тепретир, эльбет.

Деръал, чанакъларгъа пакълава къоюлып болюклерге даркъатылды, не ичюндир рахметли анам бойле къавалты япувдан ич къачынмай эди, аксине къуванып, севинип азырлай тургъан. Къайткъанда, Риза агъа бизнен самимий сагълыкълашып, адресимизни къоюн дефтерине язып алды. Анам оны мусафирликке давет этти.

Шай этип, биз онен чокъ йыллар девамында къатнаштыкъ, о биринджи кере эвимизге Эшреф агъа Шемьи-заденен кельген эди, сонъра онынъ рахметли анасы Эсма апте ве дигер догъмушлары бизим шеэримизде яшагъанындан себеп чокъ келе эди, лякин бизни де унутмайып ал-хатиримизни сорап турды. Меним анъымда Риза агъа, анам халкъ яратыджылыгъыны теренден бильгени ичюн, эр вакъыт джеп дефтерине онынъ айткъан ибарелерини, аталар сёзлерини, чынъ ве манелерни деръал яза тургъан. Мен Риза агъаны 44 йылдан берли билем, лякин онынъ бильмеге, сорамагъа ынтылгъаны хатырамда муурленип къалгъан, чокъ языкъ ки, джеп дефтерине язмагъа алышмадыкъ, сонъ вай сорап язмадым, деп пешман этемиз. Амма Риза агъа, мен беллесем, эпсини етиштирген, кениш даирели, янъылыкъкъа адым аткъан, огренемен, къафамны бильги къутусына чевирейим, деген инсанлардан бири.

О, бизим эвге бир кельгенде, мен онынъ сой-соп терегини сорадым, тамыры, пытакълары, япракъ, чечеклери, гъонджелеринен меракъландым. Шай этип, эр кельгенде онынъ бутюн сой-акърабасыны тюбю-негизинден огрендим десем янълыш олмаз, онынъ ичюн тамырлары акъкъында ильки саифеде токъталмакъ истейим.

Эмир-Усеин огълу Аджи-Мухаммед Риза Фазыл 1928 сенеси майыс 30 куню Къарасувбазар янында, Къарасув озени боюнда ерлешкен Барын (Вишенное) коюнде кой оджасы Сеит-Фазыл огълу Эмир-Усеин челебининъ къорантасында дюньягъа кельди. Эвельде челебилер деп акъикъий зиялы, къавий иманлы, берген сёзюнинъ саиби, ваденинъ устюнден чыкъкъан, кимсенинъ акъкъына кирмеген, намусына токъунмагъан адамларгъа айтылгъан. Анасы белли Къарасувбазар шейхлеринден Эмир-Ильяс шейхнинъ уйкен къызы Уркъие тотай къартанасы ола, анасы исе Эсма-Шерфе. аиледе Риза агъа ве огълан къардашы Ридван агъа сагълар, мен онынъ рахметли олгъан Сыдикъа аптеси ве Усние къардашынен шахсен таныш эдим, олар да Чырчыкъта яшай эдилер. Риза агъанынъ бабасы Тобен-Сарайда, сонъра Барында, Кокташта (Синекаменка), Судакъта — Шеленде (Громовка), Эски Къырымда, шу райондаки Акъчора Вакъуфы коюнде, дженк вакътында исе Ишунь ве Челеби-Эли койлеринде оджалыкъ япты, шундан себеп Риза агъалар дёрт бала дёрт ерде догъгъанлар: Сыдикъа аптеси — Шеленде, Риза агъа — Барында, Усние апте — Кокташта ве кенджетайлары Ридван — Эски Къырымда. Чокъ языкъ ки, сюргюнликте Ватангъа авдет олмайып, Сыдикъа апте 2000 сенеси, Усние апте 2004 сенеси Чырчыкъта фаний дюньяны терк эттилер, къардашы Ридван агъа Санкт-Петербургда отура, онынъ огълу Леонид Фазылов исе Америкада яшай.

Мен бир шейни къайд этмек истейим, Риза агъанынъ бабасы пек эрте бабадан оксюз къала, лякин бир кедер, маниаларгъа бакъмадан билимге мейиль берип, оджа олып чыкъа, бутюн анълы омрюни яш несильни окъутмагъа тербие этмеге багъышлай. 1932 сенеси бабасы Къарасувбазар районы Кокташ коюнден Эски Къырым мектебине ишке авуша, амма 1934—35 сенелери чалышкъан мектеп ве Риза агъалар отургъан азбар шимди де тура. Мен рахметли анасы Эсма аптенен корюшкенде, Риза агъанынъ балалыгъы акъкъында икяе этмесини риджа эткен эдим, хатырамда сакълангъан левханы кетирмек истейим.

Риза агъа яш олгъанда пек юваш, агъыр-сабыр олгъан, дёрт яшына къадар лаф этмеген, сонъра анасы оны бу себептен къайдадыр, азизлерге алып баргъан. Оны 5 яшында бала мейданчыгъына (бала багъчасы) бергенлер. О вакъыт Эски Къырымда бала багъчасы шай деп айтыла эди. Анда окъумагъа, ариф язмагъа, ресим сызмагъа огренген, лякин кене лаф этмеген, атта тербиеджи эвге келип ана-бабасындан: «Бу бала бельки эвде лаф этедир?» — деп сорай экен.

Риза агъанынъ бабасыны Эски Къырымдан 18 км. ердеки Акъчора Вакъуфы коюне мектеп мудири оларакъ ёллайлар ве Риза агъа шу мектепте окъумагъа башлай. О, бир йылда экинджи ве учюнджи сыныфларны битирип, учюнджи сыныфкъа кече, о вакъытта бойле мумкюн экен. 1938 сенеси 4-нджи сыныфны битирген Риза агъаны бабасы Кефедеки 3-нджи орта татар интернат-мектебининъ 5-нджи сынфына окъумагъа ерлештире. Аптеси де анда окъуй эди. Лякин келеджек окъув йылында, яни 1939 сенеси бабалары оларны Кефеге дегиль де, койге якъын ердеки Цюрихталь — Джайлав (Золотое поле) орта рус интернат-мектебине алып бара. Амма ана тилинде 5-нджи сыныфны битирген Риза агъаны, яшы кучюк деп, 6-нджы сыныфкъа алмайлар, кене 5-нджи сыныфкъа отурталар. Шай этип, о 5-нджи сыныфны эм татарджа, эм русча битире. Бойле этип, дженк башлана, алманлар кельгенде, Риза агъа 7-нджи сыныфта окъуй экен.

Бабасы эски оджалардан олып, броннен къалдырыла, джебэге алынмай ве, табиий ки, толусынен оккупацияда къала. Олар яша гъан койлеринден узакъ олмагъан Ишунь (Татар Ишуни) коюнде яшагъанлар. Анда Эмир-Усеин оджа балаларны топлап, Къур’ан окъувыны тешкиль эткен ве Риза агъа да шу мектепте окъугъан. Айны вакъытта бабасы Къырым Мусульман комитетининъ азасы олгъан. Сонъра олар Челеби-Эли (Льговское) коюне кочькенлер, анда СеитФазыл къартбабасынынъ эви бар экен, 1943 сенеси шу эвге кочип яшайлар. Бабасына анда оджакъай дейлер, урьмет этелер. Олар яшагъан койде джемаат эви бар экен, акъшамлары халкъ топлангъанда бабасы джемааткъа «Азат Къырым» газетасыны окъуй. Эльбетте, Совет ордусы кельген сонъ, эм Мусульман комитетининъ азасы олгъан, эм де газета окъуп, алманлар файдасына тешви къат ишлери алып баргъан оджаны 10 йылгъа къапайлар. Эмир-Усеин оджа 1967 сенеси 66 яшында Чырчыкъта вефат этти.

1944 сенеси 18 майыс сюргюнлигинде Риза агъанынъ аилеси шимальге, яни Кострома виляетининъ Макарьев районына тюше. Анда оларны Унжа озенининъ о бир тарафына чыкъарып, шеэрден 15—20 км. дагъ ичиндеки бош баракларгъа ерлештирелер. Шу йылы анда пек чокъ адам ачлыкътан оле. Риза агъалар зар-зорнен ачлыкътан къуртулып, сагъ къалалар.

1952 сенеси акъшамлыкъ ишчи-яшлар мектебининъ 7-нджи сыныфыны битирип, Риза агъа Кострома шеэриндеки тиджарет техникумына кире. 1955 сенеси техникумны къырмызы дипломнен битирип, Самаркъанд тиджарет институтына имтиансыз кире ве 1959 сенеси онынъ икътисадият шубесини битире.

Бу девирде, яни 1957 сенеси Ташкентте «Ленин байрагъы» газетасы чыкъып башлай ве газетада Риза агъанынъ къыскъа хаберлери ве ильки шиирлери басыла.

1959 сенеси Риза агъа институтны битирип, Къыргъызыстаннынъ Ош шеэрине чалышмагъа кетти, лякин иджадий тамыры да токътап къалмады, аксине зияде тепренди, Билял Мамбетни исе Чырчыкъ шеэрине ёлладылар, о да шиирлер язып башлагъан эди. 1965 сенеси «Ленин байрагъы»нынъ колеми буюген сонъ, экисини де газетагъа ишке давет этелер. Риза агъа 12 йыл девамында «Ленин байрагъы» газетасында эдебият ве санат болюгине мудирлик япты, тек шиириет ичинде къалмады, фольклор, дин меселелеринен де огърашты, о эр вакъыт эдебият, санат инкишаф этмесине салмакълы иссесини къошып кельди. 1970 сенеси Ташкентте ильки «Наврез» адлы шиирлер джыйынтыгъы чыкъты. Къач йыллар девамында Эшреф Шемьи-заде, Шамиль Алядин, Решид Мурад, Энвер Селямет, Джеваире Меджитова, Черкез-Али киби языджы ве шаирлернен, бесте кяр лар Февзи Алиев, Ильяс Бахшишнен, йыр джы лар Сабрие Эреджепова, Сакине Налбантова, Зейнеп Люманованен алякъада булунды, къонушты, къатнашты. Миллий арекетнинъ фааллери Мустафа оджа Халиловнен, Бекир Умеровнен, Изет Хаировнен, Джеппар Акимовнен, Идрис Асаниннен, Мустафа Селимовнен даима корюшип, бу джерьяндан да четте къалмады. Керек олса эмегини, вакътыны аямады, эр адымда ярдым этип, къол тутты. Бу инсанларнынъ тесири онынъ бутюн аятына, арекетлерине, иджа дына сильтем бергендир. Риза Фазыл тек шиириет къафесинде къапалып къалмады, къаерде акъыл, идрак, ферасет, корюв даиреси, тешеббюс талап этильсе, шу ерде олып чешит сааларда иджат этмеге тырышты. Чокъ шейлерни о озюне япмакъ борджлум, деп сайды. Меселя, анасы пек диндар олгъан Риза агъанынъ яшлыкътан диний муит рухиетине синъип къалгъаны тесадуфий дегиль ки, о, мукъаддес китап сайылгъан Къура’ны Керимни тарихымызда биринджи олып ана тилимизге изаатлы терджиме япты. Бунъа къошма оларакъ «Буюрынъыз дуагъа», «101 дуа» китапларыны чыкъарды, бу китаплар къайсы дувагъа барма халкъымызнынъ элинден тюшмей.

52 йыллыкъ иджадий фаалиетинде, умумен алгъанда, о 30-гъа якъын китап чыкъарды, эписи чешит жанрларда: шиириет, несир, фольклор, эдебият тарихы, аджайип инсанлар акъкъында очерклер ве иляхре. О, эски девир классик шаирлеримизни акъкъа-ярыкъкъа чыкъарды: Махмуд Къырымлы, Халиль огълу Али, Гъазаий, Ашыкъ Умер, Джевхерий ве иляхри.

Мен даа бир вакъианы хатырлатмакъ истейим: Ташкентте олгъанда Озьбекистан Компартиясы Меркезий Комитетине мектюплер язып, 1967 сенеси Гъафур Гъулам адына нешриятта къырымтатар эдебияты болюги ачылмасына, 1976 сенеси исе «Йылдыз» эдебият меджмуасы мейдангъа кетирильмесине (башта о альманах олып чыкъты) эсас себепчилерден бири эди. 1979 сенеси декабрьде Риза Фазылнынъ Ташкентте Комсомол голю янында ерлешкен кафеде 50 йыллыгъы къайд этильгенде, рахметли анам онъа багъышлап бир чынъ тарзында айтым окъугъан эди. Шу сатырларны толусынен кетирмек истейим:

#### АЙТЫМ

(Риза Фазылнынъ 50 йыллыгъына багъышлана)

«Ат — мураттыр»  
(Аталар сёзю).  
Риза, Риза экенде,  
Риза бойдакъ экенде,  
Озю олгъан пек дызман,  
Таныш олгъан коп къызман,  
Гузеллерге сёз къаткъан,  
Къашын-козюн ойнаткъан.  
Эм ошагъан тёреге,  
Козюн къыскъан Зореге,  
Зоре тургъан эленълеп,  
Риза кельген джеленълеп,  
Ёл алгъанлар узакъкъа,  
Тюшмейик деп тузакъкъа.  
Чокъ вакъытлар кечмеген,  
Ракъы-шарап ичмеген.  
Джиддий язып башлагъан,  
Къуйын-хулкъын ташлагъан.  
Яза тынмай, токътамай,  
Озюни ич макътамай,  
Хыдырлезде къыр ашкъан,  
«Наврез»ини яраткъан.  
Сеси кете эрекке,  
Йыры — мельэм юрекке,  
Къалем онынъ сырдашы,  
Халкъ иджады ёлдашы.  
«Ишлегенлер — тишлеген»,  
Аты бавун кишнеген.  
Риза минген чал аткъа,  
Шайтип еткен мураткъа.  
Кевделенди Амет-Хан  
Халкъ батыры — Къараман,  
Тильде дестан эр бир ань,  
Окъуй оны бинъ-бир джан.

Кене де хатырлавларыма къайтмакъ истейим, чюнки Риза агъанен эр бир корюшкенде ондан илле бир янъы, тафсилятлы малюмат ала эдим. Бутюн омюрини эдебияткъа хызмет этювге багъышлады. О чокъ йыллар «Йылдыз»да шиириет болюгининъ мудири ве меджмуанынъ месуль кятиби вазифелеринде чалышты ве шимди де анда баш муаррир муавини вазифесинде чалышувыны девам этмекте. Баягъы изленюв ве тедкъикъатлар алып барды. Мерхум языджымыз Сафтер Нагаевнен берабер «Къырымтатар эдебиятынынъ тарихы»ны яратты. ХVII асырнынъ мешур шаирлери Ашыкъ Умернинъ ве Мустафа Джевхерийнинъ экишер томлыкъ китапларына дюнья юзю косьтерди. 1979 сенеси «Федакярлыкъ» очерклер, дженкчи къадынларымыз акъкъында «Аналар яш экенде» джыйынтыкъларыны нешир эттирди. 1989-нджы йылы Риза агъанынъ Озьбекистанда семерели иджа дий къазанчларыны козь огюне алып, онъа «Озьбекистанда нам къазангъан медениет хадими» фахрий унваны берильген эди.

1991 сенеси «Йылдыз» меджмуасы, «Янъы дюнья» газетасы, нешрият болюги ресмий суретте Акъмесджитке кочип кельди. Шу йылы II Къурултайнынъ делегаты, Миллий Ме джлиске аза сайланды, 1995 сенеси яшагъан Богъурча коюнде дин джемиетини мейдангъа кетирди, онъа реис олды, аджылыкъкъа барып кельди. Шу йылы Къырым мусульманларынынъ I Къурултайында тефтиш комиссиясынынъ азасы, 1999 сенеси II Къурултайда шу комиссиягъа реис сайланды ве онда шимди де аза. О, «Йылдыз» муарририети эркянынынъ да азасыдыр. 2002 сенеси онынъ «Татарлы гъым» шиирлер топламы ве «Ирмакълар» китаплары дердж этильди. 2007 сенеси о, языджы аркъадашлары Аблязиз Велиев ве Дилявер Османнен бирликте чокъ гъайрет этерек, Къырымда мустакъиль Къырымтатар языджылары бирлиги тешкилятыны мейдангъа кетирмеге наиль олды ве мерхум шаиримиз Шакир Селимнинъ теклифинен шу бирликнинъ реиси олды.

Тюшюнип бакъсакъ, Ватангъа авдет олув бош ерде пейда олмады, нидже-нидже яшларымыз бу адалетли куреште къурбан олдылар. Шимди де къол къавуштырып отурмаймыз, акъ-укъукъларымызны, девлетчилигимизни тиклемек огърунда куреш алып барамыз, эдебиятчылар, языджылар тильни, эдебиятымызны сакълав саасында хызмет этелер. Риза агъамыз акъсакъал языджы олгъанына бакъмадан, яш несильге ярдым эте, чешит эдебият ёнелишлеринде бугунь де ог сырада адымлай. Риза агъа, мешур классик шаиримиз Эшреф Шемьи-заденинъ садыкъ шегирти оларакъ, онынъ 100 йыллыгъы мунасебетинен «Аслыхан» дестаныны, А. Пушкиннинъ «Бахчасарай чешмеси» терджимесини, шаирнинъ 3 томлыгъынынъ томыны, онынъ аятына багъыш лангъан махсус фото-альбомны, дивар такъвимини — эписи олып 6 китапны неширге азырлады. Бунен бирге озю де бутюн языджыларымызнынъ Эшреф Шемьизадеге ба гъышлап язгъан шиирлеринден, языджыларнынъ ве дигер медениет эрбапларынынъ шаир акъкъында хатырлавларындан ибарет «Шаир намын халкъ сакълар» адлы китабыны бастырып чыкъарды.

Риза агъа даа яшайджакъ, даа чалышаджакъ, иджат этеджек. Алла онъа сагълыкъ, узун омюр берсин де, онынъ бутюн ниетлери ве макъсатларынынъ ерине кетирильмесине ярдымджы олсун! 80 яшына кельген Риза агъаны бу мунасебетнен джан-юректен хайырлар экеним, мен макъалемде Риза Фазылнынъ ким олгъаныны къалем иле аз-бучукъ тасвирлеп олгъан олсам, озюмни бир тамчы бахткъа иришкен бир инсан, дер эдим.

_2008 сенеси_

### ИДЖАТНЕН ЧЕМБЕРСАЧ БАГЪЛЫ ОМЮР

Эр бир иджаткяр сагъ экенде бу дюньяда озюне мунасип бир ер ала, бу фани дюньяны терк эткенде келеджек несиллерге озь иджадыны мирас этип, аятыны къалдыргъан эсерлеринде девам эттире. Фикиримни тасдикълаяракъ, рус шаири Евгений Евтушенконынъ: «Шаирнинъ олюми — языджынынъ, бельки, экинджи яшлыгъы, демек мумкюн», деген белли ибаресини хатырлатмакъ истейим.

Мен якъында бу фани дюньяны терк эткен белли несирджи, тедкъикъатчы, тенкъитчи, истидатлы журналист Сафтер Нагаев акъкъында базы хатырлавларымнен пайлашмакъ истейим.

1963 сенеси анам, Джеваире Меджитованы, къыдырып онынънен берабер Ялта педагогика техникумында окъу гъан досту, йырджы Сакине Налбантова бизге кельген эди. Шу куньлерде о, Чырчыкъ дживарында ерлешкен раатлыкъ эвинде экен. Шу раатлыкъ эви янында белли къырымтатар шаири Энвер Селямет аилесинен яшай эди. Сакине апте бизде бир гедже къонып, сабасына кене раатлыкъ эвине къайтты. Мен о вакъыт 10—11 яшларында осьмюр, энди шеэр газетасына рус тилинде макъалелер язып башлагъан девирим эди. Анам исе къазах  ве озьбек мектеплеринде окъув-тербие ишлери боюнджа мудир ве рус тили дерслерини алып бара эди.

Биз Сакине аптени ёкълап бармакъ ниетинде олгъан бир куньде эвимизге Энвер агъа Селямет келип, эртеси куню оларнынъ эвинде йырджы Сакине Налбантова, шаир Решид Мурад ве яш журналист Сафтер Нагаев мусафирликте оладжакъларыны айтып, бизни де давет этти.

Биз баргъанда мусафирлер даа кельмеген. Гъает мусафирчен Энвер агъа оларны къаршыламагъа кеткен, апайы Никяр апте хамыр басып чиберек пиширмек тедаригини коре.

Ниает, кулькю, шаматанен мусафирлер де кельди. Къапыда эллерини яйып Энвер агъа, сонъ Решид Мурад ве Сакине апте пейда олды, оларнынъ артындан кесментик, орту бойлу, кулерюзьлю бир яш кирди. Сафтер Нагаевнен мен, иште, бойле танышкъан эдим. Озюни таныштыраракъ, чокъ лаф этмеди. Ташкент девлет университетининъ журналистика болюгини битиргенини, язмагъа авеслиги олгъаныны, догъма Алушта тарафындан олгъаныны къыскъадан айтты. Къаведен сонъ донатылгъан софра башындаки субет кеч маальгедже девам этти. Учь шаир шиириет багъчасына кирип, сонъ бульбульге сёз берильди. Сакине апте «Мени гъамдан азат эйле», «Дагъларнынъ ёллары» тюркюлерини озюне хас дуйгъунен йырлады. Шиириет акъкъында Решид Мурад чокъ сёз юрсетти. Энвер агъанен анам онынъ фикиринен разы олып къошулалар, базыда исе итираз да бильдирелер. Сафтер агъа да бу учь шаирнинъ къызгъын мунакъашасына къошулып, фурсаттан файдаланып озь фикирлерини бильдирмеге тырыша. Сакине апте де четте къалмай, шаирлер онынъ фикирлерини де дикъкъаткъа алалар. Сафтер Нагаевнен ильки корюшювимиз, иште, бойле кечкен эди.

Арадан баягъы вакъыт кечти. Куньлернинъ биринде анам, эр вакъыттаки киби, «Ленин байрагъы» газетасына озь шиирлери ве макъалелерини алып барды. Мен де бардым. Коридорда бизни эки къоллап, кулер юзьнен Сафтер агъа къаршылап алды. «Джеваире апте, окъувымны, арбий хызметимни битирип, мен энди редакцияда санайы болюкте чалышам, манъа да макъалелер алып келинъиз», — деп бизни баш муаррир Абселям Ислямовнынъ одасына озгъарды.

Мен янъылмасам, Сафтер Нагаев «Ленин байрагъы» газетасынынъ редакциясында 1965 сенеси чалышып башлады. Иште, бундан сонъ биз онынънен мунтазам суретте корюше ве къонуша эдик. Корюшкен сайын анама: «Джеваире апте, сиз ири санайы шеэринде яшайсынъыз, чокъ халкъымыз истисалда чалыша, илери ишчилер, муэндислер акъкъында язып кетиринъиз», — деп риджа эте тургъан. Озю исе къыс къа вакъыт ичинде макъалелер, очерклер язып, энъ махсулдар, къалеми пишкин журналистке чевирильди. Рахметли анам Сафтер Нагаевнинъ болюгине чокъ материаллар бергендир. Онынъ яхшы бир адети бар эди. Анама макъалесини алгъаны, онынъ анги ерлерини тюзеткени, макъале не ва къыт чыкъаджагъы акъкъында илле язып хабер эте эди.

Онынъ вефатындан сонъ манъа бу сатырларны язмакъ пек къыйын келе, аджынып язам, юрегим сызлай, козьлерим яшлана. Инсан бир кереден ёкъ олды кетти. О, анамнынъ дженазесине ве бутюн дуаларына кельген эди. Къырымгъа къайтып кельген сонъ манъа (Чырчыкъкъа) мектюп язды: «Сейяре, санъа бир-эки риджам бар. Сен билесинъ, мен бакъып, къол къавуштырып отургъан адамлардан дегилим. «Гъурбетликте къалгъан эдждатларымызнынъ хатырасына» деген китап азырладым, ананъ ве Энвер агъанынъ (Селяметнинъ) башташ фотоларыны ёлласанъ, пек къуваныр эдим. Сен буны япарсынъ деген умютим къавий. Тез вакъыт ичинде ёлла. Къырымгъа кельсенъ, манъа кель, къуванырым».

Мен деръал ишке кириштим. Сабасына рахметли Энвер агъанынъ омюр аркъадашы Никяр аптеге барып, башташ ресими кереклигини айттым. Амма Никяр апте Энвер агъа гъа башташ яптырмагъаныны эшиттим. Мен бунъа баягъы шаштым. Эльбет, бу алнынъ джиддий бир себеби бардыр. Мен озюм, анамнынъ йылы кечкен сонъ, усталарны ча гъыртып, ай ве йылдыз ойдурып, башташ яптыргъан эдим. Бойлеликнен, таныш фотограф Лиля Бештиевагъа (о шимди де Чырчыкъта яшай) мураджаат этип,башташнынъ ресимини чыкъартып, мектюпнен Сафтер Нагаевнинъ адресине ёлладым.

Энди озюм де Къырымгъа кочип кельдим. Ана-топракъкъа кельген сонъ биринджи зияретим — Сафтер агъа хаста яткъаныны эшитип, хатир сорап онъа бардым. Манъа бакъып къуванды, бель устюне турды. «Сагъ ол, Сейяре, кельгенинъни Риза агъа айтты, келирсинъ деп беклеп отурам. Ресимни алдым, амма теэссюф ки, китапнынъ башы ястыкъта, не вакъыт чыкъаджагъы белли дегиль», — деди кедерленип. Догърусыны айтсам, бу адамнынъ вазиетини корип шаштым. Даа тюневин тыныш бильмеген сагълам инсан тёшекте ята, бир тарафы джансыз, зорнен лаф эте. Баягъы отурдым. О чокъ лаф этти, баягъы шейлерни хатырлады. Мен исе онынъ вазиетине аджынып, агъыз ачып оламайым, меджалсызланып къалдым. Сабырлы, эр шейге даянгъан омюр аркъадашы Шукрание апте: «Сафтер, ят, раатлан, чокъ отурдынъ, агъызынъ япылмады», — деди, амма Сафтер агъа ятмады, ястыкъкъа ясланып лафыны девам этти. Онынъ вазиетини корип, къайтмагъа ашыкътым, о кене кель, деп манъа къол саллады.

Ондан чыкъып аптеме бардым. «Сафтернинъ алы на сыл?» — деп сорады о. Мен джевап ерине агълап йибердим. «Бир шей айтма», — деп аптем де козьяшларыны сильди. Эки догъмуш аптем Диляра Ислямова Ташкентнинъ меркезинде яшай эди. Анда къалгъан халкъымыз онынъ эвинде топланып башлай, Сафтер агъа да бара тургъан. 1996 сенеси оны Къурултайгъа делегат оларакъ сайлагъанда, анда яшагъан сойсопларым, языджы, журналист деп, эписи онъа къолтутып, рей берген эдилер.

Мен даа бир шейни къайд этмек истейим. Бизим миллетке менсюп бир чокъ мешур адамларны Сафтер Нагаевнинъ башта газета саифелеринде, сонъра язгъан китапларындан бильдим. О, къалеми отькюр, дюньябакъышы кениш ве терен, эр шейни ольчеп бичкен несирджилерден бири эди. Сафтер агъа озь къараманларыны башта озю тафсилятлы огрене, сонъ окъуйыджыгъа такъдим эте эди. Меселя, Исмаил Гаспринский, Бекир Чобан-заде, Ибраим Факидов акъкъында гъает толу ве тафсилятлы малюматны мен Сафтер Нагаевнинъ эсерлерини окъуп бильдим. Онынъ къараманлары чыдамлы, къавий ирадели, омюр чельтери, сынавлардан, къарсамбалардан кечкен, бизим арамызда яшагъан адий инсанлардыр. Амма ким ве не акъкъында язса да, озь ишине гъает месулиетли янаша тургъан. Не къадар ерлерге барып, нидже адамларнен корюшип, чокъ вакъытлар китапханелерде отурып, малюмат топлады, инджи киби сачылгъан сатырларны къыдырып тапып, классик шаирлеримизнинъ сымаларыны кевделештирди, пек чокъ араштырувлар кечирип, кимсеге белли олмагъан саифелерни гъайрыдан тикледи. Омюрининъ сонъки кунюне къадар озь зенаатына садыкъ къалды, озь иджадындан рух ве кучь алды. Ана-Ватанда нешир этильген «Иште санъа Чобан огълу!», «Девир аралыкъларында», озьбек тилинде «Исмаил Гаспринский ва Туркистан» китаплары менде унутылмайджакъ терен теэссуратлар къалдырды. Гъурбетликте чыкъкъан китапларыны дикъкъатнен окъуп чыкъкъан эдим, эписининъ мундериджесини яхшы билем.

Сафтер Нагаев «Ленин байрагъы» газетасында 22 йыл болюк мудири, эдебий хадим оларакъ чалышты. 1987 сенеси Озьбекистан Языджылары бирлигинде къырымтатар эдебияты боюнджа меслеатчы олып чалышты. Бу девир ичинде Ахмад Яссавий адына халкъара мукяфатнынъ саиби олды, 1998 сенеси Озьбекистаннынъ «Достлукъ» орденинен такъдирленди. Лякин языджы ичюн энъ буюк мукяфат — о бутюн омюрини эдебияткъа багъышлады, халкъ арасында сайгъыитибар къазанды, танылды. Гонълюне якъын адамларны федакяране эмегинен акс эттирди, сахралар алевинде, керек олса, янды, девир аралыкъларындан иркильмей кечти, Исмаил Гаспринскийнен Туркистанны бойлады, Бекир Чобанзадени озь халкъына такъдим этти, омюрининъ сонъунда Эшреф Шемьи-заде адына эдебият мукяфатыны алып, бизнен сагълыкълашып, сонъки, къайтмаз ёлгъа кетти.

Аллахнынъ рахметинде олсун.
