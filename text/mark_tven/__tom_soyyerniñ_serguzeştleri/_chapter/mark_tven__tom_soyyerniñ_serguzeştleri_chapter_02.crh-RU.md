## Экинджи баб

Джумаэртеси.
Яз тазе, къайнакъ аятнен парылдамакъта эди.
Эр бир къальбде йыр янъгъырамакъта, эгер де бу яш инсаннынъ къальби исе, йыр дудакълардан тыгъырып тюшмекте эди.
Адамларнынъ чересинде къуванч, адамлар тендирист-тендирист адым аталар.
Беяз акациялар чечекке комюльгенлер, этрафкъа мис-къокъу сачмакъталар.
Шеэр артындаки Кардиф дагъы ешилликлерге комюльген. Дагъ аджайип, гъамсыз, озюне джельп этиджи бир мукъаддес ер киби корюнмекте.

Том бир къопкъа киреч ве узун фырчыны алып, сокъакъкъа чыкъты.
Исаргъа назар ташлагъанынен къальбинде юва къургъан къуванчы бир аньде гъайып олып кетти, къальби эфкяргъа толду.
Отуз ярд узунлыгъында, докъуз фут юксеклигинде тахта исар!
Аят мантыкъсыз, яшайыш агъыр юк олып корюнди.
Терен кокюс кечирип, фырчыны киречке батырды, энъ юксектеки тахтанынъ устюнде юргюзди, сонъра бу арекетини текрарлады ве токътады: сыланмагъан къоджаман исарнынъ тахталары янында мынавы беяз ёлачыкъ не! Кейфи сонъ дередже бозулгъан Том терек астына чевилип отурды.

Шу арада ёл къапыдан Джим чапып чыкъты, онынъ къолунда тенеке къопкъа бар эди,о «Буффалонынъ къызлары» тюркюсини йырлай эди.
Том шеэр насосына барып сув кетирмекни олмайджакъ бир иш деп сая эди, лякин шимди о, бу ишке башкъа козьнен бакъты.
Насос башында эр даим адам чокъ ола.
 Акътенлилер, мулатлар, къаратенлилер; огъланчыкълар ве къызчыкълар невбет беклеп отуралар, раатланалар, оюнджакъларынен алыш-вериш япалар, къавгъа этелер, котеклешелер, чаяланалар.
Насос оларнынъ эвинден олса-олса юз элли метр авлакътадыр, амма Джим анда бир саат къадар алдана, эр кереси оны барып чагъырып кельмек керек ола.

– Эшитесинъми, Джим, – деди Том, – истесенъ, исарнынъ мынавы ерчигини сыла, мен исе сувгъа барып келейим.

Джим башыны саллады: – Олмаз, масса Том!
Кала Мала ханым-эфенди ёлда-изде кимсенинъ янында токътама, дос-догъру насоскъа барып кель, деди.
Даа о деди ки: «Мен билем, масса Том сени исар сыламагъа чагъыраджакъ, сен оны динълеме, озь ёлунънен кете бер». О деди ки:«О, исарны насыл сылагъаныны озюм барып бакъаджам».

– Сен онынъ айткъанларына къулакъ асма!

 Джим о, агъзына не кельсе, айта бере!
Бер къопкъанъны, мен бир аньде барып келирим.

О бир шей бильмез.

– Вай, къоркъам, масса Том, ихтияр ханым-эфендиден къоркъам!
О, меним башымны сувурып атар
 Валлайы, сувурып атар!

– Омы!
Кимсеге пармакъ тийсетмез, урса-урса, башынъа оймакънен урар! Эм де бу шейге ким къулакъ аса?
Керчек, о лаф этсе, ачувлы-ачувлы лаф эте. Эгер агъламаса, онынъ сёзлеринден ич бир еринъ агъырмай.
Джим, мен санъа шарик береджем.
Мен санъа беяз алебастрлы шаригимни беририм.

Джим шашмаламагъа башлады.

– Беяз шарик, Джим, гъает гузель, беяз шарик!


– Ойле олмагъа ойледир, чокъ гузель шей!
Лякин мен, кене де, масса Том ихтияр ханым-эфендиден къоркъам.

– Бундан да гъайры, эгер истесенъ, мен санъа аягъымдаки берчимни косьтеририм.

Джим олгъаны оладжагъы инсан баласы, Томнынъ татлы сёзлери астында ирип кетти.
О, элиндеки къопкъаны ерге къойды, алебастрдан ясалгъан шарик элине алды, аягъынынъ пармагъындаки безни чезеяткъан Томгъа дикъкъатнен бакъты.
Шу ань къолуна къопкъасыны алып, энъсесининъ агърысына биле бакъмайып, сокъакъ бойлап чапып кетти. Том исе исрарлыкънен исарны сыламагъа башлады. Полли апте элинде туфлиси, козьлеринде тантана – уруш мейданыны терк этмекте эди.

Лякин Томнынъ гъайрети чокъкъа етмеди, кунни шенъ-шерамет кечирмек истегенини хатырлады ве къальби даа зияде эзильди.
Ана-мына дегендже, эр анги иштен азат олгъан огъланчыкълар сокъакъкъа чыкъаджакълар, кезинеджеклер, ойнайджакълар, олар чешит-тюрлю шенъ оюнларны ойнайджакълар, ве эписи келип, агъыр ишнен огърашкъан Томнынъ устюнден куледжеклер.
Бу фикирнинъ озю биле оны атешлерге якъмакъта эди.
О, джебиндеки къыйметли шейлерни чыкъарып, козьден кечирди: къырыкъ оюнджакъ парчалары, шариклер ве бунъа бенъзеген олур-олмаз шейлер; буларны биревге берип учь-дёрт дакъкъа чалыштырмакъ мумкюн, лякин ярым саатлик сербестликни буларгъа сатын алалмазсынъ, эбет.
О, мал-мулькюни джебине ерлештирди ве къабар бермек фикиринден вазгечти, огъланчыкълардан ич бириси онынъ бу малына къызмаз.


Ве мына шу къара саниелер ичинде Томнынъ башына ильхам периси къонды!
Эбет, эбет, ильхам периси – энъ аздан аджайип, гениаль фикир!

О, элине фырчысыны алып, ишини девам эттирди.
Мына, узакъта Бен Роджерс корюнди.
Том энъ зияде онынъ къылынувларындан къоркъа эди.
Бен адымламай, аксине атлап-атлап кельмекте эди. Онынъ кейфи еринде эди.
О, алма ашай ве кяде бир сызгъырып ала, алдыгъы ашагъы ноталардан анълашылгъанына коре о, гемининъ дудюгине такълид эте эди: «дин-дон-дон; дин-дон-дон».
Якъынджа кельген сонъ о, сурьатыны эксильтти, сокъакънынъ ортасында турды, ашыкъмайып, мукъайтлыкънен, докъуз фут сувда тургъан «Буюк Миссури» гемиси киби айланмагъа башлады.
О, шимди эм геми, эм капитан, эм де сигнал берген чанъ эди. О, санки капитаннынъ еринде тура, эмир бере, ве озь эмирлерини озю эда эте эди.

– Токъта, машина, сэр!
Динь-дилинь-динь!
Геми яваштан четке чекиле, къалдырымгъа якъынлаша.

– Арткъа чек!
Дилинь-дилинь-динь!

Эки элини узатты ве белине кетирди.

– Арткъа чек! Дюменни сагъгъа бур!
Дилинь-динь!
Чшш-чшш-чшш!
Сагъ къолу буюк-буюк даирелерни чыза, чюнки онынъ бу къолу Къыркъ футлы копчекнинъ вазифесини эда эте.

– Когертенинъ солуны тут! Дюменни солгъа бур!
Дилинь-динь-динь!
Чшш-чшш-чшш!

Энди онынъ сол къолу айны шу даирелерни чызып башлады.

– Токъта, сагъ когерте!
Дилинь-динь-динь!
Токъта, сол когерте!
Илериге ве сагъгъа!
Токъта!
Сакин айда!
Динь-дилинь!
Чуу-чуу-у!
Бир уджуны ташла!
Тездже къыбырда! Эй, саильде тургъанлар! Не бакъып турасынъыз? Сыджымны ал! Бурун швартовкасы! Алкъаны багъанагъа кечир! Арт швартовкасы! Энди йибер!

Машина токътады, сэр!
Дилинь-динь-динь!
Шт!Шт!Шт!(Машина бувларыны чыкъара).

Том гемиге бакъмайып, ишини эп девам эте.
Бен онъа бакъып къалды ве бир дакъкъадан сонъ:

– Аха!
Къолгъа тюштинъми? – деди.

Том джевап къайтармады.
Аксине бир рессам киби, фырчысынынъ къалдыргъан сонъки изини дикъкъатнен сейир этти, сонъра яваштан фырчысыны кене исарнынъ тахтасында кездирди, сонъра арткъа чекильди – япкъан ишинден мемнюн адам киби бакъып турды.
Бен онынъ янына келип турды.
Къолундаки алманы корьген Томнынъ силекийлери акъты, лякин кене де, ич бир шей олмагъан киби ишини исрарлыкънен девам эттирди.
Бен:

– Эй, къардаш, кене чалыштыралармы сени? – деди.

Том бирден онъа айланып бакъты:

– А, сенсинъми, Бен!
Сени корьмегеним.

– Билесинъми, мен шимди ювунмагъа… эбет, ювунмагъа кетем!
Сен де ювунмакъ истейдирсинъ, э?
Санъа исе мумкюн дегиль, чалышмакъ керексинъ.
Эбет, эм де насыл чалышмакъ керексинъ!

Том онынъ бетине тикилип бакъты да:

– Сен нени иш деп саясынъ? – деп сорады.

– Я не бу иш дегильми?

Том исарны сыламакъны девам этириркен, джевап къайтарды:

– Бельки бу иштир, бельки де ёкъ.
Мен тек бир шейни билем: бу иш Том Сойернинъ гонълюне ята.

– Айтмаса? Бу иш сенинъ ичюн хош бир эглендже, демек истейсинъми?

Фырчы исар узеринде эп кезмекте.

– Хош эглендже дейсинъми? Не ичюн бу эглендже хош олмасын?
Огълан балаларгъа исар сыламакъ эр кунь къысмет этеми?

Меселенинъ янъы джеэти ачылды.
Бен алма кемирмесини токътатты.
Том рессамнынъ ихтирасынен фырчысыны арткъа-огге кездире, бир къач адым арткъа чекиле, сонъра кене исаргъа якъынлаша, бир къач штрих къоша ве япкъан ишини тенкъидий козьнен бир даа бакъып чыкъа, Бен исе онынъ эр бир арекетини козете, Томнынъ иши оны да озюне чеке.
Ниает:

– Билесинъми, Том, берсе, мен де бираз сылайым! – деди.

Том тюшюнджеге далды ве разы оладжакъдай олды, лякин сонъки дакъкъасында:

– Ёкъ, ёкъ, Бен… Бундан бир шей чыкъмаз.
Билесинъми, Полли тизе мынавы исар меселесинде пек титизлик япа, чюнки исар сокъакъкъа бакъа. Исарнынъ азбар ичине узанып кеткен тарафы олгъан олса санъа разылыкъ берир эдим.
Лякин исарнынъ сокъакъкъа бакъкъан тарафына кельгенде – о, меселеге пек джиддий бакъа – буюк бир мукъайтлыкънен сыламакъ керек. Бинъ дане… атта эки бинъ дане огълан баладан кереги киби сылай биледжек бир бала тапылмаз.

– Айтмаса?
Исар сыламакъ бу къадар джиддий бир иштир, деп беллемеген эдим.
Берсе, азачыкъ олса да… сылайым.
Мен сенинъ еринъде олгъан олсам, бир сание биле тюшюнип отурмаз эдим. Э, Том?

– Бен, сёзюм сёздир, фырчыны санъа къувана-къувана берир эдим, лякин Полли тизе… Мына, демин Джим да сыламакъ истеди, лякин Полли тизе онъа бу ишни ишанмады. Сид де сыламакъ истеди – онъа да изин бермеди.
Санъа бу ишни ишанып оламагъанымны энди анълагъандырсынъ?
— сен сыламагъа башласанъ, барып да бир де-бир шей чыкъып къалса…

– Олмайджакъ шей! Мен сенден ярамай сыламам.
Мен тек сылап бакъмакъ кереким.
Билесинъми, не: мен санъа мынавы алмамнынъ ортасыны беририм.

– Яхшы!
Ёкъ, ёкъ.
Бен, энъ яхшысы керекмей… мен къоркъам…

– Мен санъа алманынъ эпсини беририм – къалгъан алмамнынъ эписини беририм.

Том истер-истемез, фырчыны онъа туттырды амма къальби гизлиден къувана эди.
Сабыкъ «Буюк Миссури» гемиси куннинъ сыджагъында терлеп-пишип чалышыр экен, истифагъа чыкъкъан рессам онынъ янында, кольгеде янбашлап ята, аякъларыны саллай, алма кемире ве башкъа мына бойле саде балаларгъа тузакълар эшип ята эди.
Саде огълан балаларны тапмакъ къыйын иш дегиль: огълан балачыкълар Томны эриштирмек ичюн исар янына келелер ве исар сыламагъа башлайлар.
Бен такъаттан кесильгенине, Том исарнынъ экинджи невбетини Билли Фишерге янъы ясалгъан кягъыт йылан ерине сатты; Фишер ёрулгъанда онынъ ерини Джонни Миллер алды исар сыламакъ акъкъы ерине айландырмакъ къолай олсун деп узун йипке багълы олю сычавулны берди.
Саат артындан саат кечти, иш къызгъын-къызгъын эп девам этти. Уйлеге таба заваллы фукъаре огъланчыкъ Том зенгинликлер ичинде комюлип кеткен байгъа чевирильди.
Биз шимди сайып кечкен шейлерден гъайры Том алебастрдан ясалгъан он эки шарик, дудакъларнен чалынгъа «дудюк» парчасынынъ, кунешке бакъмакъ ичюн мавы шише къырыгъынынъ, макъарадан ясалгъан топнынъ, ич бир килитни ачмагъа истемеген анахтарнынъ, бор парчасынынъ графиннинъ джам къапагъынынъ, къалай аскерчикнинъ, эки дане бакъа баласынынъ, алты хлопушканынъ, бир козьлю мышычыкънынъ, бакъырдан ишленген къапы къоллугъынынъ, копек олмаса да копек багълагъан зынджыр парчасынынъ, пичакъ сапынынъ, дёрт парча портакъал къабугъынынъ, къырылгъан пенджере первазынынъ саиби олды.

Том вакътыны балабан компания арасында, ич бир шей япмайып пек хош ве шенъ кечирди, исар исе учь къат сыланды!
Эгер киречи битмеген олса, шеэрдеки огълан балаларнынъ астыны тюшюрир эди.

Том озь озюне: асылында яшайыш о къадарлыкъ бош ве аджыныкълы дегиль деди.
Озю даа бильмей турып, адамларнынъ арекетлерини идаре этмеге ярдым эткен улу бир къанун кешф этти: уйкен адам я да огълан бала бир де-бир шейге саип чыкъмагъа пек истесе, айны шей онъа къолайлыкънен берильмемели.
Эгер де о мынавы китапнынъ муэллифи киби улу ферасет саиби олгъан олса, о анълар эди ки, бизлер иш япмагъа меджбурмыз, оюн исе ойле бир шей ки, бизлер онъа алданмамалымыз.
Ве бу шей онъа не ичюн кягъыттан чечеклер ясамакъ, я да, меселя, дегирмен айландырмакъ – иш, кегль урмакъ ве Монблангъа котерильмек – зевкъ олгъаныны анъламагъа ярдым этер эди.
Ингильтереде зенгин джентельменлернинъ базылары дёрт ат екильген омнибусны идаре этелер, йигирми-отуз миль басып кечелер, эгер мына шу алидженап мешгъулиет оларгъа баягъы парагъа мал ола; лякин оларгъа айны шу, деерлик къолай олмагъан, эмеклери ичюн айны шу параны тёлеген олсалар, бу энди олар ичюн эглендже дегиль де, иш сайылыр. Олар шу ань бойле иштен вазгечер эдилер.

Хайли вакъыткъадже Том еринден къыбырдамады; аятында юз берген салмакълы денъишмелер узеринде тюшюнмекте эди. Сонъра адымларыны баш штабгъа – иш биткени акъкъында рапорт бермек ичюн догърултты.
