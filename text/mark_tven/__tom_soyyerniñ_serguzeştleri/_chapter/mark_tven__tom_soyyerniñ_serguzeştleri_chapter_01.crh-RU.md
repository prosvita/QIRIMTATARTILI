## Биринджи баб

–Том!

Джевап ёкътыр.

–Том!

Кене джевап ёкътыр.

– Къайда гъайып олып кетти бу огъланчыкъ?
-Том!

Кимсе джевап бермеди.

Къартий козьлюклерини бурунынъ уджуна кетирди ве козьлюклери устюнден оданы козьден кечирди, сонъра козьлюклерини манълайына кетирди ве оларнынъ астындан оданы бир даа сюзди.
Къартий козьлюклерини сийрек-сепелек кереги киби такъа, хусусан мына бойле, огъланчыкъ киби уфакъ-тюфек бир шейчикни къыдыргъанда такъа.
Чюнки бу онынъ кишилик такъкъан, онынънен джан-юректен гъурурлангъан козьлюклеридир: оны ялынъыз «савлет ичюн» такъа тургъан.
Асылында къартийге козьлюкнинъ кереги де ёкъ, онъа бир де-бир шейге бакъмакъ керек олса козьлюк де бир, собанынъ къыршавы да.
Ильк дакъкъаларда, о шашмалагъан киби олды ве эшьялар эшите биледжек къадар сесини чыкъарып, сертче сёйленмеге башлады:

– Токъта, сен элиме бир тюш, бакъайым, мен санъа…

Къартий фикирини айтып битирмеден, ерге эгильди ве элиндеки фырчысыны кровать астыны сокъуп чыкъармагъа башлады, ве эр кереси, нефеси етишмегенинден себеп, бираз токъталмагъа меджбур ола эди.
Кровать астындан, мышыкътан гъайры ич бир шей чыкъмады.

Къартий ачыкъ къапынынъ янына кельди ве Босагъада турып, дикъкъатнен бостанына – ябаний отлар ичинде комюлип кеткен помидорларына козетти.
Том анда да ёкъ эди.
Шунда Къартий сесини котерди, узакъчаракъкъа эшитильсин дие:

– То-о-ом! – деп къычырды.

Артта енгильден бир шей шытырдады.
Къартий айланып артына бакъты ве шу ань къачып кетмеге тедарикленген огъланчыкънынъ курткасы четини къапкъачлады.
% - То-о-ом, къайда гъайып олдынъ?
– Эбет, эбет!
Магъазгъа бакъмагъа унуткъаным да!
Сен анда не япа эдинъ?

– Ич бир шей.

–  Насыл ич бир шей?
Эллеринъе бакъ. 
Агъызынъа бакъ.
Дудакъларынъны ненен булгъаладынъ?

– Бильмейим, тизе!

– Мен исе билем.
Бу – татлы, мына недир о.
Мен санъа: татлыгъа тийме, акс алда теринъни сыдырым, деп къыркъ кере айттым!
Анавы фышкъынны берчи манъа!

Фышкъын авагъа котерильди – фелякеттен къачып къуртулмакънынъ чареси ёкъ.

– Вай, тизе, артынъыздаки шей недир?!

Къартий къоркъа-къоркъа, окчелери устюне айланды, озюни фелякеттен къуртармакъ ичюн этеклерини джыйыштырмагъа ашыкъты.
Огъланчыкъ исе шу ань къачты, юксек агъач исарнынъ устюне чыкъып, озюни сокъкъакъа атты.


Полли апте бир ань къатып къалды, сонъра насылдыр бир мерхаметликнен кулип йиберди.

– Айгиди сени, огъланчыкъ!

Онынъ къурназлыкъларына алышмакъ кереким, эльбет.
О манъа аз шакъалар япамы?
Бу кереси бираз акъыллыджа олмакъ керек эдим.
Лякин, къарт ахмакътан да бетер ахмакъ олмаса керек.
Къарт копекни янъы оюнларгъа огретмек кучь, деп ботен ерде айтмагъандырлар.
Амма, ах меним Аллахым, бу огъланчыкънынъ къурназлыкълары да чешит тюрлю: эр кунь бир шей тюшюнип чыкъара, акъылында не олгъаныны къайдан биледжексинъ?
Дерсинъ о, сабырым не вакъыт тюкенеджегини биле ве мени къыйнамакътан къыйнай, бир дакъкъанынъ ичинде мени шашмалата ташлай я да кульдюре, шунда меним къолларым йиберилип кете, фышкъыннен урмагъа биле чарем къалмай.

Догъру, мен озь боюн-борджумны эда этип оламайым, Аллах мени багъышласын.
Бала фышкъынсыз тербиеленмез, деп мукъаддес китапта язылгъандыр.
Мен исе бойнума гунях алам, оны эркелейим, шунынъ ичюн де бу дюньяда эм мен чекишим, эм о.
Билем, о, турушы-юрюшинен бир шейтанчыкъ кесильген, лякин мен не япа билем?
О, меним рахметли татамнынъ огълу да!
Гъарипчик даа кичкене, оксюз балачыкъны насыл этип урайым.
Эр кереси оны джезалайджакъ олгъанымда мен онъа къачып кетмеге имкян берем, сонъундан исе видждан азабы чекем.
Не айтаджагъымны да бильмейим.
Ураджакъ олсам меним къарт юречигим парча-кесек олып кете.
Мукъаддес китапта: инсан омюри къыскъа ве яныкъ-гъамларгъа толу, деп догъру язылгъан экен.
Пек догъру язылгъан!
Бугунь о, мектепке бир даа бармаз, акъшамгъадже савсавланып юреджек, меним боюн-борджум исе оны джезаламакътан ибарет, мен борджумны одерим – ярын мен оны чалышмагъа меджбур этерим.
Бу, эльбетте, къарардан зияде къаттылыкъ олып корюнир, чюнки ярын бутюн огъланчыкълар байрам нишанлайджакълар, лякин мен не япа билем, онынъ бу дюньяда энъ севмеген шейи – чалышмакъ.
Бу кереси оны джезаламасам олмайджакъ, акс алда мен сабийчикни текмиль бозарым.

Том керчектен де бугунь мектепке бармады.
Вакъытыны пек шенъ кечирди.
Акъшам устю эвлерине зар-зорнен етишип кельди, зенджи огъланчыгъы Джимге акъшам емегинедже къалгъан вакъыт ичинде одун кесмеге, ёнгъа азырламагъа ярдым этмек керек эди.
Даа догърусы, Джим ишнинъ дёртте учь пайыны япкъандже озюнинъ кунь девамында олып кечкен сергузештлерини айтып етиштирмек керек эди.
Томнынъ кичик къардашы Сид (огей къардашы) айтылгъан ишлернинъ эписини энди чокътан беджерген – ёнгъаларнынъ бирини къалдырмайып, джыйыштырып, ерине алып кетип къойгъан эди.
Сид юваш, сёз динълеген огъланчыкъ, чешит тюрлю къурназлыкълар япмай, олур-олмаз шейлер япып, уйкенлерни чокъ раатсызламай.

Том чешит тюрлю онъайтлы фурсат булуп, шекер парчачыгъыны айындыраджакъ олып, акъшамлыкъ емегини ашаркен, Полли апте бутюн кунь къайдаларда юрьгенини бильмек истеп онъа чешит суаллер бере, тузакъкъа тюшюреджек ола.
Эр анги бир саде гонъюлли инсан киби, Полли апте озюни уста бир дипломат, деп сая ве озюнинъ адий арекетлерини буюк бир усталыкъ деп таный.
% О ауты:
– Том, – дей о, – бугунь мектепте пек сыджакъ олгъандыр, э.

– Эбет, мадам.

– Пек сыджакъ олды, ойлеми?

–Эбет, мадам.

– Том, бу къадар сыджакъ ола турып, сен озенде ювунмакъ истемединъми?

Том бир шейлер дуйды, гъалиба-къальби къоркъу кольгесинен орьтюльди.
Полли аптенинъ бетине дикъкъатнен бакъты.
Лякин онынъ бетинде ич бир шей окъуп оламады.
% Ве айтты:

– Ёкъ, мадам деерлик истемедим, – деп джевап берди.

Полли апте элини узатып, Томнынъ кольмегини тутып бакъты.

– Терлемегенсинъ биле, – деди о.
Ве, Полли апте Томнынъ кольмеги къуру олгъанына эмин олып, насылдыр бир мемнюниетликнен тюшюнджеге далды: онынъ мийинде насыл бир айнеджилик гизли олгъаныны кимсе анълап оламады.
Лякин Том меселени бир кереден чакъты, ель анги тарафкъа эскенини анълады ве бериледжек суаллернинъ огюни алмагъа тырышты:

– Салкъынланмакъ ичюн башымызны насос астына туттыкъ.
Меним сачларым аля даа сылакълар.
Коресинъизми? – деди.

Полли аптенинъ джаны агъырды: мына шу гъает муим къыя себепни насыл этип коре бильмеди!
Лякин шу ань онъа янъы бир фикир кельди.

– Том, я башынъны насос астына тутмакъ ичюн санъа кольмегинънинъ якъасыны тамам мен тиккен еринден чезмек керек эди де?
Къана-а, куртканънынъ огюни ач, бакъайым!

Томнынъ теляшы бир гъайып олды.
Курткасынынъ огюни ачты.
Кольмегининъ якъасы тикильген эди.

–Айды, айды.
Сени ич бир вакъыт анъламазсынъ.
Сен мектепке бармадынъ, ювундынъ, мен бунда эмин эдим.
Яхшы, мен санъа сертиймейим: сен айнеджисинъ, амма къарардан зияде айнеджи дегильсинъ.

Полли апте Томны айнеджиликнен алалмагъанына бираз инджынды.
Лякин бу кереси Том озюни яхшы тарафтан косьтергенине къуванды.

Лакъырдыгъа Сид къошулды.

– Хатырымда, сиз онынъ якъасыны беяз йипнен тиккен эдинъиз, – деди о, – якъасынынъ тикиши къара йипнен тикильген!

– Эбет, эбет, беяз йипнен тиккен эдим!..
Том!..

Лякин Том субетнинъ девамыны беклеп отурмады.
Одадан чапып чыкъып кетеяткъанда явашчыкътан:

– Энди менден корерсинъ, Сидди!

Ишанчлы ерге гизленип, Том курткасынынъ якъасы артына къадалгъан эки дане балабан йинени козьден кечирди.
Бирине беяз йип, дигерине къара йип сарылгъан.
% О айтты:
– Эгер Сид олмагъан олса, йипнинъ анги ренкте олгъаныны корьмез эди.
% Шейтан чарпсын оны!
Амма да иш олды!
Де беяз йипнен тике, де къара йипнен тике.
Тиккен сонъ бир тюстеки йипнен тиксе олмаймы… акс алда шашмалай къаласынъ…
Сидни исе эписи бир дёгерим – берген дерсимни ич бир вакъыт унутмаз!

Том бутюн шеэрге намы кеткен нумюне оларакъ косьтериледжек огълан дегиль эди.
Амма о, нумюне оларакъ косьтериледжек огълан ким олгъаныны биле ве ондан нефретлене эди.

Затен, арадан эки дакъкъа кечер-кечмез о, башына тюшкен бутюн яманлыкъларны унутты.
Онынъ башына тюшкен аллар уйкенлерни чекиштирген аллардан енгиль олгъаны ичюн дегиль де, шу дакъкъасы оны янъы бир къудретли ихтирас сарып алды ве башы ичиндеки бутюн теляшларны четке итеп ташлады.
Ал-азырда Том къыйметли бир янъылыкънен мешгъуль эди: таныш зенджи адамындан сызгъырмагъа огренди ве о чокътан берли сербест-сербест мезкюр санатнынъ сырларыны менимсеге истей эди.
Зенджи къуш киби сызгъыра эди.
О, белли бир макъамнен, муддет-муддет токъталып, сызгъыра эди, бунынъ ичюн тилининъ уджуны танълайына тийсете эди.
Затен, окъуйыджы, эгер о бир вакъытларда огъланчыкъ олгъан олса, бунынъ насыл япылгъаныны мытлакъа бильмели.
Том бу ишни гъайрет ве исрарлыкъ косьтерип, менимседи.
Сокъакъ бойлап шенъ-шенъ адымлай, агъызы татлы музыканен толу, къальби мемнюниетликке толу.
О озюни, кокте янъы сейяре ачкъан астроном киби ис эте, ялынъыз онынъ къуванчы терендже, толуджа ве самимийдже эди.

Яз акъшамлары узунджа ола.
Орталыкъ даа ярыкъ эди.
Том бирден сызгъырмасыны токътатты.
Къаршысында Томдан бираз къалкъымджа, таныш олмагъан бир огълан турмакъта эди.
Къадынмы, эркекми, уйкенми, баламы – ким олса олсун – эр анги янъы бир сима Санкт-Петербург киби кичкене шеэрчиктеки сакинлернинъ дикъкъатыны шу ань джельп эте.
Бундан да гъайры огъланчыкънынъ устюнде кишилик урбалары бар эди.
Бу гъает тааджюпли шей эди!
Башында гузель шляпа, устюнде мавы басмадан тикильген куртка, тыпкъы шу басмадан тикильген яп-янъы ве тер-темиз штан.
Даа джума куню олгъанына бакъмадан, аякъларында башмакълары, бойнунда ачыкъ тюстеки шериттен япылгъан галстугы да бар.
Умумен алгъанда онынъ козьге чарпкъан шеэрли къыяфети Томны ачувландырды.
Том огъланчыкънынъ усть-башына бакъкъан сайын озюнинъ урбалары аджыныкълы олып корюнди.
Къаршысындаки огъланнынъ къыяфетинен нефретленгенини косьтереджек олып, онъа устюнденен бакъмагъа тырышты.

Эки огъланчыкъ да индемейип, бири-бирине бакъып турдылар.
Бириси бир адым четке атса, экинджиси де атта, бири-бирининъ этрафында айланлар.
Бири-бирининъ козьлеринден козьлерини алмайлар.


Ниает Том:

– Сени яхшы этип дёггенимни истейсинъми? – деди.

–Дёг, бакъайым!

– Эм дёгерим!

– Дёгип оламазсынъ!

– Истесем ойле де бир дёгерим!

– Дёгип оламазсынъ!

– Дёгерим!

– Дёгип оламазсынъ!

– Дёгерим!

– Дёгалмазсынъ!

Экиси де сусты.
% Ниает Том айты:

– Сенинъ адынъ не? – деп сорады.

– Меним адымдан санъа не?

– Не олгъаныны шимди санъа косьтеририм!

– Косьтер, бакъайым.
- Не косьтермейсинъ?

– Даа эки сёз айтсанъ – косьтеририм.

– Эки сёз!
Эки сёз!
Эки сёз!
Мына санъа!

– Бакъса сен онъа!
Эгер мен истесем, бир къолумны аркъама багъласалар биле, сени бир къолумнен урып йыкъарым!

– Я не урып йыкъмайсынъ?
Урып йыкъарым, дейсинъ де!

– Эгер манъа тийсенъ урарым!


Биз бойлелерини чокъ корьдик!

– Киббар хораз киби форса сатсам эр кес къоркъар, деп беллейсинъми?
Вай, онынъ шляпасына бакъынъыз!

– Бегенмейсынмы?
Ур да тюшюр башымдан, шунда сен менден озь пайынъны алырсынъ.

– Ялан айтасынъ!

– Озюнъ ялан айтасынъ!

– Озю къоркъакъ олып, къоркъузмагъа вакъыт тапа!

– Айды, деф ол ёлумдан!

– Эй, эй, динъле: эгер озюнъни басмасанъ, башынъны урып эзерим!




– Я не беклеп турасынъ?
Тек къоркъузмагъа билесинъ, амельде исе элинъден бир шей кельмей.
Демек къоркъасынъ, ойлеми?

– Къоркъмайым!

– Ёкъ, къоркъасынъ!

– Ёкъ, къоркъмайым!

Огъланчыкълар кене сустылар.
Бир ерде таптылып туралар, козьлеринен бири-бирини ашайджакълар.
Ниает, олар омузлары бири-бирине тиредилер.
Том айтты:

– Деф ол мындан!

– Озюнъ деф ол!

– Деф олмайджам!

– Мен де деф олмайджам!

Шай этип, олар бирер аякъларыны огге берип, бет бетке турдылар.
Бири-бирине нефретнен бакъып, итеклешмеге башлайлар.
Лякин кимсе гъалип чыкъмай.
Эппейи вакъыткъадже бири-бирини тюртип турдылар.
Олар къызышмагъа башлайлар, арекетлери зайыфлашкъанына бакъмадан, озьлерини мукъайт тутмагъа тырышалар Шунда Том:

– Сен къоркъакъ кучелексинъ!
Мен агъама айтайым – о сени чинатий пармагъынен котеклер.
Мен онъа мытлакъа айтырым – о сени урар! – дей.

– Сенинъ агъанъдан къоркъмайым!
Меним де агъам бар.
О сенинъ агъанъдан да буюк.
Меним агъам сенинъ агъанъны анавы исарнынъ артына котерип атар (Агъалар – темиз уйдурма).

– Ялан айтасынъ!

– Сен аз шей айтасынъмы!

Том аягъынынъ баш пармагъынен топракъ устюнде чызыкъ чыза ве:

– Мынавы чызыкъны атлайым, деме сакъын!
Мен сени ойле де бир дёгерим ки, еринъден турып оламазсынъ! Кимде ким бу чызыкътан атласа, онынъ ишлери гъает фена оладжакъ! – дей.


Ят огъланчыкъ шу ань чызыкътан атлайджакъ ола:

– Къана-а, бакъайым, сен мени насыл ураджакъ экенсинъ.




– Сени дёгерим, деп озюнъ айттынъ да! Не ичюн дёгмейсинъ?

– Эгер сени эки цент ичюн дёгмесем, алыма шейтанлар агъласын!

Ят огъланчыкъ джебинден эки дане бакъыр капик чыкъара ве кулюмсиреп Томгъа узата.

Том онынъ къолуны къакъып йибере ве бакъыр капиклер ерге тюшелер.
Бир дакъкъа кечер-кечмез эки огъланчыкъ ерге йыкъыла ве мышыкълар киби курешелер.
Бири-бирининъ сачларындан чекелер, курткаларындан, штанларындан тарталар, бири-бирини чимчилейлер, бири-бирининъ бурунларыны тырнайлар.
Ниает, бельгисиз юмакъ озь чизгилерини алып башлай, куреш тозаны арасындан бойле бир манзараны корьмек мумкюн эди: Том душманынъ устюнде отура ве юмрукъларыны душманынынъ узерине келиши гузель ягъдыра эди.

– Афу сора! – деп талап эте Том.

Лякин ят огъланчыкъ ондан къуртулмакъ ичюн ачувнен къычыра.

– Афу сора! – Ве котек девам эте.

Ниает ят огъланчыкъ сомурдана:

«Етер!», дей, ве Том онынъ якъасыны бошай:

– Бу санъа бир дерс олсун!
Келеджекте билирсинъ кимнен иш корьгенинъни.
Ят огъланчыкъ костюмчигининъ тозуны къакъып, агъламсырап, шыншыкълап, кяде бир артына айланып бакъып, башыны саллап, «бир даа Томны тутсам, яхшы этип дёгеджем» деп ёлуна реван олды.
Том «эбет, эбет!» деп онынъ устюнден кульди ве къазангъан гъалебесинен гъурурланып, эвлерине кетти.
Лякин айланып кетеджекте ят огъланчыкъ онынъ артындан таш атты.
Таш келип тамам эки куреги арасына келип урулды.
Ят огъланчыкъ антилопа киби къачмагъа башлады.
Том шу хаиннинъ артындан эвинедже чапып кетти, ве онынъ къайда яшагъыны бильди.
Душманны урушкъа чагъырып, ёл къапы янында бираз турды.
Душман исе сокъакъкъа чыкъмакъ истемеди, пенджереден онъа тилини косьтерди.
Ниает, душманнынъ анасы пейда олды, Том пис, бозукъ, къаба табиатлы огъланчыкъ, деп сёгди ве бу ерден деф олмасыны талап этти.
Том кетти, ве кетеяткъанда бу якъын орталыкъта юреджем, огълунъызны тутсам, яхшы этип дёгеджем, деп тенбиеледи.

О, эвлерине кеч къайтып кельди ве ичериге пенджереден киреяткъанда тузакъкъа тюшкенини анълады: къаршысында тизеси тура эди.
Полли апте онынъ курткасынынъ, штанынынъ алыны корьгенинен онынъ байрамыны агъыр ишлернен денъиштирмеге кесен къарар берди.
Къарары эльмаздан къатты эди.
