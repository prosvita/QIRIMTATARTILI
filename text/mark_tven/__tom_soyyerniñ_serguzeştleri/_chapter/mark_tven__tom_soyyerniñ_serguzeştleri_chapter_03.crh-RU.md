## Учюнджи баб

Том эвге къайтып кельгенде Полли апте эм ятакъ одасы, эм мусафир одасы, эм ашхане, эм кабинет вазифесини беджерген арттаки шырныкълы оданынъ ачыкъ пенджереси янында отура.
 Кейфинъе кейф къошкъан яз авасы, сукюнет, чечеклернинъ къокъулары ве балкъуртларнынъ выз-выз учмасы онъа тесир эткени корюнип тура: орьгюси узеринде бурнуны саркъыткъан, юкъусырай, онынъ екяне субетдеши олгъан мышыкъ биле онынъ тизлери устюнде юкъусырай эди.
Телюкесизликке риает этип, Полли апте козьлюклерини башыны тёпесине кечирген.
Том, эльбетте, чокътан къачып кеткенине эмин олгъан Полли апте Томны корип шашты: къатты джеза алмакъ ичюн бу къадар джесарет онъа къайдан кельди!
Том ичериге кирди ве:

– Энди исе, тизе, ойнамагъа кетмек мумкюнми? – деп сорады.

– Айтылгъан ишни яптынъмы? Битирдинъми?
Не къадар япып етиштирдинъ?

– Эписини, тизе!

– Том, ялан айтма.Мен ялан севмейим.

– Ялан айтмайым, тизе.
Эр шей азыр.

Полли апте онъа инанмады.
Томнынъ япкъан ишини озь козьлеринен барып корьмек истеди. Эгер де Томнынъ сёзлерининъ энъ олмагъанда йигирми файызы акъикъат олгъан олса, о пек къуванаджакъ эди.
Лякин о, исар яхшы этип сылангъаныны, ве тек сылангъан дегиль де, бир къач къат киречнен орьтюльгени, ве атта исар бойлап ерде беяз ёлакъ къалдырылгъаныны корип пек тааджипленди.

– Билесинъми, не, – деди о, бойле олур деп ич де тюшюнмеген эдим.

Адалетли олмакъ кереким, Том, эгер истесенъ, сен чалышмагъа биле экенсинъ.
 – Бу ерде о, макътавыны эксильтмек керек олгъаныны анълады ве:
 – Лякин сен чалышмагъа сийрек-сепелек истейсинъ. Буны да айтмакъ кереким.
Айды, бар ойна.Ве бу афтанынъ ичинде эвге къайтып кельмеге унутма. Насыл джезалайджагъымны билесинъ! – деп къошты.

Полли апте Томнынъ мезкюр улу джесюрлигине о къадар къуванды ки, оны магъазгъа алып кирди ве энъ яхшы алмалардан бириси къолуна туттырды.
Бахшышны бериркен, алидженап, сафдиль эмекнен тапылгъан эр анги шей эр даим татлы ве гонъюльге хош олып корюнир, деп тенбиелемекни де унутмады.
Айны шу дакъкъасы Полли апте Инджильден келиши-гузель алынгъан сёзлернен озь нуткъыны битиреяткъанда Том бир дане пряник айындырып етиштирди.

О, азбаргъа чапып чыкъты ве Сидни расткетирди. Сид энди-энди мердивенден котерильмекте эди. Мердивен эвнинъ тышындан ерлешкен олып, онынъ экинджи къаттаки арт одаларгъа кирмек мумкюн эди.
Томнынъ къолуна йымшакъ топракъ томарлары илишти ве бир аньде авада топракъ томарлары учушып башлады. Олар Сиднинъ устюне шиддетли сель киби ягъмагъа башладылар.
Полли апте озюне келип, Сидни къуртармакъ ичюн етишип кельгендже энди алты я да еди топракъ томары озь мензиллерине барып еткен эдилер.
Том исе исардан атлап, сокъакъта гъайып олды.
Эльбет, ёл къапы деген шей де бар.
Лякин адети узьре Томда ёл къапыгъадже чапып бармагъа ич де вакъыт къалмай эди.
Энди, Полли аптеге анавы къара йипни косьтерген хаин Сиднен эсап-китап япкъан сонъ къальбинде тынчлыкъ юва къурып башлады.

Том сокъакънынъ айланмасындан бурулды, тизесининъ сыгъыр ахырынынъ арт дивары бойлап узангъан аралыкъта гъайып олды.
Бираздан сонъ оны ич бир тюрлю телюке раатсызламай эди. Мында о, тутарлар, джезаларлар деп, ич бир шейден къоркъмаса да ола.
О, шеэр мейданына тараф ёл алды.
Бу ерде кунь эвельден анълашылгъаны киби уруш ичюн эки орду топлашаджакъ эди.
Бирининъ команданы Том, экинджисининъ команданы онынъ якъын досту Джо Гарпер.
Эки улу командан бири-биринен шахсен урушмакъны алчакълыкъ, деп биле, уруш – уфакъ-тюфеклерге ярашыр, деп сая эдилер; олар байыр устюнде отурып озьлерининъ адъютантлары вастасынен эмирлер берелер, урушкъа етекчилик япалар.
Узун сюрген къатты чарпышмада Том ордусы гъалип чыкъты.
Эки ордуда сафларында эляк олгъанларны сайып чыкъты, эсирлернен алмаштылар, ве олар арасындаки янъы дженк не ичюн башланаджагъы акъкъында анълашып, аль этиджи чарпышманынъ кунюни бельгиледилер.Сонъра эки орду сафкъа тизильдилер ве тантаналы маршнен уруш мейданыны терк эттилер, Том исе эвге бир озю къайтты.
Джэфф Тэчернинъ эви янындан кечип кетеяткъанда о, багъча ичинде аджайип, мавы козьлю, эки орьме этип орюльген алтынтюс сачлары олгъан, устюнде бем-беяз язлыкъ антери тикишли панталончыкълары олгъан янъы бир къызчыкъны корип къалды.
Даа демин шан-шурет ичинде ювунгъан къараман бир окъсуз юректен урулды.
Насылдыр бир Эмми Лоренс адлы къызчыкъ онынъ юрегинден, излерини биле къалдырмайып, пырр! этип учып кетти.
Том исе Эмми Лоренс акъыны джояджакъ дереджеде севе деп беллей эди.
Мегер, бу бир аньлик бир эгленджеден гъайры ич бир шей дегиль экен. Онынъ ашкъына саиб чыкъмакъ ичюн о, бир къач ай юрьди. О, Томны севгени акъкъында даа якъында, олгъаны-оладжагъы бир афта эвельси айтты.
Шу къыскъа еди кунь девамында Том озюни дюньяда энъ бахтлы огълан, деп сая эди. Лякин о, бир дакъкъалыкъ зияретке кельген тесадуфий мусафир киби, бир аньде онынъ юрегинден чыкъып кетти.

Том шу янъы мелекке гизлиден бакъа эди. Ниает, мелек оны абайлады.
Шунда Том къызчыкъны корьмемезликке урды ве онынъ алдында «форсаланмагъа» башлады. Огълан балалар арасында адет тюсюни алгъан, акъылгъа ятмагъан чешит тюрлю къурназлыкълар япа ве къызчыкъта айрет дуйгъуларыны уянта эди.
Озюнинъ мына шу айын-оюнларыны, фокусларыны бир къач вакъыткъадже девам эттирди. Бир кереси Том телюкели акробатик трюкни япаяткъанында къызчыкъ тургъан тарафкъа бакъты. Бакъса не корьсин: къызчыкъ онъа бакъмайып, эвлерине тараф кетмекте эди.
Том якъынджа кельди ве кейфи бозукъ алда тирсеклерини исаргъа таяндырып турды; къызчыкъ багъчада бираз вакъыт даа къалмасыны пек истеди…
Къызчыкъ, керчектен де, басамакълар устюнде бираз даа токъталды, сонъра къапыгъа тараф адымлады.
Къызчыкъ босагъагъа ильк адымыны ташлагъанда Том терен кокюс кечирди.
Лякин шу ань онынъ бетинде тебессюм пейда олды: къызчыкъ къапы артында гъайып олып кетмезден эвель айланып артына бакъты ве исар устюнден Томгъа маргаритка чечечигини атты.

Том чечекнинъ этрафында чапмагъа башлады, сонъра ондан эки адым авлакъта авучыны козьлерине сипер япып, сокъакънынъ о бир башына дикъкъатнен бакъмагъа башлады, дерсинъ анда меракълы бир шейлер юзь бермекте эди.
Сонъра ерден бир тобан сабагъыны алды, оны буруны астына ерлештирди, тобан сабагъа муваззенити сакъламасы ичюн башыны арткъа атты.Тобан сабагъыны балансирлей-балансирлей чечекке эп якъынлашты, ялынаягъынен онынъ устюне басты, оны чевик пармакъларынен тутты ве бир аягъынынъ устюнде атлай-атлай, къыйметли бахшыш озюне алып кетип, айланма артында гъайып олды.

Лякин о, бир дакъкъачыкъкъа гизленди: курткасынынъ огюни чезди ве чечекни кокрегине басып, юрегине, бельки де, ашкъазанына якъынджа ерге гизледи, не ичюн дегенде анатомияда о, мына санъа къуветли бильги саиби дегиль эди, бойле шейлерни къайдан бильсин.

Сонъра о, кене къайтып кельди ве акъшам маалинедже исар янында доланып, чешит тюрлю айнорлыкълар япып юрьди.
Къызчыкъ корюнмеди; лякин Том: бельки о, анда, пенджере янында отурадыр, онынъ эшкъына бу къадар исрарлыкъ косьтергенини коредир, деп озюни бельгисиз бир умютнен тынчландыра.
Ве ниает, о, истер-истемез эвлерине къайтты, онынъ гъарип башчыгъы фантастик хаялларнен рыкъма-рыкъ толу эди.

Акъшамлыкъ емек вакъытында о, ойле де бир ихтираслы эди ки, заваллы Полли апте балагъа бир шей олмадымы экен, деп къасеветке далды.
Сиднинъ устюне топракъ томарлары аткъаны ичюн яхшы тазир ашады, лякин бу шей Томнынъ кейфини ич де бозмагъангъа бенъзей.
О, тизесининъ буруны астындан шекер кесегини айындыраджакъ олды ве шу ань эллерине шамар тюшти, лякин бунъа онынъ джаны агъырмады ялынъыз:

– Тизе, Сид шекер хырсызлагъанда не ичюн оны урмайсынъыз, – деп ташлады.

– Сид адамларны сен киби чекиштирмей.
Эгер сенинъ пешинъден козетмесенъ, сен шекерлик ичинден чыкъмаз эдинъ.

Мына Полли апте ашханеге чыкъты ве, Сид, тазирленмегенине къуванып, Томны эриштирген киби, элини шекерликке узатты.
Бунъа даянмакъ мумкюнми!
Лякин шекерлик Сиднинъ пармакълары арасындан сыпты, ерге тюшти ве къырылды.
Том о къадар къуванды,о къадар къуванды ки, къуванчындан тилини тутып оламады, къычырып йиберди.
О, агъызыны ачып бир сёз айтмамагъа, атта Полли апте къайтып кельгенде биле яваш ве тынч отурмагъа къарар берди,Полли апте ким къырды деп эписи бир сорайджакъ!
Ве, шунда о, шекерликни ким къыргъаныны айтыр – Сидни, мынавы нумюнели огъланчыкъны насыл этип тазирлегенини шенъ-шерамет сейир этер.
Бундан да яхшы зевкъ олурмы!
Том ичикъаралыкънен индемейип, тизеси кельгенге къадар отура берди.Полли апте шекерликнинъ къырыкъ парчаларына козьликлери устюнден бакъып ачув йылдырымларыны ягъдырмакъта эди.
Том озь озюне:
«Мына, башланаятыр!..» деди.
Лякин экинджи дакъкъасында о, энди ерде ята эди!
Тизесининъ агъыр къолу бир даа онынъ узерине энмек ичюн авагъа котерильди. Шунда Том козьяшларыны туталмайып, къычырды:

– Токътанъыз! Токътанъыз! Сиз мени не ичюн урасынъыз! Шекерликни Сид парлады!

Полли апте утангъанындан токътады.
Том шимди тизеси оны аджыр ве озь къабаатыны бир де-бир шейчикнен ювар, деп бекледи.
Лякин Полли апте озюни эльге алгъанынен, ялынъыз шуны айта бильди:

– Хм!
Эписи бир санъа ботен ерде тюшмеди.
Бельки мен одадан чыкъкъанымда эписи бир ярамазлыкъ япкъандырсынъ.

Шу арада оны видждан азабы тутты, Полли апте огъланчыкъкъа насылдыр джыллы, муляйим сёзлер айтаджакъ олды.
Лякин айтмады, къоркъты: эгер де оны эркелетмеге башласам, о, тизем къабаатыны таныды, деп тюшюнир, тербияда исе бойле шейлерге ёл бермек мумкюн дегиль.
Шай да о, бир шей айтмады, юрегини таш эзсе биле, адеттеки ишлеринен мешгъуль олды.
Том кошеде мусюр киби шишип отура, яраларыны тешкере.
О, биле: шимди тизеси къальбен онынъ къаршысында тизлери устюнде тура.
Буны о, белькемигинен ис эте, ве бу ис-дуйгъу оны къара къуванчларнен сарып ала эди.
Полли апте Томнынъ козюне киреджек ола, лякин огъланчыкъ онынъ ичтен чеккен истирапларыны корьмемезликке ала.
Том биле: тизе вакъты вакътынен онъа яныкълы бир бакъыш ташлай, козьлери яшкъа толу, лякин огъланчыкъ онъа дикъкъат этмей Озюни олюм тёшегинде хаста яткъаныны тасавур эте, тизеси исе онынъ узерине эгилип ондан афу сорай, багъышла, деп ялвара.
Том исе бетини диваргъа чевире ве ич бир сёз айтмайып, оле.
Эгер Том ольсе онынъ алы не оладжакъ?
О кене тасавурларгъа комюле: устю-башы, сачлары сым-сылакъ, даа демин онынъ джесидини озенден чыкъаргъанлар да, эвлерине алып келелер, онынъ истирап чеккен юреги эбедий тынчлана.
Онынъ джеседине тизеси озюни атылырмы анджакъ!Козьлеринден акъкъан яшлары ягъмур киби къуюлырлар, онынъ къалтырагъан дудакъларгъа огъланчыгъымны къайтар, бир даа мен оны ботен ерде ич де джезаламам, деп Аллахкъа ялварыр.
Том исе, эвелькиси джан алямети бермейип, ята береджек — заваллы кичкене адамчыкъ, бу дюньяда онынъ истираплары эбедиен битти!
О, мынавы гъамлы, чул тутмагъан фикирлеринен озюне о дередже чекиштирди ки, козьяшлары богъазына келип тыкъалдылар, оларны юткъуна-юткъуна ютмагъа меджбур олды. Козьяшларындан огюне туман киби бир перде чекиле.Онынъ козьлеринде шу къадар яш топланды ки, эр кереси кирпиклерини къымаджакъ олгъанда, козьяшлары янакъларына тыгъыра ве бурунынынъ уджундан тамлай эдилер.
Къальбини эфкярнен хошландырмакъ онъа зевкъ берип башлады, аятта олгъан насылдыр бир къуванчлар онынъ къальбине келип ныкъталмасайдылар, деп тюшюнди. Эфкяр онынъ ичюн мукъаддес бир шейге чевирильди, ве шимди эр анги бир хошлукъ оны асабийлендирмеге башлады.
Шунынъ ичюн де, оданынъ бир къапысындан онынъ эки догъмуш къыз къардашы Мэри эбедий, яни бир афта девам эткен айрылыкътан сонъ эвге къайтып кельгенине джан-юректен къуванып, ойнай-ойнай, йыр ве кунешни озюнен берабер алып одагъа учып киргенинде, о, узеринде къара булутлар саркъкъан башыны кокюсине эгип, еринден турды ве дигер къапыдан чыкъып кетти.

Том, адети узьре огълан балалар топлашкъан ерлерде дегиль де, олардан авлакъта савсавлап юрьди.
Оны кендиси юреги киби, эфкярлы, кимсе олмагъан ерлерде булунмакъ истеди.Озен саилинде тургъан къайыкънынъ четине отурды, сувнынъ кенъ аланлыгъы узеринде козь кездирди ве шимди бир аньде, ич бир шей дуймадан, кендисини ич бир тюрлю онъайтсызлыкъларгъа огъратмадан сувгъа богъулсам не къадар яхшы олур эди, деп тюшюнди.

Бираз сонъра акъылына къойнундаки чечеги тюшти, солгъан ве эзильген чечекни къойнундан чыкъарды. Чечек онынъ татлы яныгъыны даа зияде арттырды.
Къальбимде олгъан агъыр юкни тизем бильген олса мени аджыр эдими?
Агълар эдими, мени тынчландыраджакъ олып эллеринен бойнума сарылыр эдими?
Я да мына шу бош ве сувукъ алем киби, лякъайдлыкънен айланып кетерми? – деп сорады озюнден.
Ве бу акътаки тюшюнджелер онынъ ичини хош эфкярнен толдурды. Том кенди эфкярыны эп эзмеледи, сонъки йипинедже орьселеди.
Ниает, о, кокюс чекип, еринден турды ве къаранлыкълар ичине далды.

Саат докъуз бучукъларда – бельки де онда – Том юрегини сызлаткъан мелек-къызчыкъ яшагъан сокъакъкъа кельди.
Сокъакъ бом-бош эди. О, токъталып, динъленди – орталыкъ чым-чырт. Экинджи къаттаки оданынъ пенджересинде ярыкъ бар эди…
Мелек-къызчыкънынъ одасы дегиль экенми?
Исардан атлап, азбаргъа кирди, яваштан чалылар арасындан кечти ве пенджере астында турып, эппейи вакъыт анда бакъып туры, сонъра аркъасы устюне ятты, къолларыны кокюс тахтасы устюне хачлап къойды, озюнинъ заваллы, солукъ чечегини бир мум туткъандай тутып ятмасыны девам этти.
Лякъайд юреклернен рыкъма-рыкъ толу олгъан алемде япа-янъгъыз къалып, ачыкъ кок астында башыны къоймагъа ер тапалмайып, ольмек истей; эндиден сонъ ич бир достнынъ къолу онынъ манълайындан эджель терлерини сильмез, аятынынъ сонъки дакъкъаларында кимсе оны аджымаз, башы узеринде эгильмез, деп тюшюне. 
Ярын мелек-къызчыкъ пенджересини ачып, догъаяткъан кунешке, азбаргъа козь ташлагъанда оны бу алда кореджек – ве, десене, мавы козьчиклеринден онынъ джансыз тени устюне бир тамчы яш тамлайджакъ, десене Томнынъ аяттан яп-яш кеткенни корип, гъамлы-гъамлы кокюс тартмайджакъ?

Пенджере ачылды. Хызметкяр къадыннынъ чийкъылдавукъ сеси гедженинъ мукъаддес сукюнетини арамлады пенджере астында узанып яткъан заваллы джефакярнынъ устюне бир леген сув тёкти.

Шашмалагъан къараман еринден атылып турды.
Сонъра авада насылдыр бир шей топ киби сызгъырды, яваштан куфюр сёз эшитильди, пенджеренинъ джамлары къырылды ве зар-зорнен корюнген кичкене бир кольге исардан атлап, къаранлыкълар ичине комюлип кетти.

Том эвлерине кельди, союнды чыракъ ярыгъында турып, сылакъ урбаларыны козьден кечиреяткъанда Сид уянды.
Шу дакъкъаларда онда кеченде олып кечкен анълашылмамазлыкълар хусусында бир къач сёз айтмакъ истеги пейда олды, лякин бу фикиринден тез вазгечти: Томнынъ козьлеринде ачув къыгъылчымларыны абайлагъанынен, сес-солукъ чыкъармайып ятты.

Том ятсы дуасыны окъумайып, тёшегине кирип ятты. Сид ичинден: ятсы дуасыны окъумады, деди ве онынъ бу эдепсизлигини къафасынынъ бир кошечигини къайд этип къойды.
