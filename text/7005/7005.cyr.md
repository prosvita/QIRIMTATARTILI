### БАХШЫШ

Ватангъа авдет олгъанымызгъа да 20 йылдан зияде олды. Келип Къурман къасабасына ерлештик. Бир къарар, озюмизге келишкен эв алдыкъ. Озьбекистанда яшап, мавы якъарлыкъкъа пек алышкъан эдик. Аятымызны онсыз тасавур этмек биле къыйын эди. Ана топракъкъа кельген сонъ кечкен асыргъа къайттыкъ. Чюнки агъач, комюр якъмагъа керек олды.

Къыш мында къатты, девамлы ола. Баарьни беклеп, сы джакъны сагъынып, козюнъ агъара. Яз да ач козюнъ — юм козюнъ пек тез битип кете. Амма эдждатларымызнынъ топрагъында яшамакъ насылдыр бир теселли бере эди.

Ерлешкен сонъ биримиз чалышмадыкъ, чюнки ишсизлик белясы бойнумызны урды. Анам ве бабам Озьбекистанда алий окъув юртларыны битирген эдилер. Къырымтатар деп, мана косьтерип ишке алмадылар. Биз — эки бала мектепте окъудыкъ. Кочькенде бир парча парамыз бар эди, я акъча келип турмаса онынъ битмек хавфы ола. Анам ве бабам тез вакъыт ичинде багъча сачтылар. Оны бакъып, осьтюрмек ичюн махсус китап алып окъудылар, чюнки олар багъча сачмакънен ич бир вакъыт огърашмагъан эдилер.

Бабам зенааты боюнджа муэндис. О, буюк, мухтешем истисалда ёлбашчы чалышты. Машина ве демирнен багълы ишлерни пек анълай. Анам эким, о, исе баягъы йыл девамында шеэр хастаханесинде хызмет этти.

Не чаре, хыяр, хавуч, помидор, мор патильджан, согъан, бибер, сарымсакъ, къартоп, бакъла, къабакъ сачып, кунюмизни кечирмеге башладыкъ. Анам да озюне зенаат тапты: тавукъ, кокюш, чипче, къаз, папий алып бакъып, осьтюрип, базаргъа чыкъарып сатмагъа башлады. Кене яхшы азбар балабан эди. Бабам сыранен аран, кумес къурды. Анам гъурурланып:

— Бакъ сен, Исмет, эр шей къолунъдан келе экен: багъчеванлыкъ, къуруджылыкъ, торнаджылыкъ, чиленгирлик — уста экенсинъ. Озьбекистанда беяз кольмек, къара костюм кийип, ёлбашчым деп, истисалда икътисадий теклифлер берем деп, эвге кельгенде чёп котермей эдинъ. Элинъден телевизор пульти тюшмей, я да компьютер башында отура эдинъ. Сенинъ неге икътидарынъ олгъаныны бильмек ичюн бизге чокътан Къырымгъа кельмек керек экен. Серникнен газ якъмагъа, чайник къоймагъа эринген адам, соба якъмагъа да огрендинъ. Ойле чабик иш этесинъ ки, козьлер къамаша, — дей эди.

Бабам да артта къалмай:

— Я сен, Усние, беяз халат кийип, элинъде кузгючигинъ, къадынларны козьден кечирип, темиз-пак иште чалыштынъ, амма мында кельген сонъ къушчыгъа чевирильдинъ, зенаатынъ денъишти. Не олса да, Ватанда яшап, балаларгъа ана-топракъ къокъусыны къокълаттыкъ. Хайырлы тарафы олсун! — дей эди.

Бизим адамларгъа базарда биле ер тапмакъ къыйын эди. Чюнки кельмешеклер: «Сизге мында ер ёкъ», — деп адалетсиз куреш илян эттилер. Мен чокъ керелер бабамнен базаргъа барып, пишкен зар-зеватларны сатмагъа ярдым эттим. Бабам зиялы адам олып, онъа, базарнынъ тузу-дадыны бильмеген адамгъа, бу шараитке уймакъ къыйын эди. Амма бабама яшы ондан буюкче олгъан Сейдамет агъа пек ярдым этти. Къавгъа-даванен бир арсыз марушкеден зарзеватларны сатмакъ ичюн ерни тартып алды. Бир корьгенде бабам аджеми, къаба лаф этмеген, ярамаз олмагъаны козьге чарпа эди. Сейдамет агъа:

— Исмет, ачыкъ агъызлыкъ япма, мында хынзырларнынъ эллеринден тутып алмасанъ, къаба мунасебетте олмасанъ, ач къалырсынъ, — деп тенбилей тургъан.

Мен ве агъам язда базарда отурып, азбарда олгъан ве пишкен шейлерни сатмагъа алыштыкъ. Бабам танъ агъаргъанда турып кете, биз исе бираз кечче барып, онынъ еринде отурып сатамыз. О, эвге къайта, чюнки азбарда иш чокъ. Сейдамет агъа келип, бакъып, козьден кечирип кете. О да сата, онъа койлюлер кетирип, котересине (оптом) уджуз фияткъа берип кетелер. О, бутюн кунь къыбырдамай базарда отура. Бизге пек алышты. Лаф эткенде манъа «шайтанчыкъ» деп, айта тургъан.

Бир кунь къомшумыз тётя Валя келип, першал (фельдшер) одасына къадынларны бакъкъан эким керек олгъаныны айтты. Анам деръал кийинип, ёлгъа чыкъты. Биз исе, адет узьре, бабамнынъ ерине базаргъа кеттик.

Эскендер агъам чувалларны котерип, ерине къоя, оларны бошата. Мен тек сатам ве акъчагъа да пек мукъайт олам. Бир капик биле бир якъкъа кетмей. Буюк олмасам да, эсапкитапны беджере эдим.

Кене яхшы Озьбекистандан машина кетирдик. Артында эшья ташымагъа онъайтлы тиркемеси де бар эди. Онъа бабам махсулатларны юклеп, базаргъа алып кете. «Жигули» машинасы ипранмай, янъы тура.

Акъшам устю эвге кельсек, анам санки къуванч дерьясында ялдай, мегер оны ишке алгъанлар. Чокъкъа бармай, оны хастахане мудиреси эттилер. Азбардаки къуш «фермасыны» къапатмакъ керек олды. Озюмизге оладжакъ бир къач тавукъ къалдырып, къалгъаныны уджуз фияткъа тез-тез саттыкъ. Шай этип, анам озь зенаатына къавушты. Кейфи денъишти, бизде онынънен берабер денъиштик.

Биз яшагъан сокъакъта бизим миллет аз, чокъсу къазакълар олып, олар анама Соня, дей эдилер. Бабам оларгъа къулакъ асмай, оларны корьсе: «Еримизни тутып алдылар», — деп ачувлана тургъан.

Куньлернинъ биринде Сейдамет агъа яныма келип:

— Айтчы манъа, шайтанчыкъ, къайсы сокъакъта отурасыз, акъшам сизге айланаджакъ олам, — деди.

— Хош-сефагъа буюрынъыз. Курчатов сокъагъы, 25-нджи эвде отурамыз, — дедим. Бабам базаргъа кельгенинен Сейдамет агъанынъ бизге бараджагъыны айттым.

— Баш устюнде ери бар, кельсин. Къызым, сен эвге барып ананъа айт, чиберек пиширсин, миллетимизнинъ севген ашы. Оны бизге мусафирликке чокътан чагъырмакъ керек эди, къачырдым, козю ачыкъ, беджерикли, миллетине файдасы тийген адам, — деди.

Эскендер къалды, мен талагъым къатып, эвге чапып кельдим. Анам шашты:

— Не олды, къызым, бирев артынъдан къувдымы, не о къадар чапасынъ? — деди.

Анам Сейдамет агъаны эшитмекче биле, ич корьмеген эди.

— Сейдамет агъа бугунь бизге мусафирликке келеджек, — дедим.

— Э-э, санъа «шайтанчыкъ», деген адаммы?

— Эльбетте, о. Бабам ананъ чиберек пиширсин, — деп айтты.

— Мен о айтмаса да пиширир эдим. Ильк кере мусафирликке кельген адамгъа эвимизде чиберек, кобете пишетургъан. Мен къызым, хамыр басып азырлайым, сен яярсынъ, мен пиширерим.

Чокъкъа бармай бабам ве агъам базардан къайтты.

— Исмет, бугунь сенинъ адлиеджинъ келеджек экен.

— Не сарымсакълайсынъ апай, Сейдамет агъа омюринде къадылыкъ япмагъан, тасили де ёкъ, гъалиба.

— Бильгиси олмаса да, сени яшамагъа огретти, ёл-ёрукъ косьтерди, базар къапуларынен таныш этти, — деп кульди анам.

— Э-э, сен де Усние, чалышмагъа башлагъан сонъ бурун котерип, тонунъны башкъа тарафкъа чевирдинъ. Мен де къысмет этсе, Алладан умютимни узьмедим, муэндис олып чалышырым.

Шай дегенде, азбар къапу тарафтан лафлар эшитильди:

— Исмет, мында отурасызмы? — деген сес эшитильди.

Бабам чыкъып, оларны къаршылады.

— Ах сени, шайтанчыкъ, ананъа ярдым этесинъми? Анифе, бакъ бу танышым Исметнинъ къызы, — деди янындаки къадынгъа Сейдамет агъа.

Мен исе бираз шашмаладым, сонъ озюме келип, эллерини опьтим. Анам да келип, оларнен таныш олды. Башта софрагъа къаймакълы къаве, сонъра чай, чиберек къоюлды. Анам меним адымны айтмай, адет узьре, къызым дей эди. Бу сефер:

— Эдибе, бар ашханеден къавалтыны кетир, — деп мураджаат этти.

Сейдамет агъа:

— Вай, шайтанчыкънынъ пек дюльбер ады бар экен, ана энди адынъны айтармыз. Усние, къызынъыз пек тири, ач къалмаз, дандюрик киби айлана. Дегирменден тири чы къаджакъ, машалласы бар, Алла бахтыны берсин. Къырымгъа уяджакъ, иншалла.

Исмет базар аятына келишмей, аджизлик эте, амма энди огренди. Истанбул бир кереден къурулмагъан. Окъумыш олгъанынъ белли тура, я мен де джаиль дегилим, физика оджасы олам. Мектепте чалыштым, айлыкъ бермедилер. Сонъра базаргъа чыкътым. Догърусы, ишимни уйдурдым. Балаларнен чалышып, асабийлешмек — о да къыйын шей. Бизим де эки эвлядымыз бар. Олар энди буюклер, эвлилер. Сиз даа яшсыз, биз биринджилерден олып ватанны запт этмеге тырыштыкъ. Къазакълар секиз къамчы ашамагъан миллет, бизни олар ольгендже анъламайджакълар. Азыр ашкъа бисмилля. Укюмет оларны азыр эв, эшья — эр бир шейнен теминлеген. Ишлери де бар. Ашап-ичип яшагъанлар. Биз шимди келип, кейфлерини боздыкъ, девлетнинъ эркетайлары раатсыз олалар. Амма мен оларнынъ акъкъындан келем. Оларнен къаба лаф этмесенъ, башкъаджа анъламайлар.

Къызым Эльмира бала багъчасында тербиеджи олып чалыша. Киевим айдавджы. Шахсий тюкянгъа мал, эшья ташый, эки баласы бар, яхшы яшайлар. Экинджи къызым Севиль бир къач сене эвель апайыны айыргъан Айдер деген огълангъа акъайгъа барды. Янаша койде яшайлар. Киевимизнинъ 5 яшында къызы бар. Баласына ярдым бере. Озю чиленгир олып чалыша, машиналарны тамирлей. Къызымызнынъ яш баласы бар, о да мен киби оджа. Мектепте тарихтан дерс бере эди, шимди эвде бала бакъа. Оларда худжур шей олып кечти. Биз, яни Анифенен экимиз шу къадар йыл яшап, бойле шейге расткельмеген эдик.

Меним къызым Айдернинъ биринджи омюр аркъадашынынъ къызына дюльбер антер, сачына такъмагъа ильван, бир де балабан шоколад алып, Айдернен догъгъан кунюне бахшыш оларакъ ёллагъан. Айдер бахшышны къызына береджекте, сабыкъ апайы ве къайнанасы бахшышны баланынъ элинден тутып алгъан. Бала бабасынынъ бойнуна сарылгъан. Амма эки зеэр бардагъы, къара ниетли къадын бахшышны Айдерге къайтарып, шамата котерген. Айткъан лафлары чул тутмай. Агъыр вакъытлар олгъанына бакъмадан, гъарип къызым параны икътисат этип, эйи фикирнен, догъгъан куню байрамгъа чевирильсин деген макъсатнен, эйилик япаджакъ олды. Амма да адамларгъа расткельди. Билесинъизми не дегенлер?

Апайынънынъ назарлап, дуалар окъутып, ырымлар яптырып, ёллагъан бахшышы бизге керекмей. Сен киби пезевенк, баласыны оксюз къалдыргъан ярамаз баба босагъамызгъа ич де аякъ басмасын. Башкъасына эвлендинъми, яшайбер, бир шейинъ керекмей. Бирев яхшы ниетнен кимсеге бахшыш ёлламай. Къадынынъ баланы бизден сувундыраджакъ олып, хасталыкъларгъа огъратып, ольдюрмек истейми? — деп бахшышны элинден алып, къапудан котерип аткъанлар. Сенинъ онъмаз къадынынъдан бир шей керек дегиль. Кельме, корюнме.

Айдер таякъ ашагъан копектай ачувланып, акъаретленип, бахшышны къайтарып кетирди. Онъа бу вакъиа пек тесир этти. Акъылына тюшкен сайын ачувлана ве: «Бир даа аякъ басмам», — дей. Къызыны корьмектен кесен-кес ред этти.

Баягъы вакъыт кечти, амма Севиль бахшыш ёлламакътан вазгечмеди. Гъает мерхаметли, биревни къайгъыргъан инсан. Догъру ёлны тапты.

Йылбаш байрамы кельди. О вакъытта ерли меджлис реиси олып Мустафа Амет чалыша эди. Къызым яхшы бахшыш азырлап, къундакъ баласыны багърына басып, Мустафагъа барып, олгъан вакъианы анълата. Мустафа меджлис адындан деп, бахшышны алып кетип, къызчыкънынъ къолуна бермеге разы олгъан. Берген сонъ хабер этерим, деген.

Бу сефер Мустафа айткъаны киби япып, меджлис адындан, деп бахшышны баланынъ къолуна берген. Анасы ве битасы итираз бильдирмегенлер. Къызчыкъ исе Мустафа къапудан чыкъаяткъанда къолундан тутып:

— Бабама айтынъыз, бахшыш кетирсин, — деген. Арадан эки кунь кечкен сонъ къызым Мустафаны корьген. О, да олгъан вакъианы онъа айткъан. Къызым эвге къайткъан сонъ, Айдерге къызчыкънынъ бахшыш беклегенини беян эткен.

— Ёкъ, Севиль, не япсанъ яп, озюнъ бахшыш бермеге истединъ. Ят адамны тапып ёлладынъ, бахшышны алгъанлар. Энди эр шей мен ичюн битти. Мен ич де анда барып, озюмни ашалатмам. Энди бойле оладжакъ олса, санъа да япты ртмам. Сен билесинъми, къартларнынъ бойле лафы бар: мерхаметлик дерт къаптыра. Сен ойле хасис инсанларгъа нени исбат этмек истейсинъ? — деп Севильни токътатмакънынъ чаресини арады.

Бунъа бакъмадан, къызым кене Айдернен къызыны корюштирмеге, бахшыш алып кетмеге ёллар къыдырды. Лякин Айдер дегенинден къайтмады. Севильнинъ бир адети бар: онъа яманлыкъ япсалар биле, яхшылыкъ, эйилик япайым деп, чекише.

Севиль бир къач йыл девамында Йылбаш байрамында меджлис вастасынен бахшыш ёллап турды. Куньлернинъ биринде Эдиечик, Айдернинъ къызы мектепте окъуй эди, бабасыны къыдырып, эвни тапып, Севильге келе. О ва къыт къызымыз экинджи баласыны — огъланчыкъ догъургъан эди. Севиль къапуны ача. Къызчыкъ бабасыны сорай, амма Айдер иште экен. Севиль эр сене Йылбаш бахшышларыны ме джлис вастасынен озю ёллагъаныны айта. Бабасы догъгъан кунюне бахшыш алып кеткенде, анасынынъ ве битасынынъ япкъан ишлерини беян эте. Къызчыкъ шаша ве чокъ отурмай, эвге къайта.

— Бабам эвде олгъанда келирим, — дей. Шундан сонъ, Эдие Севильни бегене ве бабасынен корюше, къардашларыны да къабул эте. Къызына къавушкъанына Айдер де къувана, — деп Сейдамет агъа икяесини битирди.

Баягъы йыл кечти, амма бахшыш сёзюни эшитсем, мерхаметли Севильнинъ япкъан эйилиги хатырамда тазере, джанлана.

### ЯНЪЫ АНТЕР

Къорантамызнынъ Ватангъа авдет олгъанына аман-аман йигирми йылны кечти. Бабам Ор Къапы тарафта ерлешкен бир койден бир къарар эв сатын алды. Якъарлыкъ ёкъ, зарзорнен бабам ве агъам насылдыр агъачлар тапып, оларны пычып къышта якъып чыкътыкъ, къыш къатты олды. Сувукъ ель уфюре… Биз Недим агъамнен о вакъытта даа баламыз, амма бабам сатын алгъан эвге язмагъанлары, бабамларны ишке алмагъанлары козь огюмден ич кетмей. Къорантанъыз язылмагъан деп, Недимнен экимизни ярым йылгъадже мектепке алмадылар. Даа бала олсакъ да, бойле чекишкенлеримиз омюрлик хатрада сакъланаджакъ.

Ниает, баарь кельди. Анам-бабам азбарда тереклер отурттылар. Иш ёкъ, эльбет, иш олса биле къырымтатарсынъ, деп алмайлар. Кет-кете, ярым йыл кечкен сонъ, биз де мектепке къатнап башладыкъ. Рус, украин тиллеринде дерслер кече эдик. Экимиз де яхшы окъудыкъ. Учь йылдан сонъ вазиет яхшы тарафкъа тюзелип башлады, энъ эвеля анам-бабамны эвимизге яздылар. Бабам чалышкъыр инсан, оны совхозгъа айдавджы оларакъ ишке алдылар, о, юк машинасыны айдады. Анам — муляйим табиатлы, эр кеске ярайман деген къадын, ады Айше. О да кичкене тиббий ярдым косьтерген фельдшер ханесине эмшире олып ишке кирди. Мында къач йылдан берли аюв киби бир рус адамы, биз онъа «дядя Петя» дей эдик, кой экими олып чалыша экен, амма онъа ярдымджы керек олгъан, койде анамдан гъайры эмшире ёкъ эди. Эгер руслардан олса, анамны якъын къоймаз эдилер. Бир къач йыл кечер-кечмез совхозгъа, эвлерге девлет эсабына газ агъы кечириледжек деген лаф чыкъты. Бу тахминен 19941995 сенелери эди. Мен о вакъытта мектепте окъуйман. Кой балабан, амма бизим халкъ пек аз, бир къач къоранта. Эм де бир-бирине узакъ, биреви — аракъта, дигери — къаракъта, десенъ янълыш олмаз.

Анам руслар арасында пек тез урьмет къазанды, базылары Айша, дигерлери Аня — деп, айта тургъанлар. О, кимсеге ред джевабы бермеди, къан басым ольчей, санчмалар япа. Фельд шер шеэрге кетсе, эки-учь куньсиз къайтмай эди, чюнки ичмеге севе эди. Шу куньлерде анам озю хасталарны ба къып, файдалы тевсиелер берип, эалиге, къолундан кельгени къадар ярдым этти. Бабам табиаты сертче адам, амма мераметли, лагъабы «Рома — добрый» дей эдилер. Ичмей, атта тютюн биле чекмей. Руслар шашалар, амма пек чалышкъыр инсан. Совхозда эр шей берилип башланды. Мында пирнич чокъ сачыла эди, арпа, ашлыкъ. Эвни тамирледик, газ кечирильди, магъаза, кетек къурулды, анам тавукъ, кокюш, къой, эчки асрап башлады. Амма анам-бабам акъашамлары, алельхусус узун къыш геджелери джанлары сыкъыла, сойсопны, догъмушларны, миллетни сагъына эдилер, чюнки коюмизни, къайда бакъсанъ, къазакълар къаплап алгъан, ана тилинде лаф этмеге адам тапылмай деп, эфкярлана эдилер.

Биз эвде тек озь тилимизде лаф эте эдик, акъшам анамбабам бизге халкъ йырларыны тюркюлеп, бабам агъыздан хайтарма чалып, агъамнен мени ойната эди. Биз оськен сонъ о йырларны тойларда эшитип башладыкъ, амма биз яхшы миллий оюнларны севип гузель ойнамагъа огрендик. Йыллар кеткен сайын койде русларнынъ бизим халкъкъа ба къышлары мусбет тарафкъа денъишти, атта «татары очень хорошие», деген сойлары чокълашты. «Дядя Петя» ичкиджиликке берилип башта аилесинден марум олды, сонъра озю хасталанып ольди. Анамны онынъ ерине тайин эттилер. Бабам: «Бакъ сен, Къырымда яшап, татаргъа зармыз, кимсе, бу шимальге, сувукъкъа кельмей. Совхоз яхшы эвлер къурып башлады, газы, сувы, ярыгъы бар, бизим миллет къайда къалды шу, Айше?» — деп окюне тургъан бабам. Биз, татарлар совхозда олгъаны-оладжагъы бир къач къоранта эдик, амма эвлеримиз бир-биринден узакъ огъаны ичюн чокъ корюшмей эдик, сийрек-сандыракъ дува япылса, корюше эдилер. Тойлар олмады. Сонъ баягъы йыллар кечкен сонъ биринджи къырымтатар тойы олгъан эди, руслар аш-сувны, чалгъычагъананы корип, шашып къалдылар. Олар о девирде бешон кишинен той япа эдилер, амма бу биринджи тойда юзден зияде адам топланды, Къырымнынъ бутюн четинден сойсоп, дост-эш етип кельди.

Биз де биринджи кере агъамнен коюмизде агъыр-авагъа салмакълы, озюмизге коре дюльбер этип ойнадыкъ. Йыллар кечкен сонъ койге бизим халкъ келип башлады. «Бакъ, къызым Севиль, энди мында татар къызлары чокълашты, энди достларынъ бизим халкътан, къонушмагъа, аякъдашларынъ бар», дей эди.

Агъам мектепни битирип Акъмесджитке барып, анам киби тиббият алий окъув юртуна кирип, еди йыл окъуп джеррах (хирург) олды, юрекке амелиятлар япа, халкъымызны сувукъ олюм панджасындан къуртара. Бабам акълы раатлыкъкъа чыкъты, амма азбарда эски юк машинасы тура, озюне сатын алды, керек олгъанда адамларымызгъа ярдым эте, юклерини, къуруджылыкъ малларыны ташый. Мен де окъувымны девам этип, ана тили оджапчеси олып кельдим. Эмек фаалиетимни янъы башлап, озюм битирген мектепте къырымтатар ве украин тиллери оджапчеси олып чалышам.

Биз яшагъан койге он йыл эвельси бир, биз татарларгъа тансыкъ олгъанда, Озьбекистандан бир къоранта кочип кельген эди. Оларны башта бабам корьген, шу куню де бизге алып кельди. Эльбетте, болдырып, шашып узакътан чокъ ёл кечип кельгенлер, ёрулгъанлар, бизде ятып турдылар, огъуллары ве къызы Джанкойде сойларында къалгъанлар. Анам, бабам къуванып Анифе апте ве Сейт-Умер агъаны хошнутлыкънен къабул этип, оларгъа эв сатын алмагъа ярдым эттилер. О эв бизге якъын сокъакъта, баягъы гузель эди. Оларнынъ контейнери кельген сонъ, бабам озюнинъ машинасынен Джанкойден шейлерни эвлерине кетирди, эм пара алмады.

Анифе апте муляйим, эмексевер къадын олгъаны чокъкъа бармадан эр кеске белли олды. Бу Къуртиевлернинъ буюк къорантасы сюргюнликте Озьбекистаннынъ Алмалыкъ шеэринде яшагъанлар. Бу эвде докъуз джан яшайлар: акъайындан айрылгъан къызылары Алие огълунен, огълу Энвер, келини Майре, оларнынъ къумандай-сузакътай учь къызчыкълары Мавие, Эльвие ве Эмине. Олар мен окъугъан мектепте окъудылар. Сонъра Сейтумер агъанынъ буюк огълу Сервер де апайы Фатманен, эки осьмюр къызларнен бу койде ерлешкен эдилер. Амма чокъкъа бармайып, келин тарафына яни Алушта ёлунда къайнанасы яшагъан Ангар коюне кочип кеттилер.

Анифе апте бизим аилемизге пек багъланды, ара тапты, илле бизге кирип чыкъа эди. Анам да оларгъа сыкъ бара тургъан, амма оларнынъ яшлары меним анама-бабама бакъкъанда буюкче эди, шу себептен бабам Анифе аптеге: «Яхшы ки, мен сизге раст кельдим, энди мына къомшу олып отурамыз, кет-кете бельки сой да олурмыз», деп шакъа эте эди.

Анифе апте анама келип акъшам устю мытлакъа сырдашып кете тургъан, мен исе эвде олсам илле лафлары къулагъыма чалына. Айткъан сёзюм агъыр кельмесин, бир-эки йыл ичинде Сейтумер агъанынъ насыл адам олгъаны белли олды. Чалышмагъа севмеген, бошбогъаз, ичмеге севген, сафсата саткъан, агъырнынъ устюнден енгильнинъ астындан, пара борджгъа алса ичте вакътында къайтармагъан услупсыз, лафынынъ тутурыгъы олмагъан бир адам эди. Меракълысы шунда ки, омюрнинъ агъырлыгъыны озю танымай, апайы Анифе аптеге юклеген. Тербие-бильгинен иши ёкъ. Анифе аптенинъ айткъанына коре, яшлыгъында«чечек башы отлап юрген» эркек экен, ичкен, кезген, энди не дост, не эш, насыл олса да, чиленгир олып чалышкъан, сонъ пенсиягъа чыкъкъан. «Не олса олсун деп, бир эки капик топлап, эвлятларымызны озюм окъуттым. Такъыштырып Къырымгъа кочьмелерине мен себепчи одым», — дей эди Анифе апте.

Бир кунь келип анама ичининъ дердини тёкти.

— Айше, бакъ, сенинъ гузель омюр аркъадашынъ бар, Ремзиге бакъып сукъланам, акъай ишини о япа, сен исе къадынгъа ляйыкъ шейни япасынъ. Меним омрюмни ба къаджакъ олсанъ, бир ярыкъ, бахтлы кунюм ёкъ, эвлятларым бабасыз осьмесин, деп, эр шейге даяндым. Бабасы иче, гезе, деп, къол-къавуштырып отурмадым. Сейтумер агъанъыз эвге пара кетирген инсан дегиль, озюмни биле-билип, билегимни тюрип, эр вакъыт эки-учь иште чалыштым, танъда турып сокъакъ сипирдим, балаларны мектепке озгъарып, эки саатте янымызда ерлешкен ишханенинъ табанларыны ювып чыкъа эдим. Сагъ олсун Адхам ака, озьбек адамы: «Анифа, бугунь ишке кельмесенъиз де олур, эвлятларны къаранъыз, бичаре къадынсыз, акъайдан бахтсызсыз», — деп мени аджый тургъан, чюнки бир маалледе отурдыкъ, Сейтумер агъанънынъ алыны-чулыны корип тура эди. Балаларны уйлелик ашатып, эвимизден узакъ олмагъан ашханеге барып, савут юва эдим. Сагъ олсын ашчы Сафие: «Анифе, къалгъан темиз ашларны къазангъа къойып, ал да кет, эшек киби бутюн кунь аякъ устюнде чалышасынъ, аш пиширип юрмезсинъ, ич олмадым аиленъ токъ олур», дей тургъан. Сонъ Алие осьти, оны ярдымгъа алып кетип башладым, учь баланы окъуттым, олар орта махсус окъув юртларыны битирип, зенаат саиби олдылар. Алие, сен киби, эмшире, эки огълум къуруджы олдылар, Сервер — ташчы, Энвер, билесиз, койде дюльгерлик япа. Баба омюр билля кимсенинъ къаарь-къасеветини чекмеди, санки кобелек, фырланды юрди — бугунь бу чечекке, ярын башкъа чечекке къонды, аятнынъ сефасыны о сюрди. Айталар да, чечек башы отлады, омюр агъырлыгъы, эвлят къаари меним омузларымда, амма омюр билля Ватангъа къайтып яшарым, деген умют мени ич ташлап кетмеди. Я, бизлер, мында догъдыкъ, ана топракъ къокъусы илле озюне чеке экен.

Айше, билесинъми, базылар, коюме, озь тарафыма кетейик деп инатланып отуралар, мен тек Къырым топрагъы олса олгъан, шималь я да дженюп — эписи бир, чёль-ялы бою демедим. Бизим тамырымыз ялы бойдан, амма чёль тарафкъа Ор Къапыгъа келип ерлештик, учь баланы кийиндирдим — къушандырдым, кимседен эксик этмедим, алыма коре дувалар яптым, нишанлар ёлладым, тек бабамызнынъ бир шейден хабери олмады, башыны бир шейге ёрамады, онъа бакъсанъ, озь ана-бабасындан, догъмушларындан хабер алгъан адам дегиль. Шашкъандай шей, эльбетте, къорантаны сакълайман, деп айырылмадым, омюрнинъ, аиленинъ къурбаны олдым. Ичте эвлятларымны къолтугъыма алып, кимсенинъ босагъасына шикяет этип бармадым, шай этип омюр сув киби акъты кетти.

Къартайгъанда кимге мот, кене мен бакъам, коресиз, шекер хасталыгъына огърады. Мен озюм ана тилимизде чыкъкъан газеталарны окъудым, Айше, сен тиббият хадимисинъ, шекер хасталыгъы — бу инсаннынъ омюр тарзындан келип чыкъкъан бир белядыр. Яваш-яваш балалар яш олгъанда Ватангъа къайтармыз — деген макъсатнен капик топлап башладым. Энди къартайгъанда балалар мугъаймасалар олгъан, бабасы киби эки огълан ичмеге севелер, билесиз де, сой тамырлары пек муим меселе, ракъы тапсалар, къачырмайлар, азбарны бутюнлей озюм бакъам. Тавукъ, сыгъыр асрайман. Коресиз, огъул-келин чалыша, торунлар окъуйлар, кене яхшы нефакъамыз бар, Айше, эвлятлардан капик сорамаймыз. Тек Сейтумер агъанъ феналашты, аякъ устюнде олгъанда сыгъыр отлата тургъан, ярабим шукюр, сакъалы агъызына биткенде нейсе акъайнынъ файдасы тийди, десем, озюнъ билесинъ, бу ярамай аякъ чурюви хасталыгъына огърап, тёшекте ята, не къазалы, не белялы башым бар, десем янълыш олмаз.

Энди ана тилимизде газета окъуп башлады, джаным Айше, онъа да къуванам, яшлыкъта «Ленин байрагъы» ве «Йылдыз»ны элине тутмагъан адам энди элинден газета тюшмей. Шукюрлер олсун, къартайгъанда бир-эки дувалар да огренди, гъалиба, акъыл-балыкъ олды, деп кокюс кечирди. Айше, багъышла, баягъы вакъытынъны алдым, узун сёз бузав эмизир дегенлер, «ишсиз келип, ишлини иштен къалдырыр», дегенлер.

Анифе апте бизге эки-учь куньде кирип чыкъа тургъан. Бир афта кечти, анам раатсыз олып башлады, энди хабер алайым дегенде, къызы Алие чапып кельди,чырайы бом-боз:

— Айше тата, сизни анам чагъырта, бабам пек ярамай, — деп, эвине чапты. Анам санчма, иляджларны алып чыкъып кетти. Чокъкъа бармадан, бабам кельди. О, къапыдан киреркирмез Анифе аптенинъ огълу Энвер агъа келип бабамны чагъырды, тамам экинди маали эди. Мен бир озюм эвде эдим, чюнки Недим Акъмесджитте окъуй, мен де имтианларгъа азырланам, о вакъыт студент эдим.

Баягъы вакъыт олды, къаранлыкъ бутюн ерни къаплады, сес-солукъ эшитильмей, акъшамлыкъ аш азыр, ашамагъа адам ёкъ, пайна озюм отурып маса башына къурулмагъа бир тюрлю олам. Элим бир шейге бармай, тавукъларгъа ем септим, айванлар кельди, оларны арангъа къападым. Барып бакъайым десем, эвни ташлап кеталмайым, сес-солукъ чы къармай отурам. Энди къомшуларда чыракъ янды, чевречетке къулакъ салам, сес-шамата эшитильмей. «Атта къомшунынъ топ тепкен къайнакъ огъланлары биле корюнмейлер, къайсы тешикке кирген экенлер?» — деп озь-озюме суаль берем. Яз айы олса да, акъшам салкъыны чыкъты, бир ер шырт этсе еримден атылып турам, юрегим насылдыр раатсыз, гонълюм тарсыкъа, рухым эзгин, къулагъымда демлери Анифе аптенинъ Сейтумер агъа акъкъында айткъан лафлары янгъыра гъан киби кельди. Бир шей япып оламайым. Элиме кене дерсликни алып, ич олмадым мевзуларны окъуп отурайым деген фикир кендиме бир кучь берди. Саатке бакъсам — он бирге якъан, бельки Сейтумер агъа пек агъыр хастадыр, деген фикир къафамда догъды. Амма бир сувукъ дуйгъу бутюн ву джудымны сарып алды. Ярым гедже авгъан сонъ, анам агълап, бабамнынъ да къарасына къара къатылып, эвге келип киргенде мен эр шейни оларнынъ къыяфетлеринден анъладым. Анам яныма келип, мени къучакълап Сейтумер агъамнынъ бу фаний дюньяны терк эткенини айтты. Бабам деръал ятакъ одасына кирди.

— Гъарип, джан бергенде пек чекишти, мен амелиятымда джан теслим этеяткъан адамларны чокъ корьдим, амма бу къадар чекишкен хастаны корьмедим, — деди о. — Балам, мен де шимди кене анда бараджагъым. Бир къач апай сабагъадже мевтанынъ башы уджунда отураджакъмыз, адетимизге коре. Ярын саба анда олмакъ, ярдым этмек керекмиз, енъли антер, башкъа шал я да къыйыкъ япылмалы, аякъкъа чорап киймек керек, анда ашкъа-сувгъа ярдым этмек лязим. Къара куньде къомшу пек керек ола. Дженазени, тойны джемаат, къолумкъомшу котере тургъан.

Ярым саат кечер-кечмез анам темиз урбалар кийип Анифе аптенинъ эвине кетти. Энди тамам гедженинъ бей маали. Биз бабамнен аш биле ашамадыкъ, къазаннен аш буздолап ичине къойылды. Экимиз кирпик къакъмай чыкътыкъ. Хоразлар танъ маалини илян эткенде, биз энди керекли дженазеге уйгъун урбалар кийип, азбар къапыны килитлеп чыкътыкъ. Анифе аптенинъ азбар къапысы янында баягъы адам топлангъан. Гедже хабер эткен сойлары, Ангарада яшагъан огълу, Джанкойде сойлары арабаларнен энди етип кельгенлер. Анифе апте, келинлери, Алие къызы, торунлары эписи Сейтумер агъанынъ янында агълап отура эдилер. Анам къапыдан киргенимизнен мевтанынъ устюне балабан юзьбез ташлады. Эпимиз агълашамыз.

Бутюн весикъаларны анам догъурлап кетирди, бабамнен огъуллары тешкилий меселелерни чездилер, шай этип уйле маалинде бабамнынъ машинасына килим тёшеп, мевтаны коммеге алып кеттилер. Баягъы адам топланды, эркеклер адетке коре эписи салагъачны котерип, баягъы ёл джаяв кеттилер, сонъра мезарлыкъ койден узакъ олгъаны ичюн, мевтаны машинагъа къойып, эр кес Сейтумер агъаны сонъки, ахрет ёлуна озгъардылар. Устюне къою къырмызы тюсте къадифе орьтюльди. Шай этип коюмизде тойларнен бир сырада дженазелер де олып башлады.

Биз кельген йыллары не той, не дженазе олмай эди, энди миллет чокълашты, башта мезарлыкъ биле ёкъ эди, энди исе, совхоз бар экенде, ер биле айырылды. Русларнынъки чокътан бар эди. Сейтумер агъаныныъ бутюн дувалары кечирильди. Анам, бабам бир дувасындан къалмадылар. Анифе апте къыркъ кунь эвден чыкъмай, матем тутып, башына къара явлукъ багълап отурды. Анам бош вакъыт, аралыкъ тапса, онъа кирип чыкъа, тек огълу Энвер ичкисини зияделештирди. Бабасына янып ичсе керек, дей анам.

Анифе апте бизге де сийрек келип башлады, чюнки мал бакъмакъ темелли онынъ бойнуна къалды. Базар куню акъшам устю, эпимиз эвдемиз, козьлери яшлы Анифе апте кельди.

— Вай, хайырлымы, Анифе апте? Юринъиз, — деди анам оны къучакълап. Онынъ кедер толу козьлерини корип эпимиз аякъкъа турып, тёрге отурттыкъ.

— Ремзи, къардашым, кене санъа кельдим, койде энъ якъын адамларсыз, башкъа кимге имдат сорап барайым. Ангарада отургъан Сервер огълум эв тёпесинден йыкъылып, бель кемигини зарарлагъан. Фатма келин, билесиз, форсалы, тёшекте яткъан омюр аркъадашыны бакъмагъа истемей. Кечкен афта хатыр сорап барып кельдим, эвиме кетирмеге истейим, къайнана да келирли-кетерли, де къыбланы косьтере, де сыртыны, ишанч кимсеге ёкъ, сакъат, ишке яравсыз, эвге пара кетирмеген акъай, баба кимге керек?! — деп, агълап дердини келип тёкти. — Алие къызым да, кетир ана, экимиз бир чаре этип бакъармыз, айса ёлда къаладжакъмы, деп манъа юрек берди. Энвер огълумны билесиз, айныкъ вакъты сийрек ола, оны машина дюменине отуртмагъа къоркъам. Энъ ишанчлы адам сен, Ремзийсинъ, бензин парасыны берермен.

Бабам бир кереден:

— Анифе апте, не айтасыз шу? Насыл бензин парасы, мен сизден къомшу олып пара аладжакъман ёкъса, ярын саба я да иштен къайткъан сонъ барып кетирермиз, — деди.

— Вай, Ремзи, о баягъы ёл, саба ола хайыр ола, я да джума эртеси, сен чалышмагъан куню кетермиз.

— Ойле десенъиз, энди бир кунь къалды, сиз насыл истесенъиз, Анифе апте, шай да олур, — деп, гъарипни бабам тынчландырып эвине къадар озгъарды.

Бабам айткъан куню Анифе аптенен саба турып, тап Ангарагъа кеттилер, баягъы ёл. Акъмесджитке къадар эки саат, Алушта да ёлунен аман-аман бир саат, не олса да, акъшам устю Сервер огълуны, эм анасыны бабам оларнынъ эвлерине кетирген. Сонъра шу куню экимлернинъ тевсиелерине коре анамны Алие тата келип чагъырды. Эльбетте, анам эвде олгъан иляджларны деръал янына алып кетти.

Мен имтианларгъа азырланып эвде дерс бакъып отурам. Шай дегендже шеэрден треннен агъам кельди. Онынъ адети къапыдан: «Анам, бабам», деп багъырып кире. Бу сефер де шай япты, амма эвде менден гъайры кимсе олмагъаныны корип, айретте къалды. Мен исе онъа вазиетни анълаттым.

— Шай олса, мен де энди эким сайылам, бельки озюм барып хастаны бакъайым, — деп, агъам чантасыны чуйге илип, Анифе аптенинъ эвине кетти.

Баягъы вакъыт кечти, азбаргъа бизим енгиль машинамыз вызылдап кирди. Башта секирип агъам тюшти, сонъра ана ве бабам. Оларнынъ чехрелери солгъын корюнди, кейфлери эзильген, рухтан тюшкенлер. Озюм ичимден, хастанынъ вазиети яхшы дегиль гъалиба, дедим. Анам манъа тез эмир берди:

— Севиль, къызым, къазаннынъ тюбини якъ, софраны олгъан махсулларнен донат, патильджан туршусыны кесип къой, отьмек кес, шорбаны, сонъра пирнич боткъасыны орьтю устюне къой.

Бабам аштан сонъ Сервер агъанынъ омюрине шашып къалгъан:

— Анавы Фатма келин Анифе аптенен бир къаба лаф этти, санки огълунынъ йыкъылып хаста олагъанына къабаатлы. Къайнанасы да турмай киевини яманлап отурды: иче экен, темелли бир ерде чалышмагъан, къолундан бир шей кельмей, тютюн савырып отургъан. Амма эки къатлы эв къургъан, бутюн къолайлыкъларыны яраткъаны акъкъында агъыз ачмай, санки Сервер къорада яткъан быралкъы. Амма Анифе апте сабырлы, намуслы, алчакъгонъюлли къадын тек:

— Джаным, Абибе, «эвинъе кельген адамгъа, эв киби опкенъ олса биле, агъыз ачма», деген къартлар лафы бар, агъыргъан ярама туз сепмей тур. Шай дегендже, къапыдан торунлары кирип кельди, дигер одагъа кирдилер, бабасынен сагълыкълашмагъа биле чыкъмадылар.

— Не зырзоп яшлар, — деди бабам кокюс кечирип. Арабагъа мингенде Фатма кене:

— Айды, менден пара истеп отурмазсыз, озюнъиз бакъарсыз, къызларны окъутып, акъыл-балыкъ этсем де етер, — деп къапысыны шарт къапатып эвге кирип кетти. Атта «Аллах сагълыкъ берсин, иншалла Сервер тюзелир», деп огъурлы ёл тилемеген инсан олурмы? — айт сен манъа Айше?

Анам шашкъанындан тап абдырады. Лафны агъам девам этти:

— Хастаны бакъкъанда онынъ тек хасталыгъы, сынгъан бель кемиги дегиль, ичинде яни джигеринде бир муим ве джиддий шей бар, анам, сиз онынъ чырайыны козь огюнъизге кетиринъиз, онынъ бети сары балавуз тюске келе, тилин бакътым, о пек агъыр хаста. Оны теджрибели джеррах ча гъырып бутюн вуджудыны тешкермек лязим. Къаныны тешкерип, хастаханеге къоюлса яхшы олур эди, дейим.

Анасы сыгъырны сатып, огълуны чокъ бакътырды, амма бир шей файда бермеди, хайырсыз апайы келип, я да эвлятлары бир кере келип, омюр аркъадашым, бабамыз насыл, деп не кельдилер, не хабер алдылар. Агъам эвге къайткъан сайын Сервер агъанынъ алыны сорайым деп, эр сефер Анифе аптеге кире тургъан. Анама о энди мусафир, истеген емегини ашасын, фелян олмай, тувен ашамасын деген шейден кечкен адам — деп къайгъырып, аджынып айткъаны козюм огюнде тура. Элли яшында биле ёкъ ерни тепсе талкъан этеджек, амма о тёшекте меджалсыз алда, козьлери сёнюккен, къыбырдамагъа биле чареси къалмады. Анам эр кунь барып ба къып келе, санчмаларны къыз къардашы Алие япа. Анифе аптеге бакъмакъ аджыныкълы. Бир кереден къартайды, азды, бели букюльди. Сейтумер агъанынъ вефат эткени энди эки йыл олды. Анамнен даима Анифе аптенинъ, Сервер агъанынъ вазиетинден хабер алып турамыз, амма хаста тюзеле джекке ошамай, эп агъырлаша, ана гъарип, огълунынъ янында юкъламай бир теселли, мельэм олур, — деп къолуны, ая гъыны сыйпап отура. Сервер агъа алты ай чекишип бу фаний дюньяны терк этти. Ольген сонъ мевта котериле джекте Фатма эвлятларынен келип чыкъты, санки бир узакъ девлетлерден учакъ, треннен етип кельген киби олды. Дженазе биткен сонъ эр кеснинъ огюнде Анифе аптеге айткъаны:

— Бакътынъыз, олюсини джыйдынъыз, бутюн дуваларны да озюнъиз берерсиз, чагъырсанъыз, вакътым олса келирмен,— деп, эки къызыны алып кеткен. Эр кес шашып къалгъан.

— Анифе апте агъызыны ачып бир сез айтмады, — деди анам эвге къайткъан сонъ.

Биз эпимиз барып, сонъки ахрет ёлуна озгъардыкъ, бабам не керек олса арабасынен эр шейге къатланды. Ер багъры сувукъ дейлер, кет-кете Анифе апте не япсын юрек яралары яваш-яваш савушып башлады, амма бир эвде отургъан огълу Энвер ичкисини ташламады. Энди онынъ къызлары да етишип, «къыз осьмесии — хыяр осьмеси», деп нафиле айтылмагъан. Буюги Мавие менден азгъана буюк Акъмесджитте берберлик зенаатыны менимсеп, анда меркезий берберханелернинъ биринде бир устада амелият кечкен, шимди чешит тюрлю эркек, къадын ве бала перчемлери япа, сачны да чешит тюрлю боягъа боялап уста, земаневий усулда къыркъа. Кеченлери тренде экимиз берабер кельдик.

— Севиль, кель мен чалышкъан берберханеге, бир гузель земаневий шекильде сачынъны къыркъайым, яш оджапчесинъ, ишнен Акъмесджитке чокъ барасынъ, — деди де, джеп телефон ракъамыны берди.

Ортанджысы Эльвие менден кучюк, Кезлевде ашчылыкъкъа окъуй, эм де миллий къавалтылар япмагъа, пиширмеге огрене. Кенджелери Эмине мен чалышкъан мектепте секизинджи сыныфта окъуй. Энди Анифе апте баягъы озюне келип, кирип-чыкъып башлады. Бизге мытлакъа афтада бир-эки кере кирип чыкъа, я къомшу отурамыз да, арада бир сокъакъ кече, о, кельмесе, анам ве бабам раатсыз олып башлайлар. Кене тавукъ-кокюш асрай, озьлеринден артса, йымыртасыны къомшуларгъа сата. Азбаргъа чешит себзеватлар сачып, оларны осьтюре, нефакъа парасына бакъып отурмай, гедже-куньдюз тырмалана. Огълу кяде анасындан капик сорай, кяде иш олмай я темелли девлет иши ёкъ да.

Кене яхшы мен оджалыкъны битирдим, мектепте ер бар эди, алдылар. Анам эв ишлерини беджере. Совхоз даркъалгъан сонъ эр шей харап олды. Кене яхшы бабам да акълы раатлыкъкъа чыкъты. О да, эр кес киби, адамларнынъ эвинде къуруджылыкънен огъраша. Агъам хастаханеде шеэрге къатнап чалыша, кяде бабамнынъ арабасынен кете, чокъ невбетчилик япа, айлыкълары аз, лякин зенаатыны севе, юрек джеррахы олып мустакъиль суретте сийрек олса да, амелиятлар япа, гъает агъыр сойларыны Акъмесджитке я да Киевге юрек девалав меркезлерине ёллайлар.

Кеченлери Анифе апте кельди, анамнен лаф этелер.

— Айше, мына меним етишкен торуным бар, кимсе къапымызны келип къакъмай «бабасы иче, анасы да кимсеге къошулмай, кийик къоранта» дейлерми экен. Огълан торуным олгъан олса, биринджи сенинъ къапынъны къакъар эдим. Я эвель-эзельден айтылгъан, къызы барнынъ назы бар. Я да заманлар денъиштими? Эльбет, мен къартым, менден ким байрам сорайджакъ. — деп тюшюнем. Мааллемизде, шукюр Аллагъа, йигитлер бар да, Мавиени бегенмейлерми ёкъса, бир къудалыкъкъа кимсе босагъагъа адым атып къапымызгъа аякъ басып, къызынъызны огълумызгъа ляйыкъ коремиз, — деп кимсе янъылып къапы къакъмады, бунъа не дейсинъ Айше? Бельки замандан артта къалгъандырман, — деп кокюс кечирди.

— Эльбетте, Анифе апте, шимди яшлар озьлери тапалар, интернет деген шей бар, таныш олалар, бир парча лаф-сёз этип юрелер, бегенселер, сонъ ана-баба биле. Эвельдеки къудалыкъ шимди ёкъ. Косьтермеге, таныш этмеге аджет къалмады. Эвленелер, чокъкъа бармай айырылышалар, зарапатлы тойлар, мухтешем сарайлар, никях  тойлары, абырзыбыр арабалар, сонъки шахзаде эвлене, эшитсенъ, Али, Велининъ къызлары экен, келинлик антерлер санки къыраличе урбалары, атта Парижден де кетириле экен.

— Э, Айше, къаарь-къасеветтен не вакъыт къуртуладжагъым. Бир таначыкъ беслеп турам. Энвер саргъош олмагъанда озю бакъа, отлата, сувара, бельки бир мусульман, элял сют эмген бизим миллет баласы эвленемен деп кельсе, соярмыз, деп асрап турам. Сиз бахтлы ана-бабасынъыз, не ичюн десенъ эки эвлядынъыз эллерине алтын бильги билезликлерини такътырдынъыз. Окъутып, бильги бердинъиз, энди намуслы, элял сют эмген, яхшы озюнъизге ошагъан аиледен йигит ве къыз раст кельсе, гъает гузель олур, деп, сиз киби адамларгъа эйи тилегимдир. Айды, чокъ лаф эттим, афу истерим, озюнъ де кель. Анълайым сен яшсынъ манъа бакъкъанда, торунлар корьмек насип этсин, — деп, еринден турды. Анам да оны озгъарды. Бизге анам яшлыкътан насиат бере тургъан: — Мусафир эр кунь кельсе биле, ич эринменъиз, озгъармакъ пек балабан саваптыр.

Баягъы вакъыт кечти, куньлернинъ биринде мени мектеп мудири Акъмесджитке услюбий ишнен шеэр маариф болюгине ёллады. Меркезий сокъакъларнынъ биринде Анифе аптенинъ Мавие торуны манъа перчем япкъан бир огъланнен къолтукълашып юргенини корип къалдым. Олаки къазакъмы я да бизим миллетми, айырды этмек, бельгилемек къыйын эди.

Акъшамгъа весикъаларны алып, ишлеримни битирип эвге къайттым. Сонъки айларда Мавие кирагъа эв тутып шеэрде отура эди, чюнки бизим кой буюк олгъанына бакъмадан берберхане ачмагъа имкян олмады. Бизге якъын шеэрчикте иш тапалмады. Мен эвге кельдим, анам баягъы хаберлер сорады, лякин Мавие акъкъында агъыз ачмадым, бельки бир таныш, я да сой деп ичимден. Эгер уджунда бир шей олса, чокъкъа бармай къокъусы илле чыкъар, деп беклемеге къарар бердим. Куньлернинъ биринде акъашам устю анам манъа:

— Анифе апте корюнмей, барып хабер алмасам олмаз, бельки сен де барарсынъ?

— Анам, барып оламам, бир оба тешкермеге дефтер кетирдим. Сиз бир шейни козьден къачырасыз, оджаларнынъ иши эвге кельсе биле битмей. Чокъ селям айтарсыз.

Анам къолуна къаве, шекер алып кетти.

— Отта къазан къайнай, ичине пирнич ташларсынъ, — деди.

Баягъы вакъыт кечти, пирнич ташланды, шорба пишти. Бабам фиделернен огърашып эвге кирди.

— Ананъ Анифе аптеге кеткендир я? — деп, сорады шубеленмей. — Баягъы олдымы кеткени?

— Эльбет де, энди кельмек керек, — деп ташладым.

— Узун сёз бузав эмизир дегенлер, кеткен еринден къадын миллети къайтмагъа бильмез, — деп сомурданды. Шай дегендже, азбарда анамнынъ янъгъыравукъ сеси эшитильди.

— Севиль! Къызым тавукъ, кокюшлерге ем ташладынъмы? Копекке аш берильдими?

— Анам, эписини яптым, аш пишти, бабам эвде акъшамлыкъ емекни сизнинъ кельменъизни беклеп отура, — дедим.

Акъшам емегинден сонъ бабам анама бакъып:

— Айше, не хаберлер кетирдинъ?

— Э, Ремзи, хаберлер пек яхшы дегиль.

— Айт, энди, апай, Анифе апте сагъ-селямет отурамы?

— Отурмасын отура, амма буюк торуны Мавиеси къазакъ Андрей деген огъланнен тутушып эвленеджек ола экенлер. Анифе апте пек пешман, озь миллетиме эвленмеген къызгъа тана сойып, той этмем, деп ачувланып отура, гъам-кедер ичинде.

— Биревнинъ эвине бармагъа алым ёкъ, юзюм чыдамай. Гъалиба, торунлар чырагъым якъаджакълар. Къартлар лафы бар — арабанынъ ог тегерчиги къайсы тарафкъа кетсе, арт копчеги де шу тарафкъа кетер, деп отура. Ана о лафы къафама синъип къалды, — деди.

Бабам мыйыкъ астындан кулип:

— Бизим де огъул, къызымыз бар…

Шай дегенде къапыдан агъам кирип кельди.

— Сонъ, баба, не демек истейсиз, мени марушке алыр деп беллейсизми? Ич бир вакъыт озюм миллетимни явургъа денъиштирмем. Юзюнъиз ерге къарамаз, Севиль де башкъа миллетке бармаз, шаймы, — деп, меним омузымны таптады.

— Недимнинъ лафына юз файыз къошулам, яхшы-яман озь миллетимизге эвленирмиз, — деди.

— Э, агъызынъыз балдан олсын, севги бу пек джиддий ве муреккеп шей, атеш киби юрекни якъа, озюнъ биле дуймай къаласынъ. Айды, гонъюльге теселли бердинъиз, рухны ты нчландырдынъыз, — деп къуванды бабам.

Агъам бабама бакъып:

— Я сиз озюнъиз яш олгъанда Аня, Маняларгъа илишмединъиз де, Айшени сайладынъыз, анамыз да Иванларгъа козь атмагъан, Ремзи деген огъланны сайлагъан да, — деп, ерли шакъалашты.

Баба да:

— Э, огълум, заманлар денъишти. Эвельде ана-баба сёзю къулакъта тура эди. Хатир деген шей бар, сайгъы-урьмет этип халкътан утана эдик, ватанперверлик дуйгъусы устюн тура эди, намус, эдеп, тербие, ырыз, иман — булар эписи шимдилик кунь тертибинден тюшти. Айды, экинъизге де Аллах инсаф берсин, баш язысын козь корер, — дегенлер.

Бир афта кечер-кечмез базар куню, уйледен сонъ Анифе апте кельди. Лаф тек тонгъуч торуны Мавие акъкъында кетти. Той куню бельгиленген, киевнинъ анасы, бабасы Энвер агъа ве Майре аптенен лакъырды этмеге кельгенлер. Анифе апте айтты:

— Энвер ве Майре разы олмагъанларыны беян эткенлер, амма киев тараф, бир-бирини севген сонъ миллет айырмагъа шей ёкъ, сизлер озь урф-адетлеринъизни япарсыз, биз бу айнынъ сонъунда шеэримизге юз кишилик ашхане тутып тасыр-думбур той япармыз, истесенъиз бизге къошуласыз, истемесенъиз айры озь адетлеринъизни кутип къызны бизге озгъара билесиз. Разы олсанъыз, сизинъ чалгъы такъымны тутаджакъмыз, эписи бир олар бутюн аваларны чалалар. Келинге узун, палы,зарапатлы абыр-зыбыр, саатине фелянча кумюш пара берильген сою бар да, айтмагъа тилим кельмей, анам, лимузиндир даа, — деп къошты. — вай, Айше, догъру таптым, шу араба, даа бир къач дане араба ёллайджакъ экенлер.

Бабам динълеп турды да, теклиф берди:

— Анифе апте, сиз тул къадын киби эвден чыкъарамайсыз да, ич олмадым бизим адетке коре бир никях дувасы япынъыз. Энъ якъын адамларны чагъырынъыз. Айды той япмасанъыз, оладжагъы олгъан, боясы синъген тойны да берабер япынъыз. Биринджи эйилигинъиздир, якъын сой-соп олсун.

Анифе апте:

— Догъру айтасынъ. Ремзи, мына огюмизде джума эртеси куню Энвер ве Майренен лаф эттик, никях  той дувасыны, сонъра бир афтадан къазакъларнен къошулып балабан ашханеде тойны берабер этеджек олдыкъ. Лячаре шай оладжакъ. Мына сизни Ремзи ве Айшени дувагъа, тойгъа исе Недим ве Севильни де чагъырамыз. Мытлакъа келип яраштырарсыз. Айры агълагъандан, козь яш тёккенден файда ёкъ, олгъангъа мазы дерлер, келеджекке азыр ол! Сиз манъа догъмушдайсыз, сизге келип дердимни тёкем, догърусы, «бармагъа ерим ёкъ, батмагъа голюм» ёкъ. Чокъ отурдым. Ремзи, бир шей керек олса, базнам санъа оте, келип ярдым этерсиз, — деп чыкъты.

Анам эр сеферкиси киби мусафирни озгъарып кетти. Арадан эки-учь кунь кечмеди, анам энди иштен кельди, мен эртедже келип акъшамлыкъ къазан астым, эт къайнап тургъанда, дефтер тешкермеге отурдым.

— Вай, Анифе апте, буюрынъыз тёрге, хайырлымы, юргенинъиз, — череси мугъайгъан, гонълю къырыкъ корюнди. Мен дефтерлеримни четке къойдым, деръал акъшам къавеси пиширдим.

— Джаным, Айше, дердимни сизге тёкмеге кельдим. Бу ана не къадар гъарип инсан, оны кимсе эслемей, эске-сангъа къатмай, бу дюньяда энъ бахтсыз анадыр, деп тюшюнем, — деп кокюс кечирди.

— Анифе апте, опкенъизни басып, олгъан шейни анълатынъыз, — деди анам аркъасыны сыйпап.

— Айше, бакъ, эпсилери эв ичинен, менден гъайры, эльбет, янъы антерлер тойгъа алгъанлар. Анавы хайырсыз Фатма да янъы антер, озюне, къызларына алып кийинип-къушанып тойгъа келеджек ола экен. Тюневин акъшам софра башында Майре келин айтты, Энверге де баштан-аякъ алынгъан, Эльвие, Эмине, Майре янъы урбалар алып къокъла киби оладжакълар, эбет. Олсынлар, олар яшлар. Я хатир ичюн: «Ана сизге не алайыкъ?», демегенлерине джаным пек агъырды. Озюм одама кирип агъладым, ана оларакъ бойле урьметсиз, эмиетсиз, кимсеге керек олмагъан адам киби озюмни ис эттим. Бакътым, осьтюрдим, торунларымны яшлыкътан къолтугъыма къысып, багърыма басып осьтюрдим, манълайларына чертмедим, къайгъырдым. Баба ички джи олгъаныны дуйдурмадым, кимседен эксик этмедим, той яптым, эвлендирдим, эв алып бердим. Ана четте къалырмы, Айше, айт бакъайым. Аналарнынъ, гъариплернинъ къадри, къыймети ёкъ, ким биле оны бир янъы антер алып кийсетмеге аллары, такъатлары ёкъмы? Бутюн омюрим бугуньге къадар оларгъа файдам тийсин, деп, тырмаланып отурам. Тавукъ, чипче керекми манъа, афтада бир йымырта ашамай огълума, келинге, торунларгъа олсын деп япам. Той парасын да мен бердим, топлагъан акъчам бар эди. Тана да сатылды, тек янъы бир антер киймеге акъкъым олмагъаныны энди бильдим. Ана даим четке ташлана, босагъада отура, кене яхшы озюм эвни сатып алдым, аслы да одагъа кир демей джеклер, гъалиба. Омюр аркъадаштан кульмедим, эвлят ве торунлар да кульдиреджекке ошамайлар. Ананы бу къадар аякъ асты этерсинъми? Яландан айтсалар биле учун къадар корер эдим. Не ичюн ана бу къадар пасиетсиз? Пек джаным агъырды, гонълюм къырылды, ичимде бир шей узюльген киби олды. Валлаий, ананы бу къадар аджыныкълы алда къалдырмакъ… бельки, айып озюмдедир, деген фикир къафамда долана. Къаерде янъылдым, аджеба? «Эв сайгъанны, эль саяр», дегенлер.

— Вазгечинъиз, тасаланманъыз, эфкярланманъыз, Анифе апте, биз сизге той хайырлап пара азырладыкъ, экимиз ярын барып базардан истеген янъы антерни сайлап алырмыз, бинъин сайла, бирин ал, дегенлер, сайларсынъ, элял олсун.

— Ёкъ, джаным Айше, ойле олмаз. Антер керек олса, мен озюм да алырым. Мен антер алынмагъанына янмайман, сырадан къалгъаныма, ана оларакъ бир янъы антерге ляйыкъ олмагъаныма яанаман. В-ай, сагъ олунъыз, Айше, сизден бир бинъ кере разым, теклифинъиз ичюн Алла разы олсун. Амма корьгенинъиз киби иш янъы антерде дегиль. Ай-ай, эгер сиз япкъан теклифни олар япкъан олса эдилер… «Ана, мына сизге де янъы антер алдыкъ», деген олса эдилер…меним де гонълюм бир теселли тапар эди…
