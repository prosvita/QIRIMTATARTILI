### АКЪСЫЗ ДЖЕЗА

Бизим къорантамыз баягъы вакъыттан берли Ватангъа кочьмек арзусында эди, лякин пара топлав джерьяны ве эвимизнинъ сатыл магъаны бир-эки йылгъа созулды. Айтылгъаны киби, эр шей Алланынъ къолунда, бирден къысметимиз котерильди, муштери тапылды. Бабам, эки агъам геджекуньдюз адамларгъа къуруджылыкъ япып, баягъы пара топладылар, анам да чалышты, тек мен, 12 яшында къызчыкъ, мектепте окъуй эдим. Ана-бабам Къырымнынъ чёль тарафында догъгъанлар, о якъкъа да къайтармыз, деп эвде акъшам маса башында субетлеше эдилер. Биз учюмиз де Озьбекистанда догъдыкъ, Къырымнынъ не олгъаныны да бильмеймиз, лякин узакъ, ана топракъкъа, Ватангъа къайтаджакъмыз, деген дуйгъу гонълюмизге насылдыр эеджан бере эди, сабырсызлыкънен шу кунни беклей эдик.

Анам-бабам чёль тарафлы олсалар да, ногъайгъа ошамай эдилер, чюнки къомшумыз Джафер агъа: — Ридван, Алиме, сизни ким айтар ногъай деп? Козюнъиз къысыкъ, къымыкъ дегиль, черенъиз тёгерек, куньтабакъ дегиль, беязсыз, мавы козьлюсиз, сизге, гъалиба, урум къарышкъан. Алиме эсмери келе, сен Ридван сарышынсынъ. Демек, сизни озюнъизнинъ чёлюнъизге къайтарсакъ ола экен, — деп шакъа-къората эте тургъан.

Къомшуларымыз яхшы эдилер. Сокъагъымызда эки озьбек, бир рус къорантасы ве учь къоранта да бизим халкътан олып, пек муаббет яшай эдик. Бизим эвге балалар чокъ топлана, анам гъает мусафирчен, баладжанлы, кимсенинъ джаныны агъыртмагъан, ичинде юреги агъырып, сызласа да, юзю даим куле эди. Бир озьбек аилесинен пек къатнаша эдик. Къомшу ашы деп эр вакъыт акъшам Зухра апа аш ёллай, анам да, не пиширсек, менден оларгъа берип йибере эди. Манъа акърандаш олгъан Нигора къызлары бизге чокъ келе, берабер ойнай эдик. Афтада бир-эки кере Зухра апа тандырда пите пишире эди. О манъа мытлакъа уфакъ пите, яни олар кульча дейлер, япып бере ве мен оларда отурып кульчанен чай ичип, ашап тойып, уфакъ къарнымны сыйпап эвге келе эдим. Анам къайда бардынъ деп сорамай, тек Зухра достум пите яптымы, дей эди.

Бир кунь акъшам бабам эпимизни топлап, Къырымгъа кетеджегимизни айтты. Энди ёлгъа азырланмакъ, къуту кетирип, бутюн эшьяларымызны джыйып, дестелеп къоймакъ керекмиз. Бабам анджа пек таснакъ адам, къойгъан шейи еринде олмаса, къуртулмаз белягъа огърай эдик. О, эки агъама да тертипли, низамлы олунъыз деп тенбие, насиат эте тургъан. Агъаларым Ремзи ве Ильми корьмеден эсмери, козьлери мавы олып, анама сыма бере эдилер. Мен исе сап-сары ашлыкъкъа ошай эдим, рус мектебинде окъугъанда лагъабым «Пшеничка» эди. Джафер агъанынъ омюр аркъадашы, Селиме апте: «Бакъса, тыпкъы бабасы, бурнындан тыгъырып тюшкен. Айды, бабасына ошагъан бахытлы ола тургъан», — деп мени оплай эди.

Акъикъатен, бир афта муддет берильди, чюнки эвни сатып алгъан аиле кочип келеджек экен. Бабам контейнер артындан чапты, юрди, не олса да, танышлар вастасынен учь адам къошулып, бабасынынъ фиятына вагон алмагъа къарар эттилер. Кетеджекте анам-бабам узакъ ёлгъа кетемиз деп, Джафер агъанынъ эвинде ёл дуасы яптылар, сой-соп, деерлик бутюн къомшулар келип, дуа окъулды, «Акъ ёл олсун, Алла къолай кетирсин» дедилер. Шу куню акъшам балабан юк машинасы келип бутюн шейлерни эркеклер юклеп, демирёл станциясында, вагонгъа ерлештирип, бабам геджелемеге къалды, анам ве мен Джафер агъада къалдыкъ, эки агъам дигер къомшу Сервер агъанынъ эвинде олдылар. Анам ве Селиме апте козь юммайып, лаф этип агълап чыкътылар, анам, гъарип, ана топракъкъа къайтам деп, къуванч яшлары тёкти. Селиме апте, озьлери кетип оламагъанлары ичюн мугъайып, кедер козьяшлары тёкти. Не олса да, саба турып емек ашадыкъ. Зухра апа гедже тандырда, сютнен басып, бир оба пите япкъан. Оларны озюнинъ дастырханына орап, «ёлда ашарсыз», деп агъламсырап анама кетирип берди. Достум Нигора да манъа сачкъа багълангъан атлас бантлар кетирди. Эр кес десем янъылмам, хатыра олсун деп, баягъы шейлер берип, бизни узакъ ёлгъа азырладылар. Бабам келип эпимизни машинагъа отуртты. Селиме апте исе бир текне къурабие берди, биз оны та Къырымгъа кельген сонъ да ашадыкъ, чюнки къурабие шекер ве ягъдан япыла, тез бозулмай. Шай этип биз мартнынъ ортасында эрте баарьде узакъ авдет ёлуна атландыкъ.

Учь аиле олып, ёлда юк вагоны ичинде баягъы къыйналдыкъ, чюнки авалар салкъын эди, ель уфюре, мени анам сыджакъ кийиндирип миндер устюнде экимиз ята эдик. Дигер къоранталарда яш балалар бар, геджеси токътамай агълап чыкъалар. Эдие апте эмизген сабийини аягъына къойып, агъламасын, деп бутюн гедже саллап отура, шынъшыкъласа, деръал къучагъына алып багърына баса.

Поезд токътагъан сайын эркеклер станцияларда аш-сув бакъып алдыдар, амма Зухра апанынъ пителерини биз, балалар, ашадыкъ. Дигер аиледе Нефисе апте, омюр аркъадашы Эдем агъа ве менден кучюк эки бала бар эди. Эдие аптенинъ омюр аркъадашы Мансур агъа чокъ къошулмагъа севмей эди, оларнынъ балалары къумандай — сузакъдай эди, энъ буюги 7—8 яшында. Ана-бабам олардан баягъы буюклер, онынъ ичюн «Ридван агъа» деп бабама теменна этип, ёлда акъыл таныша. Къырымда яшайышны сорай, чюнки бабам башта анда олып, бараджакъ еримизни корип кельген эди.

Шу эки къоранта Джанкой станциясында тюшип, шейлерини бошаттылар. Биз исе та Керчьке бараджакъмыз. Олар тюшкен сонъ вагон бошап къалды, дангъыр-дунгъур бир къач саат кетмек керек эди. Не ичюндир, эр вакъыт кулип тургъан анамнынъ бенъзи солды, эльбетте, о ёрулды, чюнки Озьбекистандан чыкъкъанымызгъа энди бир афта кечти.

Ниает, бир къач сааттен сонъ, биз Керчьке келип чыкътыкъ. Бабамнынъ сою Сафет агъа бизни къаршылап чыкъкъан. Онынъ балабан юк машинасына шейлеримизни юкледилер. Мен шу ерде тургъан скемлеге отургъан эдим, авасы сувукъ, денъиз тарафтан серт ель эсе. Анам яныма келип, мени омузларымдан къучакълап:

— Ана, къызым, озь Ватанымызгъа келип тюштик, туткъан ишимиз онъ кельсин. Биз бир къач кунь Сафет эмдженънинъ эвинде олурмыз, сен ярындан мындаки мектепке барып башларсынъ, — деди.

Сафет эмджелер Керчьтен бир къач километр эректе Воинка коюнде яшай эдилер. Сафет эмдже айдавджы, бабам ве агъаларым шейлер арасында отурдылар, биз экимиз айдавджы янында ерлештик. Баягъы кеткен сонъ, мен болдурып, юкълап къалгъаным. Козюмни ачсам, одада диван устюнде ятам. Шай этип, шу койде бир къач кунь олдыкъ, лякин парамызгъа ляйыкъ бир къарар эв тапылмады. Бабам саба кетип акъшам къайта, агъаларым койде биревлерге иш яптылар, мен мектепке 5-нджи сыныфкъа къатнадым. Эмджемнинъ омюр аркъадашы Медине енге сабырлы, гузель къадын экен, оларнынъ къызлары чалыша, огъуллары меннен берабер окъуй, лякин о 10-нджы сыныфта, эпимиз чокъ олып акъшам маса башында топлана эдик. Сафет эмдже, милислер бизим халкъкъа эв саттырмайлар, биз кельгенде баягъы чекиштик дегенде, анамнынъ чырайы бем-беяз олды. «Ватанда ерлешмек къыйын, эр адымда курешмек керек ола, сизден огюне бир къач къоранта келип башкъа тарафкъа кетмеге меджбур олды», — деди Сафет эмдже.

Вакъыт сув киби акъып кете, бабам танъда турып кете, лякин ич бир тюрлю нетидже ёкъ, бизим халкъкъа эв саттырмайлар, ерли акимиет аякъ чала, таш тирей. Сафет эмдже, яткъан ери дженнет олсун, бабамны тынчландыра, сизге де бир кунь кунеш чы къар, сокъагъынъызда илле байрам олур, Аалланынъ буюргъаны бардыр, къысмет ачылыр, тек, кадям, рухтан тюшме, Алимеге де чокъ шейни айтма, бизде отурынъыз, Медине чыдамлы, сабырлы къадын, оксюз оськен, вазиетни анълай, сизни ынджытмаз. Сен меним энъ якъын союмсынъ, онынъ кимсеси ёкъ, амма челик ирадели къадын, бахтлы инсаным, деп Сафет эмдже бабамны къучакълады, лякин анам озюни къоймагъа ер тапмай эди. Медине енге эр вакъыт: Алиме, къардашым, бизге зарарынъыз тиймей, эфкярланма, кетсенъиз, сагъынырым, дей эди.

Арасы эки ай кечти, бир кунь бабам къуванып кельди, «Еди къую» — «Семь колодезей» адлы станцияда бир къазакънен лаф этип, эвини алмагъа келишкенини айтты ве шу куню акъшам Сафет эмдженен берабер алынгъан эвни корип кельдилер. Сабасына кой шурасына барып, бир парча накъыт (пара) къаптырып, эвнинъ весикъаларыны ресмийлештирдилер. Анам бол нефес алып, юзюнде къызыл ренк пейда олып, чырайы ачылды, тебессюм иле лаф эте башлады.

Бабам балабан юк машинасы кетирип, эркеклер эшьяларны юкледилер, шу куню алынгъан эвге кочьтик, Медине енге оглюгинен козьяшларыны сюртип, артымыздан эль саллап къалды. Эски эв, чокъ эмек керек олды, бакъылмагъан азбар толу чёплюк, агъаларым, бабам ишке кириштилер, ярдымгъа Сафет эмдже огъулларынен келип бир раатлыкъ куню танъдан акъшамгъа къадар чалыштылар, Медине енге де келип анама эв джыйыштырмагъа ярдым этти.

Кой кичкене, бир джампик мектеби бар, оджалар башкъа койден келип бизге дерс берелер. Койде бизим халкъ аз, олар эпси бизге таныш олмагъан 3-4 къоранта, хош кельдиге кельдилер.

Яз пек тез кечип кетти, эвимизни кузьгедже бир къарар яптыкъ. Агъаларым кетип къуруджылыкъта чалышып кельдилер, темелли иш ёкъ, къышта кимсе чалышмай, анамнен экимиз туршы къойдыкъ, бабам койде кимге не керек олса, оны япты. Мында сув меселеси къыйын, эв огюнде баягъы ер бар, оны къазып себзе сачтыкъ. Бабам машинасынен озюмизден арткъан мейва ве себзеватны Керчьке барып сатып кельди. Эв янында бабам кумес къурды, тавукъ, кокюш асрадыкъ, бир-эки баш къой алдыкъ. Бир йылдан сонъ пара топлап сыгъыр алынды, сют, къаймакъ, къатыкъ, пенир, ягъ япып, кене Керчьке танъдан турып кетип сата эдилер.

Койде бир тюкянчыкъ чалыша, анда отьмек, ун, шекер, ягъ, тютюн сатыла эди, лякин бабам ве агъаларым тютюн ичмейлер, ракъы-шарапны тек байрамда-сейранда, тойджыйында ичелер. Койде той-джыйын сийрек ола. Ильми агъам 10 сыныфны битирип кельди. Алий окъув юртуна кирмеге чареси ёкъ, бизим халкъны якъын къоймайлар. Уйкени Ремзи Озьбекистанда ордуда хызметини одеп окъуса оладжакъ, лякин онъа чалышмакъ керек. Амма бизлерден кимсени девлет ишине алмадылар, онынъ ичюн олар узакъкъа кетип, адамларнынъ эвинде чалышмагъа меджбур эдилер, яни къара хызмет япып пара тапа эдилер.

Мен озюм мектепте пек яхшы окъуйым, оджалар манъа къазакъ олмайып, пек яхшы язгъаныма, дерслерде тек «аля» ишарети алгъаныма шаша эдилер. Мен аз вакъыт ичинде украин тилини де огрендим, бабам гъарип: «Сени, къызым, мытлакъа окъутып, алиме япарым», — деп арзу этти. Шу вакъытларда тиббиятнен меракъланып башладым, пек чокъ китап окъуй эдим, эвде исе анама ярдым этип, деерлик бутюн ишни япам.

О вакъытта бизге пек ярамай бакъа эдилер. Милислер бир къач кере келип, къылынып, къоркъузып, эвден чыкъарырмыз, деп къаба мунасебетте олып, асабийлештирип кете эдилер. Кет-кете, сеслери тынды, амма къанымызны бозмагъа, гонъюль къырмагъа, рухтан тюшюрмеге ярадылар. Буюк агъам Ремзи акъшамлары къомшу койге барып, аякъ язып келе тургъан, анда эски кутюпхане ве клуб бар, 1,5—2 километр джаяв юрмек керек, анда олар топлана, домино ойнай, акъшамлары оюн мейданында музыка чалынса, зевкъланып, лаф-сёз этип келе тургъан. Анам онынъ акъшамлары эвден кеткенини ич истемей, юрген аякъкъа джормев илишир дегенлер, лякин мырзадай огълан эвде отурмаз, эксериети къышта узун геджелерде азбарда иш ёкъ, койде топлашмагъа ер ёкъ, шу себептен бизим яшлар къомшу койге бара тургъан.

Куньлернинъ биринде къомшу койге баргъанда, Ремзи агъам къазакъ Вася деген йигитнен таныш олгъан. Анам онъа аталар сёзюни хатырлатып: «Сувгъа таянма, явургъа инанма», я да «явурдан достунъ олса, башынъ астында балтанъ олсун», — деп тенбиелей эди.

Эльбетте, яшлыкъ чокъ шейнинъ фаркъына бармай, бабам да чокъ керелер онен лаф этип бакъты, яш, эльбет, кезмек, акъранларына, къошулмакъ, «акъайым», деп батырланмакъ истей. Ильми агъам эвде отура, къомшу татар огъланынен дост олып, чокъ кетмей тургъан. Амма беш пармагъынъ беш тюрлю де. Агъамнынъ Вася досту бизге бир къач сефер кельди, анам-бабам оны гузель къаршыладылар. Сап-сары бети сепкиль толу, ярамай огълангъа ошамады, лякин ичини бильмек къыйын. Не де олса, шейтан къулагъына къуршун — анам баламны къаза-белядан сакъласын, Алланынъ озю инсаф берип шейтан арабасына миндирмесин, деп «ах» чеке эди.

Васянынъ ондан буюк аптеси Оля бар эди, онъа келип юрген Сергей деген огълан бир къач кере Васянен агъамны корип таныш ола. Анам гъарип сабырсызлыкънен къыш биткенини беклей, чюнки баарьде агъаларым эвден кетип чалыша эдилер, шукюр, бу куньге къадар бурунлары къанамады. Шу куню, Ремзи агъам, эр сеферки киби, кийинип, кеч къалмайым, деп эвден чыкъып кетти. Кене Васянен корюшип эвлерине баргъан. Сергей де анда экен, Олянынъ догъгъан кунюни нишанлай экенлер. Софра донатылгъан, ракъышарап ичкенлер, кейф-зевкъ, не ол гъан, не олмагъан, кимсе бильмей, шу гедже Васянынъ эвинде киев оладжакъ Сергей ольдюриле, агъам эвге къайтмады, биз бутюн гедже юкъламай чыкътыкъ, саба танъ аткъанда бабам ве Ильми агъам къомшу къойге Васянынъ эвини къыдырып кеттилер.

Олар кеткен сонъ, эвимизге милис келип, анамдан агъамны сорады, анам ярамай иш олгъаныны дуйып агълай башлады. Милис исе, сизнинъ огълунъыз къатилликте къабаатлана, деп чы къып кетти. Шу ань анамнынъ башында сим-сия къара сачларына къар киби акъ тюшти, юреги ярамады. Мен, къомшуда яша гъан эмшире Валя деген къадынны чагъырдым, о чапып кельди. О: «Алиме, успокойся, это ошибка, Ремзи никого не может убить», — деп анамны къандырып илядж берди, укол япты, янында отурды. Шай дегендже, бабам, Ильми агъам кельдилер ве оларнен кельген башкъа милис хадими соргъу башлады.

Милис хадими чокъ шей язды, анам меджалсыз, миндер устюнде сес-солукъсыз ятып къалды, чюнки о шашкъанындан «Алла» демеге алы къалмады. Шу куньден анам юрек хасталыгъына огърап, сачы бирден чаларды, гузель чересинде бурюшиклер де пейда олды. Бабам да пек сёнюкти. О куню мен эписини корип, яш юрегим сызлап башлады ве о вакъытта мытлакъа юрек экими олурым, деп озюме сёз бердим. Ремзи агъамны шу саатте Васянынъ эвинден, адам ольдюрди деп, Керчьке апсханеге алып кетип къапагъанлар. Анамны, бабамны, агъамны чокъ керелер соргъугъа чагъырдылар, лякин анам эр вакъыт онынъ къабааты ёкътыр, дегенинден таймады. Эбет, «Дюньяда энъ сезгир ана юрегидир», деп нафиле айтылмагъан.

Вася исе энъ эсас шаат оларакъ, Ремзи ольдюрди деп, къабаатны эп онъа юклемектен вазгечмеди. Учь куньден сонъ Сафет эмдже ве Медине енге кельдилер, анамны корип шаштылар, шу дередже денъишкен эди. Оларнынъ узакъ сойлары абылкат эди, бабамнен экиси онъа да бардылар, бир шей файда бермеди. Керчьте ачыкъ махкеме олды. Шу вакъытта Ремзи агъам ны корьдим, кимсеге башыны котерип бакъмады, бир тюрлю олгъан. Махкеме шойле укюм чыкъарды: «Ремзи Ридванович Усеинов приговорен к 10 годам лишения свободы, отбывать свой срок будет в колонии строгого режима в Хабаровской области». Укюм къарары къады тарафындан окъуп эшиттирильди. Махкеме къарарындан сонъ, агъамны бир ай Керчь апсханесинде туттылар, бизге аиле азаларына онынънен корюшмек ве сагълыкълашмакъ вакътыны бельгиледилер. О вакъыт шойле заман эди ки, тек бир джинает япылсын, аман шу адисе олгъан ерде бизим халкъ олса, къабаатлымы, къабаатсызмы, суаль-сорав япмайып, къабаатны къырымтатаргъа къалдыра ве деръал алып къапай эдилер. Кимсе делиль къыдырмай, къабааты олмаса биле, чокъусы алларда джеза муддетини бизим халкъ одеди. Эбет, «кучьли огюнде эр вакъыт кучьсиз къабаатлы сайыла».

Бундан сонъ биз яшагъан койде адамларнынъ бизге нисбетен мунасебетлери денъишти ве бизге къатиль аилеси деп бакъып башладылар. Ана-бабам бунъа пек сыкъылдылар, юректен ынджындылар. Анам гъарип сарарды, солды, бабам бир шей айтмайып, ичтен аизар чекти, аз вакъыт ичинде дерттен, бет-сымадан эм ичтен къартайдылар. Даа якъында мына санъа сельби киби адамлар бирден денъиштилер. Ильми агъам нынъ козьлери сёнюкти, лякин яш, рухий джеэттен къавий, озюни эльде тута биле. Мен эпсини корип, озюме челик ирадели адам олмакъны ант-емин эттим. Анам, бизге дуйдурмайып, геджелери козьяш тёкип чыкъа эди, лякин не япсын, чареси ёкъ, агъамны къуртармагъа бутюн ёллар къапалы, «бармагъа ери ёкъ, батмагъа голю ёкъ», тек беклемек къала.

«10 йыл, пек балабан муддет, кельгенини коралмам», деп анам пештималнен козюни сюртип эфкярлана эди. Инсан эр шейге даяна экен, тек сабыр этмек керек, лякин къаарькъасевет инсанны дегиль, арсланны да йыкъа биле, чюнки синъир системи зайыфлаша. Аз вакъыт ичинде аилемиз къатиль къорантасына айланды.

Мен эсап дерсинден Керчьке олимпиадагъа барып 1-нджи ерни алдым, оджалар ве талебелер бу гъалебеден сонъ манъа башкъа козьнен бакъып башладылар. 2-нджи туры Акъмесджитте оладжакъ, сен кетерсинъ, деп директор мени тенбиеледи, лякин анам, барма, сенинъ де къасеветинъни чекмеге вакътым ёкъ, деп мени йибермейджек олды. Бабам исе, бар, къызым, бизим миллет яхшы окъугъаныны, онынъ ферасети ве акъыл-фикири юксек олгъаныны корьсет, деп манъа ёл ачты.

Агъамнынъ джеза одейжек ерине кетеджек куню эп якъын лаша. «Биз оны 10 йыл корьмейджекмиз», деген фикир бизим къафамызны ёра эди, лякин «баш язысыны козь корер», даянмакъ керек. Къомшумыз Сабрие апте келип насыл ярдым керек олса, япармыз деди. Анам онъа чокъ этип къурабие пиширмекни авале этти ве оларны ерлештирмек ичюн балабан къуту азырлады.

Агъамнен сонъки корюшювге кетеджекте бутюн гедже азырланып, кирпик къакъмай чыкътыкъ. Танъда машинамызгъа минип эпимиз Керчьке кеттик.

Ремзи агъамнынъ чырайы бозаргъан, анам онынъ бойнуна сарылды, о эпимизнен корюшти, лякин башыны котермей отурды. Анам, бабам оны, яхшы чалыш, кимсеге илишме, деп тенбиеледилер. Энъ-эвеля мектюп яз, деп анам бойнуна сарылып козьяшнен ялварды. Чокъкъа бармай, апсхане сакъчысы, вакъыт битти, деп агъамны алып кетти. Мен беллесем, Ремзи агъамнынъ да козьлери яш толу эди. Бу левха меним хатырамда эбедий муурленип къалды. Мен, яш осьмюрге, бу шейлер пек тесир этти, атта белли рус рессамнынъ «Сагълыкълашув» ресими козюм огюнде джанланды. Сабасына агъам энди ёлджу эди, чюнки оны узакъ, сувукъ шимальге ёллайджакълар.

Къайткъанда, машинада бутюн ёл кимсе агъзыны ачмады, тек анам агълап, солкъылдап отурды. О сонъра да «япмагъан джинаетинъ ичюн джеза чекмек пек агъыр шей» ве «бу дюньяда не къадар адалетсизлик укюм сюре», деп бутюн омюри янып, мум чыракъ киби, омюрден зевкъ алмай, «ах» чекип яшады. Бабам: «Алиме, шай япма, ямангъа джорама, огълунъ ольмеди, джаны сагъ, он йыл кечип кетер, сабыр эт, янъылмагъан бир Алла, башымызгъа шай язылгъан, даянмакъ керекмиз, эки эвлядымыз даа бар, оларны окъутмакъ, эвлендирмек керекмиз, дюньянынъ сонъу дегиль», — деп анамнынъ гонълюни алып, озюне де теселли берип турды. Амма анамнынъ ичи-багъры янып куль ола.

Мен анам ичюн пек къасевет эте эдим. О, бабамнен ич къавгъа-дава япмай тургъан, онынъ сёзю эвде къанун эди. Биз бабамдан пек сакъына эдик, о бизни севе, лякин дуйдырмай. Саба турса, акъшам ятса, анам Ремзи агъамны хатырламай ич олмады. Къорантамызда Ватангъа келип хорландыкъ деген лаф да ич олмады, эр шейге даянмакъ керек, деп бабам эпимизни тынчландыра тур гъан, ана топракъта яшаймыз, бизге де бир кунь кунеш кулип бакъар, къысмет этсе, огълумыз Ремзи къуртулып келир, деген умютнен къоранта кунь кечирди. Ильми агъам Къырымда арбий хызметини одеп кельген сонъ, чалышып, пара топлап адлиеджилер азырлагъан окъув юртуна гъиябий окъумагъа кирип, акъшамлары истисалда чалышты. Ремзи агъам эки-учь айда бир кере мытлакъа мектюп язып турды, о мектюбинде тек сагъ-аман олгъаны, чалышып юргени акъ къында къыскъадан хабер берип, анамны тынчландыра тургъан. О, озюнен берабер булунгъан ве бизим халкътан олып, 20 йылгъа джезалангъан адамнен таныш олгъаныны бильдирди. Мектюп кельсе анам бир парча ял ала, азчыкъ бетинде тебессюм пейда олып, сёнюккен козьлеринде омюр атеши пейда ола тургъан.

Мен аля окъуп, орта мектепни алтын медальнен битирдим, бизим халкътан мектеп тарихында бу шерефке биринджи мен наиль олдым. Бабам, пек къуванды: «Ана, коресинъми, Алиме, адалет бар экен, къызымыз Айше окъумыш оладжакъ», — деп анамнынъ гонълюни алды. Мен тиббият институтына озюм барып весикъаларымны бердим. Эр кеске белли имтиязлар бар эди, лякин къырымтатар олгъаным ичюн субетлешюв дегиль де, дёрт имтиандан да кечеджексиз, деп мени тенбиеледилер.

Бабам шеэрде анамнынъ узакъ союны тапып, мени оларгъа ташлап кетти. Мен, гедже-куньдюз элимден китап, дерслик тюшмейип азырландым ве гъалиба, Алла-Тааля азретлери ярдым этти, дёрт имтианны «аля» ишаретке берип, конкурстан кечтим. Шу йылы тедавийлев шубесининъ студенти олып, еди йыл девамында юрек хасталыкъларына айрыджа эмиет берип окъудым. Амма анамнынъ сагълыгъы эп феналашты, баягъы бильги саиби олгъан сонъ, онъа керек уколларны, тиббий ярдымны озюм япып башладым.

Ильми агъам окъувыны битирип эвленди. О, къомшу койден Эдибе деген къызнен таныш олгъан, анам къоркъып тезтез къуда ёллап кичкине той яптыкъ, енгиль, агъыр нишанлар олмады. Ремзи агъамнынъ муддети де аз къалды, онынъ азатлыкъкъа чыкъа джакъ куню эп якъынлаша. Анам озю яткъан одасына такъвим алып къойды ве эр кунь саифесини озю йыртып, огълунынъ къуртулып келеджек кунюни сая эди.

Кет-кете халкъымыз Ватангъа кутьлевий къайтып башлагъан сонъ, мында адамларымыз чокълашты. Бизим койде балабан мектеп къурулды, Эдибе енгем ана тили дерслерини алып бара эди, о Таврия миллий университетини битирген биринджи къарылгъачлардан эди. Мен Керчь хастаханесинде умумий хасталыкълар боюнджа амелият кечтим. Окъувымнынъ единджи йылында манъа юрек хасталыкълары кафедрасында аспирантурагъа кирмекни тевсие эттилер.

Эльбет, мен теклифни къабул эттим ве деръал имтианларгъа азырлана башладым. Университетни мен къырмызы дипломнен битирдим. Лякин анам окъувны девам эттиреджегиме къаршы чыкъты, бабам исе мени къучакълап: «Къызымыз алим оладжакъ!» — деп юректен къуванды.

Аспирантурада манъа баягъы аякъ чалып, таш тиредилер, лякин мен яхшы окъув, акъыл-ферасетнен чокъ сынавлардан гъалип чыкътым. Дюньяда гузель, эйи адамлар яманлардан чокъ экен. Шу юрек хасталыкълары кафедрасында ильмийтедкъикъат ишлерини алып бармакъ ичюн 7-нджи хастаханеде эким вазифесинде чалышып, студентлерге лекция окъуй эдим. Ильмий рехберим, манъа кардиология боюнджа мевзу берди, онъа кениш малюмат ве весикъалар топламакъ керек олды. Шу вакъытта анам хасталанды мен исе Акъмесджитте кирагъа эв тутып отура эдим. Анамны озюм чалышкъан хастаханеге алып келип къойдым.

Ремзи агъамнынъ къуртулмасына сайылы айлар къалды. Ильми агъам ве Эдибе бизге гузель огъланчыкъ багъышладылар. Къомшулар, сой-соп, «Ат чабар» хайырлы олсун, деп кельдилер. Шу арада дернек, яни козьайдын дуасы яптыкъ.

Къолумдан кельгенини япып, анамны аякъкъа турсаттым, лякин юрегининъ чалышувыны козетир экеним, сагълыгъы яхшы олмагъаныны, атта телюкели экенини анъладым.

О, эвде ич де къол къавуштырып отургъан инсан дегиль. Амма юрек агъыр иш севмей, болдурмагъа олмай. Лякин сёзюмни тутмай, агъыр ишке де уруна, башкъасына ишанмай, эр вакъыт озю япмагъа тырыша. Юрегини сызлаткъан агъырсы агъамнынъ янында ёкълугъы, япкъан джинаетине инанмагъаны юрегини эр сание азаплап тургъаныдыр. О, агъамнынъ фото-суретлерини эр бир одагъа къойгъан, онынъ сымасыны бир дакъкъа биле хатырасындан сильмей. Аксине онынъ ботен ерде, бир пезевенкнинъ ерине, къабаатсыз отургъаны юрегини бетер эзип, гонълюни къырып, рухуны эзип, омрюни кунь-куньден къыскъарта эди. Мен эким оларакъ эпсини анълайым, онынъ вуджуды мум чыракъ киби сёнеята, агъамнынъ кельгенини корьсин, деп Аллахтан тилейим.

Бутюн чарелерни корип, иляджарны вакътында берип, сёнеят къан вуджудына, аз олса да омюр ышыгъы, умют алеви бермек истедим. Куньлернинъ биринде, къудаларымыз келип мусафир олдылар, лякин ичим-гонълюм дуйды, олар бир хабернен кельдилер, мен чокъ шейлерни, лафларны анама дуйдурмадым. Къуданай, лаф олса башта манъа айтынъыз, ляйыкъ тапсам анама озюм айтырым деп, анамны атта яхшы хаберден биле къорчаладым. Чюнки онынъ юрек теллери гъает инджерип къалды, гонълю исе, иште, джам киби олды, бир лафнен сындырмакъ мумкюн. Къайтаджакъта къуданам мени ишмарнен башкъа одагъа давет этти. «Къомшумыз Васяны ольдюргенлер, амма ольмезден эвель къомшусы Танягъа маса башында отургъанда лаф сырасы агъызындан къачкъан: «Ремзи нафиле 10 йыл отурды, джинаетни мен яптым ве пычакъны онынъ элине мен туттырдым, видждан азабы чекем, о огълан бир къабаатсыз бос-ботен джинаетчи олды, бугунь ольсем, тюф демейджем, о чыкъса бетине бакъмагъа юзюм ёкъ. Милислер яхшы тефтиш этип, тюбю-негизинден тешкермедилер, яшагъаныма озюм утанам, эр кунь санки къамчы ашайым, къылыч устюнде юрем», деп ичини бошаткъан. Эки куньден сонъ достларынен ичип, къавгъашамата этип, озюни пычакълап ольдюргенлер. Кене яхшы араларында бизим халкъ ёкъ экен. Тек къазакълар дёгюшкенлер», — деди о.

Мен шашып, тап чырайым бир тюрлю олды, аягъымкъолум къалтырады, теним чымыр-чымыр этти. Къуданам вазиетимни дуйып, айткъанына пешман олды, гъалиба.

Мен, тек анам эшитмесин, бильмесин, деп онъа ялвардым. Олар къайткъан сонъ гедже агъама айттым, башта Ремзиге мектюп яздыкъ, сонъ Ильми агъам джинает кодексини ачып, бутюн бабларыны козьден кечирди. Биз милислерге къаршы джинаий иш къозгъамагъа акъкъымыз бар эди, лякин анамны джоярмыз, деген фикир бизге бу ишке къол урмагъа бермеди. Бу акъсызлыкъны тек экимиз бильдик.

Бир айдан сонъ Ремзи агъамдан мектюп кельди. Мектюптеки: «Иншалла, корюшюрмиз, бир айдан эвде олурым, бир шей япмакъ керекмей, мен энди озюм япмагъан джеза мудеттимни одедим. Вася исе къоркъунен яшады, копекдайын ольген, о бир дюньяда да раатлыкъ тапмаз, джеэннем алевинде янып куль олур. Тек сизлерни сагъ-селямет къайтып корип, эв босагъасыны, анамны корьсем, башкъа шей керекмей. Вакътым зая кетмеди, чокъ китаплар окъудым, яхшы адамлар ярамай адамлардан чокъ олгъаныны анъладым. Эм мында булуныр экеним, эркинликнинъ, сербест яшайышнынъ къад рине еттим, сиз дюньяда энъ азиз адамларым олгъанынъызны мында даа зияде ис этип, сизден энди айрылмам, деген мукъаддес дуйгъугъа эмин олдым», сатырлары таш иритеджек киби эдилер.

Бир ай анам козюни узьмей азбар къапыгъа бакъып яшады. Ниает, агъамдан: «Къаршылап чыкъынъыз», деген хабер кельди. Эпимиз вокзалгъа кеттик, анамдан къоркъа эдим, чюнки онъа энди атта къуванмакъ биле олмай, юрек дамарлары о къадар инджерген ки, узюльмек арфесинде эди. Бутюн иляджлар, уколлар даима янымда. «Баш язысыны козь корер», деп Аллагъа ташладым. Поезд келип токътады, вагондан балабан чемодан котерип, баягъы яшкъа баргъан, сачына къырав тюшкен адам тюшип биз тарафкъа чапты, башта анамны келип къучакълады, котерип, къучагъына яткъызды, сонъ эпимизнен корюшти, агъам о вакъытта яш эди, амма пек денъишкен, алатлы, бойлу. Акъшамгъа Сафет эмдже зорнен таякъкъа таянып, бутюн аилесинен машинагъа толушып кельдилер. Ремзи агъам эписинен коришип, козьяшларыны сильди. Келин Эдибе, онынъ ана-бабасы, сагъ олсунлар, манъа ярдым этип софралар донаттыкъ. Анам, гъарип, меджалсыз, къуванч козьяшларынен диван устюнде агъамнен къучакълашып отурды. Анам лаф сырасы: «Бос-ботен, балам, яшлыгъынъ тикенли тель артында, Ватандан узакъта, сувукъ ерде кечти, ана-баба, догъмушлардан 10 йыл асретликте, ят-ябан адамлар арасында олып, аятынънынъ энъ яхшы девиринден махрум олдынъ», — деп кокюс кечире эди.

Анам кет-кете алсызланды, аякъларынынъ такъаты кесильди, тиббияткъа багълы бутюн шейни яптым. Бу арада Киевге барып тиббият илимлери намзетлиги дипломыны да алып кельдим. Эбет, энди докторлыкъ мевзусы устюнде чалышмакъ керек. Амма анамны ташлап кетип оламайым, чюнки онынъ саати-куню, дакъкъасы уймай, нефес алувы зайыфлаша, юрек дамарлары тарлаша, къан басымы тюше, чырайы бем-беяз ола. Ремзи агъам янындан кетмей, санки озюни анам огюнде айыплы сая. Койде козьайдынгъа кельмеген киши къалмады. Нафиле отурып чыкъкъаны этрафкъа яйылды.

Олюм нефесини анам озю дуйгъандай сезип тура, онынъ ичюн биримизни янындан бир якъкъа ёлламай. Мен бир куньге кафедрагъа барып кельдим, чалышкъан еримде анълаштым. Энди мен такъвимге бакъып анамнынъ фаний дюньяны терк этеджек куню якъынлашкъаныны гонълюм къырылып дуям. Ахыры о, тёшекте ятып къалды, мен башында отурып биткен аятына, токътаяткъан юрегине иляджнен даа бир къач кунь омюр къошам. Амма эр шейнинъ сонъу бар, юрек зорнен чалыша, санки омюрнен, вуджутнен ведалаша. Чыкъмагъан джанда умют бар деп, умют эттик, лякин эпимиз онынъ мусафир олгъаныны билемиз. Ремзи агъам, мен, бабам даима янында булундыкъ.

Ильми агъам ве Эдибе чалышалар, баланы къуданай бакъа. Сафет эмдже ве Медине енге эр кунь акъшам келелер. Агъамнынъ кельгени эки ай дегенде анам ахыр-сонъу ботенге даяналмай козьлерини эбедий юмып, фаний дюньяны терк этти. Ремзи агъам озюни себепчи олдым, деп мезарлыкъта пек агълады, яшлыкъта сёзюни тутмай бу белягъа огърап, анамызнынъ башына еткенине пек окюнди. О, бир афта башыны котермей отурды, сонъ ер багъры сувукъ ола дейлер, озюне келип башлады. Анамнынъ йылы кечер-кечмез бабам да фаний дюньяны терк этти, чюнки олар анамнен пек муаббет, къавгъа-давасыз яшадылар. Анам кечинген сонъ, бабам бир йыл ичинде азды-тозды, къартайды, Алиме ёкъ, деп пек эфкярланды. Эдибе оны пек гузель бакъты.

* * *

Ремзи агъам ве мен Акъмесджитке кельдик, ильмий ишимни девам эттирдим. Шу арада тесадуфен Алим деген муэндис огълан иле таныш олдым, оны бегендим. О да мени ана-бабасынен таныш этти, гузель адамлар экен, аиле къурдыкъ, огълумнынъ адыны Ридван къойдым, онен берабер кене Киевге барып докторлыкъ диссертациямны къорчаладым. Ильми ве Эдибенинъ эки баласы да буюди. Ремзи агъам муэндисликке окъумагъа кирди, гузель Сафие деген къызнен таныш олып, эвленди, шимди эпимиз ана топракъта яшаймыз, деген гъурурнен омюр бою адымлаймыз. Мен юрек сырларыны эп огренем, къызчыгъым догъгъанда профессор унваныны алдым. Къызыма, эльбетте, рахметли анамнынъ адыны къойдым. Алим ве ана-бабасы сагъ олсунлар, анабабасыз олгъанымны бильдирмейлер.

Ишим боюнджа чет девлетлерде булундым, бильгимни эп арттырам. Мен инсан омрюни узайтмакъ ичюн курешмеге бельсендим, чокъ хасталарны олюм панджасындан къуртардым. Мура джаат эткен инсангъа къапым ачыкъ, вакътымны аджымайым, халкъым ичюн эр шейге азырым. Лякин ана-бабамны эбедий джойдым, оларны кимсе къайтмагъан ёлгъа озгъардым, языкълар олсун, олар яш ольдилер. Айше къызларынынъ акъикъий алиме олып, илимнинъ юксек нокътасына еткенини корьмедилер, даа догърусы, гъурурланып оламадылар. Ана топракъкъа къавушмакъ, авдет олмакъ да озюне къурбан олмакъны, талап эте экен. Мына эпимиз, учюмиз де бол нефес алып, башымызны магърур котермеге наиль олдыкъ. Лякин бизни олар Ватан багърына теслим эттилер, бизге бу мукъаддес топракъ къокъусынынъ къыйметини бильдирдилер. Энди биз оны къоруйджакъ ве асрайджакъмыз.

_2008 сенеси_

### ПАРА (Олгъан вакъиа)

Бизим къоранта Алушта шеэринде яшагъанына баягъы олды. Энъ-эвеля эдждатларымыз омюр сюрген шеэрге келип ерлешкенимиз биз ичюн буюк бахттыр. Кельген йылларымыз чекиштик, хорландыкъ. Кучюк бир эвни кирагъа тутып яшадыкъ. Амма Ватанымызда, ана-бабамыз догъгъан ерде яшагъанымыздан себеп, эзиетлер, маниа ве къарсанбалар бизге бир шей олып корюнмеди. Аксине, бизим несиллер, ниает, сюргюнликтен ана топракъкъа къайтып кельгени эпимизге бир тазертиджи рух багъышлады.

Якъынларда даа бир гузель вакъиа омюримизни яраштырды. Яни мухтешем эвнинъ алтынджы къатындан бизим аилемизге учь одалы квартиранынъ анахтарыны бердилер. Бу алидженап ишни япкъан адамлар дюнья тургъандже турсын. Биз бу квартираны алмакъ ичюн чокъ йыллар невбетте тургъан эдик. Энъ муими шунда ки, эксериет, бизим балабан эвде ватандашларымыз яшайлар. Амма олар Озьбекистаннынъ чешит шеэр ве койлеринден кельгенлер.

Бизим алтынджы къаттаки мердивен мейданында дёрт къапу бар. Олар учь ве эки одалы квартиралардыр. Башта, къомшуларнен таныш олдыкъ. Базыда-бир вакъыт мусааде этсе, бири-биримизге къаве ичмеге барамыз. Арамызда эв бикелери де бар. Къартларгъа айрыджа сайгъы-урьмет этемиз. Ораза, Къурбан байрамларында мытлакъ байрам хайырлап, эллерини опемиз. Авасы яхшы олса, эпимиз эв огюне чыкъып, къарылгъач киби тизилип, балаларны эглендирип, къомшуларнен лаф-сёз этип, отургъан вакъытларымыз да ола.

Озюм муэндис олып, накълие тешкилятында чалышам. Саба кетем, акъшам келем. Балаларнынъ бирисини мектепке, экинджисини балалар багъчасына алып кетем. Эьбетте, эвимизде ана тилимизде лаф этмеге тырышам. Бу меселеде омюр аркъадашым менден де зияде къатты ве талапкяр.

О, бир пара ташлагъан сандычыкъ алды. Ким озь тилини унутып къазакъча сёз къачырса, о шу сандычыкъкъа он капик, я да бир гривня ташлай. Эльбетте, инсанлыкъ алы, кимерде рус сёзлерини къачырасынъ. Амма шукюрлер олсун, эки эвлядым да тильни яхшы биле. Эгер мен къачырсам, омюр аркъадашым Рустем, эки къат зияде фият талап этип, эки гривня ташлата. Балалар буны корип, пек къуваналар.

— Ана, бабам сёз къачырмай, сандычыкъкъа пара да ташламай, — деп мени утандыралар.

Къайнанам да бир четте отурып (мен онъа ана дейим):

— Бакъынъыз, орталыкъны ким бозар, къара сачлы къыз бозар, — дей кулип.

Мен де артта къалмайым:

— Вай, анам, шимди къара сач мот дегиль, коресиз сачым сап-сары, эм де земаневий келинлерден бири олам, — деп шакъа этем.

— Акъыз, сен насыл олсанъ ол, тек миллий аньанелеримизни эвлятларынъа синъдирсенъ, пек яхшы олур. Айнени айтып оларны осьтюрдинъ, ана тили муитини яраттынъ, урф-адетлеримизге, санаткъа, миллетимизге севги ашламакъ керек, бу шейлер, Эмине, бир куньде дегиль йылларнен ашлана, тербиелене, — деди къайнанам.

Анамнен лаф этип отургъанда бир кереден къапунынъ чанъы чалынды. Огълум Кемал 10 яшында, мектепте окъуй. Гъалиба, о кельди деп, чабикликнен къапуны ачтым. Акъикъатен де, огълум къуванып, элинде 8 гривня пара тутып, эвге кирди. Артында олгъан чантасыны ташлады да манъа бакъты. Биз онъа мектепке кеткенде джеп парасы бермеймиз. Чюнки мектеп якъын. Кяде бир чантасына бир хавуч, я да алма, бир де бир емиш къойып ёллаймыз. Мектепте оларгъа бедава емек берелер.

Шай дегендже дигер одадан 5 яшлы къызым Медине атылып чыкъты. Эпимиз ашханеде топландыкъ. Шу дакъкъада къафамда пара меселесини аль этмек керек, деген фикир догъды.

— Кемал, огълум, мен санъа саба пара бермеген эдим, бабанъ бердими ёкъсам? — деп сорадым. Мен онынъ пара бермегенини яхшы билем, огълумны бойле сынадым.

— Ёкъ, анам, кимсе бермеди, бу параны шимди эвге лифттен котерильгенде таптым. Менден гъайры кимсе ёкъ эди, онынъ ичюн алдым, о меним парам, — деди манъа къуванчлы козьлеринен бакъып.

Къызым исе деръал:

— Агъа, тюкянгъа барып, экимиз «Сникерс» алып ашармыз, — деди.

«Бакъса сен, энди бу парагъа аякъташ да тапылды. Алынаджакъ шей де бельгиленди», — деп тюшюндим ве балаларым, яныма отурынъыз. Мен тапылгъан паранынъ такъдирини чезмек истейим. Халкъымызда бойле аталар сёзю бар: «Тапкъан къуваныр, джойгъан мугъайыр». Сиз шимди къуванып, «Сникерс» ашайджамыз деп, агъызынъызнынъ сувуны чыкъарып отурасынъыз. Энди шу параны джойгъан адамны козь огюне кетиринъиз. Бу онынъ сонъки парасы олып, отьмек алмагъа биле бельки, чареси ёкътыр, я да бир агъыр хастагъа кетеджек олып, ёлгъа айыргъан парасыдыр. Хаста исе къапугъа бакъып, оны дёрт козьнен беклеп отурадыр. Сонъ бунъа не дерсинъиз?

Огълум бир кереден:

— Анам, параны тез вакъыт ичинде къайтармакъ керек, — деди.

Къызым исе:

— Мен «Сникерс» ашамайджам, агъа, — деди.

— Ойле экен, балалар, меним фикримнен, бойле япайыкъ. Кемал, сен энди дюльбер язмагъа огрендинъ. Бизим эвде чокъсу къырымлар яшай, лякин оларнынъ эписи тилимизни яхшы бильмей. Башкъа миллетлер де барлар. Беяз кягъыт ал да пара бизим эвимизде олгъаныны анълатып, ири-ири арифлернен илян яз. Козю зайыф инсанлар да корьсинлер. Язгъан сонъ манъа косьтерирсинъ. Тек ондан сонъ къардашынънен экинъиз туткъал алып лифтнинъ къапусына япыштырарсынъыз, — дедим.

Къызым Медине деръал:

— Анам, агъама ренкли къалемлеримни берерим, меним де файдам тийсин, пара джойгъан адам тапылсын, — деди ве одасына чапып кетти.

Кемал исе:

— Ябанджы адамнынъ джойгъан парасыны алмакъ джинаетми? Я мен оны таптым да? — деди мугъайып.

— Огълум, мен эвимизде бирев джойгъан пара олгъаныны истемейим. Сен оны эвимизнинъ лифтинден таптынъ, къомшулардан бириси джойгъандыр, — дедим.

Чокъ вакъыт кечмей илян язылып, лифт къапусына япыштырылды ве балаларым япкъан ишлеринден мемнюн олып эвге кирдилер. Уйле авгъан сонъ къапунынъ чанъы къакъылды.

Къапу огюнде ашагъы къатта яшагъан 75 яшында Хатидже апте тура.

— Эмине, мен бугунь тюкяндан къайткъанда 8 гривня парамны лифтте тюшюргеним, амма абайламагъаным. Эвге кельген сонъ бакъсам, джебимде учь гривням бар. Тюкянджы манъа 20 гривнядан 8 гривня къайтаргъаны акъылымда, гъалиба, пошумны джебимден алгъанда шу тюкянджы къайтаргъан секиз гривняны тюшюргеним, — деди.

Шай дегендже одадан Кемал ве Медине чапып келип мусафирнинъ элини опьтилер.

— Балалар, бакъынъыз, паранынъ саиби тапылды. Секиз гривняны Хатидже битанъыз джойгъан. Илянны корип, къувангъанындан бизге кельген, отьмек алмагъа биле парасы къалмагъан экен, — дедим.

Шу арада ичери одадан къайнанам чыкъты ве:

— Не шаматалайсыз шу? Вай, Хатидже апте хош кельдинъиз! Сизни корьген бей олсун, баш устюнде еримиз бар,

— деди къуванып.

— Хатидже апте, ана тёрге кечинъиз, бир къаве ичейик — деп маса устюне къавалты къойдым ве джезвени алып, ашханеге кеттим.

Шу дакъкъасы Кемал тапкъан 8 гривняны чакъарып, Хатидже битайгъа берди.

— Сагъ ол, балам, пек буюк эйилик яптынъ, джоюгъым тапылды. Инсанны къувандырмакъ не де гузель. Алла эр бир инсанны шай къувандырсын, — деди де Кемалны къучакълап, башыны сыйпады. —Санъа юзь йыл яшамакъ къысмет этсин.

Ана, мен ве мусафир лафкъа тутундыкъ. Субетимиз эп гурделенди. Анам манъа бакъып:

— Чокъ лаф бузав эмдире, акъшамлыкъ къазан асмайсынъмы, келин, — деди. — Энди, тезден эв шорбаджысы да иштен келир.

— Ана, раатсыз олманъыз, къазан къайнай. Хатидже аптенинъ де къысмети бар экен. О, да бизнен берабер акъшамлыкъ ашар. Шимди Кемалны отьмекке ёлларым, — дедим.

Ярым саат кечер-кечмез, къапуны ачып, бабамыз да иштен кельди. Башта Хатидже аптенинъ элини опьти, сонъ чантасындан «Сникерс» чыкъарып, балаларгъа берди. Хатидже апте Рустемге не ичюн кельгенини айтты. Рустем исе:

— Тек пара джойгъанда дегиль, эр вакъыт келинъиз, — деди къаве ичер экен.

Бираздан акъшамлыкъ софра къоймагъа башладыкъ. Шу вакъыт Хатидже апте къайтмакъ ичюн еринден турды. Амма анам:

— Хатидже апте, эвельде эр инсан къысметинен келе, дегенлер. Бугунь бизде мусафирсинъиз, олгъанына коре буюраджамыз, — деп Хатидже аптени ерине отуртты.

Бойлеликнен, Хатидже апте мемнюн олып эвине къайтты.

Кемалнен Медине олгъан вакъианы бабасына тафсилятлы этип айтып бердилер.

— Аферин, — деди Рустем, — буюк эйилик япкъансынъыз. Сизге тек машалла, демек мумкюн.

— Я сизге илян язып, лифтке япыштырмакъ фикрини ким айтты, торунларым, — деди къартана.

— Анам, — дедилер балалар бир агъыздан.

Медине кимсе эшитмесин деп, бабасынынъ къулагъына яваштан:

— Анама да бир «Сникерс» ляйыкъ, — деди.

— Ойле экен, — деди Рустем ве чантасыны ачып, Кемалгъа пара берди, — бар да ярым кило шоколад къанфети кетир. Барем, ич бир кимсе четте къалмасын.

Кемал къувана-къувана, параны джоймайым деп, кокюсине басып, тюкянгъа чапты.

Акъшам эпимиз топланып, мавы экран къаршысында къанфетнен чай ичтик. Кемалнен Медине де «Сникерс»лерини софрагъа чыкъардылар.

### ТОРГЪАЙ

_Омюр левхасы_

Миллетимизнинъ такъдири сюргюнликнен чемберсач багълыдыр. Бу фаджиа унутыладжакъ шей дегиль. Эслибашлы несилимизнинъ хатырасында муурьленип къалды. Сюргюнликте, гъурбетликте догъгъанларнынъ джанына, къанына, синъдирильди.

Белли шаир Эшреф Шемьи-заденен корюшкенде о, бойле бир фикирни бильдирген эди. О, мешур кабардинобалкъар шаири Къайсын Кулиевнен субетлешкенде бойле деген: «Эшреф, сизинъ миллетнинъ сюргюнлиги — бу XX асырнынъ фаджиасыдыр. Бу сюргюнлик даа чокъ асырларгъа сакъланыр, несиллерге икяе этилир».

Мени миллет такъдиринен багълы субетлер, икяелер, беян этювлер, левхалар пек меракъландыра. Якъында корюшип, агъыр, шиддетли омюр чельтеринден кечкен эки адам: Осман агъа ве Эсма аптенен багълы бир икяени окъуйыджыларгъа тевсие этем.

Осман агъа ве Эсма апте Къырымда Алушта шеэринде корюшип, танышып, бири-бирини бегенип, эвленелер. Осман агъа шеэр идаресинде айдавджы олып чалышкъан. Эсма апте эв бикеси олып, эвде 3 эвлядыны бакъып, осьтюрмеге, яхшы тербие бермеге бельсенген.

1944 сенеси Къырымдан сюргюн олунгъанда эвлятлары Кемал алты яшында, Сайде дёрт яшында, Дилявер бир бучукъ яшында олгъан. Сюргюнлик азапларыны чекип, ниает Озьбекистаннынъ Къашкъадарья виляетининъ бир колхозына келип тюшелер: джампик-джумпик самандан, балчыкътан ясалгъан эвчиклер, этрафы къулан чёль, памукъ экильген.

Къырымда яшагъанда девирге коре бир къарар эвлери олгъан. Азбарда кумеслери де бар экен. Ана шимди оларнынъ кумеслерине ошагъан бир уфачыкъ магъазны яшамагъа берелер. Шейлери аз: балаларынынъ урбалары, бир уфакъ миндер, эски ёргъан, бир-эки къашыкъ ве чёльмек.

Яшагъан ерлеринде темиз сув ёкъ, узакъ олмагъан ерден бир арыкъ кече. Койлюлер шу арыкътан сув ичелер. Эки кунь кечер-кечмез Осман агъанынъ элине курек туттырып, ишке айдадылар. Онынъ сагълыгъы зайыф олгъанындан, атта джебеге алмагъан эдилер.

Мында бирев бир шей сорамады. Эр кеске талап бир: сагъсынъмы, хастасынъмы — кимсени меракъландырмай. Амма ачлыкътан къуртулмакъ ичюн чалышмакъ керек. Ашамагъа аз олса да, бир шейлер берелер. Эсма апте учь баласыны багърына басып, козь бебеги киби асрап, эвде отура.

Озьбек халкъына миллетимизни ботен ерде акъаретлеп, «саткъын» деген лекени ташлагъанлар. Бир къарт озьбек къадыны Эсма аптеге бакъып: «Къызым, сизни саткъын демеге кимнинъ акъкъы бар. Биз киби къадынлардан саткъын олурмы», — деп шашып айткъан. О, фукъаре олгъанына бакъмадан, Эсма аптеге эвинден чул-чубур, къатыкъ, сют, ун кетирип, ярдым эткен. Амма халкъ арасында укюметнинъ арекети иле къырымтатарлар къоркъакъ, тенбель, ярамаз халкъ деген лафлар кениш даркъатылгъан.

Бир къач вакъыттан сонъ ерли халкънынъ мунасебети кет-кете денъишип, девлет адамлары тарафындан айтылгъан уйдурма яланларгъа фитне ве ошеклерге инанмагъанлар. Чюнки олар халкъымызнынъ ишкир олгъаныны корьгенлер. Халкъымыз векиллери яшагъан магъаз ве кумеслерини темизлеп сылагъанлар. Эллери чебер эркеклер ве осьмюрлернинъ чёльде намуснен, месулиетликнен чалышкъаныны корьген озьбеклер: «Аджеба, не себептен бу халкъны Ватанларындан къувып чыкъаргъан экенлер», — деп тааджипленгенлер. Сыджакъкъа даяналмайып ольгенлерни корип, аджыгъанлар. Теэссюф ки, джаиль халкънынъ акъылферасети сиясий айын-оюнларгъа, адалетсизликке о девирде керекли къыймет кесип оламай.

Чокъкъа бармадан, Осман агъа ве Эсма апте Сеферовларнынъ башына атеш тюшти. Башта дёрт яшындаки Сайде арыкътан сув ичип, ич хасталыгъына огърап, бир кунь ичинде оле. Сабасына алты яштаки Кемал ичининъ агърысына даяналмайып, череси сарарып, вефат эте. Бир-къач саат кечер кечмез Дилявернинъ арарети котерилип, сыджакътан дудакълары патлай. Койдешлер келип, бильген ырымларыны япалар. Сыджагъы тюшмей, бала эсини джоя.

Осман агъа ве Эсма апте эки кунь ичинде учь баласындан марум къалалар. Эсма апте аз къала эсини джояяза. Онынъ козюне бир шей корюнмей. Балаларынынъ адыны айтып багъыра ве эп агълай. Осман агъа Эсма акъылдан азаджакъ, деп къасевет эте. Эльбетте, согъан башы дегиль, учь эвлядыны бир кереден комьди. Инсан юреги бунъа насыл даяныр? Бу акъылгъа зарар вазиетке даянмакъ ичюн кучь, сабыр, мердлик керек.

Яшайыш гъает агъыр эди. Дженк битти, амма онынъ акъибетлери даа огде. Нидже эркеклер джебеден къайтмадылар, аналар сюргюнликте икълимге даяналмайып фаний дюньяны терк эттилер. Эвлятлар оксюз къалдылар. Кимсеси къалмагъан балаларны балалар эвине бердилер. Чюнки бермеселер, ачлыкътан оледжеклер. Анда балаларны яхшы-яман бакъа эдилер.

Эсма аптенинъ вазиетини корьген Осман агъа бир чаре тюшюнип тапмакъ керек, бойле кетсе, тезден Эсманы да джоярым, деп къоркъа. Эсма апте исе яныгъыны ич те унутып оламай. Диляверчигини куньдюзи де, юкъусында да эп чагъыра ве агълай. Оны эвде янъгъыз озюни къалдырмайлар, къомшулар сыкъ-сыкъ келип туралар. Эсма аптенинъ алы гъает аджыныкълы эди. Азды-тозды, козюне бир шей корюнмей. Эвлятларыны айтып агълай, амма Диляверчиксиз аятыны тасавур этип оламай эди. Осман агъанынъ башыны такъие пек сыкъты: о не япаджагъыны бильмей.

Бир кунь акъшам Эсма аптенен экиси балалар эвинден бир бучукъ эки яшындаки бала алмагъа къарар этелер. Чокъсу ана-бабалар балаларыны ачлыкътан къуртармакъ ичюн балалар эвине берелер, олар исе алып бакъаджакъ олалар. Я, башкъа чаре ёкъ эди. Бала олса, бельки, ольген эвлятларыны унутыр, баланен эгленир, деген фикир Осман агъанынъ юрегине умют багълагъан, теселли берген киби олды.

Оларгъа узакъ олмагъан балабан койде балалар эви бар эди. Осман агъа бригадирге агъыр вазиетни анълата ве балалар эвинден бала алмагъа рухсет сорай. О вакъытларда джаяв юре эдилер. Атта араба да ёкъ эди. Не олса да, саба ола, хайыр ола, деп Осман агъа ве Эсма апте ёлгъа чыкъалар. Огде Осман агъа, артта Эсма апте баягъы юрген сонъ, балалар эвине етмезден эвель, ёл четинде бир торгъайны корелер. Янында баласы да бар. Эсма апте къушларнынъ янында токътай. Бакъса, ана торгъай ольген, амма торгъайчыкъ сагъ. О, торгъайчыкъны яваштан алып, элиндеки явлукъкъа сара. Антерининъ джебинден отьмек парчасыны тапып, уфакъларыны чокъучлата.

Балалар эвине кельген сонъ. Осман агъа мудирнинъ узурына кире ве вазиетни анълата. Мудир — эсли озьбек адамы: «Эки яшындаки къырымтатар балачыгъы бар. Ады Сервер», — дей ве оны алып кельмелерини буюра. Эм де лафыны девам этип: «Балалар учь данелер. Серверчикнинъ 8 яшында Энвер адлы агъасы. 10 яшында Медине адлы аптеси бар. Оларнынъ бабасы дженктен къайтмады. Анасы исе верем хасталыгъындан кечинди. Сойлары, бельки, бардыр, амма балаларны къомшулары, сизинъ ватандашларынъыз алып кельди», — деди. Осман агъа бу баланынъ адыны весикъагъа Дилявер Сеферов, деп яздырта.

Азбаргъа чыкъкъанда бала башта Эсма аптенинъ элиндеки торгъайчыкъны коре, деръал онъа япыша, торгъай оны эсир ала. Сонъра Эсма апте балачыкъны къучагъына ала ве эвге келелер. Дилявер бутюн акъшам торгъайчыкънен эглене. Къомшулар урба, ашайт кетирелер. Эсма апте баланен эглене ве къаар-къасеветини унутмагъа башлай. Диляверни алларына коре бакъалар. О да оларны ана-бабасы деп сая.

Диляверчик алты яшына кельгенде Эсма апте чалышмагъа башлай. Бир йылдан озю де огълан догъа. Адыны Кемал къоялар. Дилявер догъмушы дюньягъа кельгенине пек къувана. Чокъ кечмеден мектепке бармагъа башлай. О, яхшы окъуй эм де къардашыны бакъмагъа анасына ярдым да эте.

Осман агъа ве Эсма апте догъмуш эвлятлары олгъанына къуванып, Диляверни даа зияде севелер. Бу бала эвимизге бахт, къуванч кетирди, деп тюшюнелер. Къомшулар Диляверге бир шей айтмайлар. Лякин оларнынъ эвине сыкъ-сыкъ келип тургъан озьбек къадыны Эсма аптеге эвлятларыны алып, башкъа виляетке кетмелерини тевсие эте.

Адамларнынъ агъызыны къапатмакъ агъыр, кой копексиз олмай, бостанда илле бир къыйыш хыяр осип чыкъа, бир акъылсыз тапылыр ве догърусыны балагъа айтыр, деп телюке догъура. Сизни кимсе бильмеген тарафкъа кетинъиз, раат олурсыз, дей.

Бу вакъыткъа келип девир баягъы денъишти, халкънынъ яшайышы бираз олса да, яхшылашты. Осман агъанынъ къардашы Исмет тапылды. Чокъкъа бармадан, олар Сырдарья озени тарафкъа кочьтилер. Эвли-баркълы олдылар. Омюрлеринде даа бир къуванчлы вакъиа олды. Аиледе къызчыкъ дюньягъа кельди. Адыны Диляра къойдылар. Дилявер осьти, мектепни битирди. Ташкент шеэрине барып, муэндисликке окъуды.

Куньлернинъ биринде эвлерине эки адам кельди. Дилявер де Ташкенттен къайтып кельген эди. Эсма апте мусафирлерге къаве, чай, аш къойды. Бу вакъыткъа келип, Осман агъа да иштен къайтты. Баягъы отургъан сонъ кельген адамлар ким олгъанларыны тарифлемеге башлайлар. Олар Дилявернинъ агъасы Энвер ве аптеси Медине экенлер. Эмиш-демиштен эшитип, Осман агъа ве Эсма аптенинъ къайда яшагъанларыны бильгенлер.

Диляверчикнинъ догъмушлары олгъаныны Эсма апте бильмей эди. Бундан тек Осман агъанынъ хабери бар эди. Эсма апте шашты, Дилявер де тааджипленди, не айтаджагъыны бильмеди. Дилявер энди етишкен огълан эди. Эсма аптенинъ юреги сыкъ-сыкъ урмагъа башлады, чырайы бембеяз олды. Энди эр шей Диляверге багълы.

Дилявер эп анасынынъ бетине, чырайына бакъа. Не япмагъа бильмей. Бакъса, арадан не къадар вакъыт кечкен сонъ агъа ве апте тапыла. Баягъы тюшюнген сонъ, Дилявер анасыны къучакълай ве агъа эм де аптесинен кетмейджегини айта. Анам ве бабамнен къаладжам. Олар мени бакъып осьтюрдилер, озьлери ашамай, манъа ашаттылар, оларны ташлап кетмейджем, деп екюнлейиджи сёзни айта. Сизни яхшы танымайым, сизге алышмакъ керегим, дей.

Агъа ве аптеси Диляверни мусафирликке чагъыралар. Ильк сефер Дилявер мусафирликке янъгъыз бармай. О, бутюн къорантасынен топланып, мусафирликке баралар.

Дилявер энди чокътан эвленди, Балалары, торунлары бар. Энвер, Медине, Кемал ве Диляранен сыкъ-сыкъ корюшелер. Догъмушлар бири-бирилерини унутмайлар. Ораза, Къурбан байрамларында башта Осман агъа ве Эсма аптеге келип, эллерини алалар, байрамнен хайырлайлар.

Дилявер чокъ йыллар девамында Ташкенте буюк истисалда баш муэндис вазифесинде чалышты. 1990 сенеси Эсма апте ве Осман агъа балалары Дилявер, Кемал, Диляранен ватангъа авдет олдылар. Багъчасарай дживарындаки бир койде ерлештилер. 1992 сенеси исе Энвер ве Медине аилелеринен ана топракъкъа кочип кельдилер. Къурмандан эв алып, ерлештилер.

Теэссюф ки, Осман агъа ве Эсма апте бир къач йыл эвельси вефат этти, амма аиледеки достане мунасебет сакъланып къалды. Муаббет аиледе тербиеленген эвлятларгъа анаВатанда яшамакъ насип олды. Эвлятларыны ватанда яшатмакъ ана-бабанынъ энъ алидженап боюн-борджларындан бири сайыла.

Эльбетте, бу икяе миллетимизнинъ тарих  китабынынъ бир саифесидир.
