# Эдебиятымызда «лагерь несири» 

Миллий эдебиятымызда «лагерь несири» акъкъында факъат ХХ асырнынъ сонъунда – «гъайрыдан къурув» юзь берген сонъ сёз ачмакъ мумкюн олды.
Бу алнынъ объектив себеби анъылгъан мевзудаки колемли эсерлернинъ советлер девиринде кесен-кес ясакъ этильмесидир ки, о, гизли-гизли язылгъан олса биле, ич бир шекильде басылып чыкъмайджагъы белли эди.
Бу такъым эсерлерде бутюн бир несильнинъ такъдиринде юзь берген «машер куню» тасвирленип, оны ахлякъий-фельсефий электен кечирмек мерамы амельге кечириле.
Бизде де бойле эсерлер бардыр ки, оларда тасвирленген аджджы хатыраларны буюк несиль векиллери омуз ве юреклеринде ташып юрип, ичинден чеккендирлер.
Иште, лагерь яшайышыны тасвирлеген эсерлерден бири олгъан Дженгиз Дагъджынынъ «Къоркъунч йыллар» романы къыркъынджы сенелери язылгъанына бакъмадан, о, та 1956 сенеси дюнья юзю корьген олса, экинджиси – Ибраим Пашининъ «Джанлы нишан» романы 1988-1990 сенелери языла (бу сырада даа Джевдет Аметов, Сабрие Эреджепованынъ эсерлерини къайд этмек мумкюн).
Эр эки эсерде де инсаннынъ чеккен азаплары юксек драматизм алтында тасвирлене, факъат Дженгиз Дагъджынынъ Садыкъ Тураны немселерге эсир тюшкен сонъ концлагерьнинъ мудхиш, къоркъунч аятыны татса, «Джанлы нишан» романынынъ тарихий къысмында Смаил Теметнинъ Сибирь лагеринде чеккен эзиетини коремиз.
Сонъкиси де айны Дженгиз Дагъджы киби о мушкулятнынъ джанлы шааты ола (1944 сенеси «трудармия»гъа алынгъан Ибраим Паши Кемерово областына барып тюше).
Вакъиаларны  къараманы вастасынен айдынлатув усулы языджыгъа бедиий уйдурма принципине эсасланып, шу баш къараманыны да четтен козетмеге имкян бере.
Меселя, Дженгиз Дагъджынынъ баш къараманы Садыкъ Туран деп адландырмасындан макъсат тюркчилик гъаесининъ мефкюреджиси Зия Гёк Альпнинъ сиясий бакъышларына мейилли оларакъ, Туранджылыкъкъа садакъат нумюнесини косьтермектир.
Бойле экен, ишбу   романларнынъ гъаевий ёнелишиндеки принципиаль фаркъ шунда ки, эгер  Дженгиз Дагъджынынъ анъылгъан эсеринде гъает терс табиатлы ве къаба арекетли инсанларнынъ образлары яратылгъанына бакъмадан (меселя, Шишков), окъуйыджыда бу шахысларгъа даир нефрет къозгъалмайып, о нефрет дуйгъусы гъайрыинсаний ичтимаий-сиясий системаны вуджуткъа кетирген большевизм, коммунизм ве фашизмге нисбетен артса, Ибраим Пашининъ романындаки Сейдамет Шерифовнынъ образында миллий дуйгъу сыджакълыгъы дуюлмай, чюнки о, о системагъа садыкъ инсан: Къырымда козьге корюнген бир идареджи экен (кой шурасынынъ реиси, колхоз реиси, партизан), сюргюнликте де оны месюлиетли вазифелерге (комендант, колхоз реиси) ляйыкъ корелер.
Яни Шерифов къырымлы олса да, озь халкъына зыт кельген бир образ дереджесине котериле.
Дженгиз Дагъджынынъ романында исе миллий ве гъаевий душманларыны севмеювде къырымлысы да, озьбеги де, туркмени де, къазагъы да, азербайджаны да, къыргъызы да бир якъадан баш чыкъаралар. 

Бу сырада шуны къайд этмели ки, проф. А.Эмирова кенди чыкъышлары ве макъалелеринде Дженгиз Дагъджынынъ там манадаки рус халкъы ве онынъ медениетине терс бакъышы олмайып, аксине, о, рус медениети ве эдебиятынынъ тесири алтында буюгенини къайд эте.
Шунынъ ичюн олса керек, Къырым топрагъындан олгъан эр анги инсан Садыкъ Туран ичюн (даа догърусы, муэллиф ичюн дие анъламалы; буны къайд этмекле, дженктен эвельки Къырымда тюрлю-тюрлю халкълар арасында сыджакълыкъ муити укюм сюргенини эсапкъа алмалы) озюнинъкидир.
Аслында Къырым топракъларында догъып буюгенлер – олсун ехуди я да рус, эрмени яхутта рум – бири-бирине ветан багъынен багълылар.
Языджынынъ фикриндже, бири-бирине ярдым элини узатмакъ оларнынъ къанында бар, бу – табиий ал.
Иште, бойле бир образлардан бириси олгъан рус менсюпли алушталы Гриша Калачёв романда олдукъча позитив ренклернен ишленген: о, адий бир йигит экен, къырымтатарджасы не къадар хаталы олса, о къадар да татлы.
%Атта эсернинъ бир еринде муэллиф «Бу татарджасыйла Гришаны къальбиме кетикче даа якын була эдим» деп яза.
Бойле этип, языджы Къырым ве онынъ тышындан олгъан инсанларнынъ типик образларыны ярата…

Миллети ве тюркчиликнинъ истикъбалини къайгъырмакъта олгъан Дженгиз Дагъджы кучьлю бир эеджан, кучьлю бир иссиет алтында якъын тарихий кечмиште юзь берген адиселерни дюньягъа танытмагъа тутуна.
Яваш-яваш бу мевзу онынъ яратыджылыгъында бельки эсас мевзугъа чевриле.
Иште, фикримиздже, ишбу эсерде онынъ бедиийлиги, бедиий шекли дегиль де, шимдигедже ве затен аман-аман ХХ асыр девамында халкъымыз ичюн кесен-кес ясакъ этильген мевзу ве гъаелернинъ мейдангъа чыкъарылмасы муимдир.
Окъуйыджынынъ дикъкъаты гузеллик ве зулумнынъ чарпышмасындан Садыкъ Тураннынъ юрегинде асыл олгъан зыддиетке багълана.
Бойле этип языджы миллий седжиени реаль тарихий муит саесинде тарифлей. 

% Белли ки, о йыллары советлерде укюм сюрген керчек ичтимаий ве сиясий вазиетни, инсанлар арасындаки керчек мунасебетлерни факъат дженк акъибетинде мындан къачып къуртулабильген Дженгиз Дагъджы кибилери айдынлатып оладжакъ эдилер.
% Эгер демир перделер артында къалгъан олса, языджынынъ сыныфдашы Рустем Муедин язмасы киби, «эдебият саасында илери джылышмакъ ичюн пафослы сатырлар яратмакъны бельки девам этмеге меджбур оладжакъ эди:

> Даий Сталин сагъ олгъанда,  
Инсан огълу хор олмаз.  
Сталиннен оськен юрек,  
Ич бир вакъыт ёрулмаз»

Эсернинъ финалында муэллиф озюнинъ ветандашлыкъ мевамыны ифаде этмек огърунда Садыкъ Тураннынъ тюшюни тариф эте ки, мында янъы мезарлыкътаки тазе къабирлер янында долашкъан Шишков «эр бир къабирнинъ янындан бир униформа алып, (Садыкъ Турангъа) узата».
Бираз сонъра бу Шишковны «къуру, япракъсыз терек астында индемейип, къыбырдамайып ве къолларыны коксюне къавуштырып, терекке кердирильген азрети Исанынъ аякъларына бакъып отургъан бир алда коре ки, Исанынъ асыкъ къалгъан ири, азаплы козьлеринден Шишковнынъ тыраш олгъан башына къызыл къанлар тамлай».
Яни Шишков темсиль эткен инсанларны къыйратыджы идаре хызметчилерининъ япкъан ишлерине Иса пейгъамбер биле къан агълай.
Ибраим Пашининъ баш къараманы исе Сейдамет Шерифовны къач кере джезалайджакъ олса биле (котеклемек, халкъ арасында масхара этмек, эвге къоймамакъ), эп бу арекетлерине ахлякъ ольчюсинен бакъа ве бу макъсатларындан вазгече.
Аслында Смаил Темет къоркъубильмез, акъайджасына даврангъан бир инсандыр.
О, йигитлик къаиделерини къатты тута.
Бу ал онъа башкъаларгъа даир алчакълыкъ этмеге ёл бермей.
Ахыр-сонъу Шерифовны къадернинъ озю джезалай: кечмиште япкъан къара ишлери онынъ бетине урула ве о, чокъкъа бармай ярамай хасталыкъкъа огърап оле.
«Къоркъунч йыллар» романында исе ичинде къоркъу ерлешип къалгъан Садыкъ Туран уриет авасыны татабильген сонъ шу къоркъусына себеп олгъан къара кучьлер арасында асыл олгъан зыддиетке мунасебетини бильдиререк Шишковнынъ хаялджа оны саткъынлыкъта къабаатламасы киби ахлякъий баскъысына артыкъ юрегининъ теренликлеринден чыкъкъан элем толу джевабыны бермеге ираде тапа – оларнынъ ярымадада эткенлерини хатырлата.

Фикримиздже, ишбу роман композициясынынъ тамам бу ерини кульминацион нокъта киби танымалы ки, мында буюк языджы бутюн халкъны тильге кетирген киби ола.
Большевизм, коммунизм ве фашизмнинъ аджджысыны башындан аягъынадже чеккен къырымлынынъ бойле джевапланмагъа акъкъы бар эди.
Иште, оны Дженгиз Дагъджы киби улу истидат саиби беджеребильгендир.
Девирлер денъишкен сонъ башкъа бир сиясий муитте озюнинъ укмюни дигер языджыларымыз да чыкъарабашлайлар.
Бу такъым эсерлернинъ пейда олмасы тек айры шахыс ве я халкънынъ такъдириндеки къараманий ве фаджиалы девирни акс эткенинден гъайры, эдебиятымызда объектив кечмишни реаль тюслер алтында тасвирлейиджи эсерлернинъ пейда олып-олмаювы меселесинде нокъта къоймагъа ярдым эте. 

Иште, анъылгъан муэллифлернинъ талиль этильген романлары «лагерь несири» тюркюминден экен, олар вастасынен языджылар озьлерининъ аятий мевамыны ифаде этелер.
Оларнынъ фикриндже, баш къараманларнынъ башындан кечкен маджералар инсан табиатына ят олып, аньаневий алларны боза ве яшайышны алт-усть этип ташлай ки, онынъ акъибетини аль этмекни макъсат эдингенлер бир чокъ зорлукъларгъа огърайлар.
