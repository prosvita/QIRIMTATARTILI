## КЕДИ

Алушта эфсанеси

Мышыкъ къуш тутаджакъ олып пыскъанда биле, Решиднинъ къызы Назлы къадар йыртыджы дегильдир.

Ах, Решид, Решид, Алла насыл джезалайджагъыны яхшы биле.

Демирджиде Решидден эр кес сакъына эди.
Пек гъарез инсан, гъарез ве къарт тильки киби йыртыджы.
Яваш лаф эте, айткъан сёзю балдан татлы, лякин даима хиянетлик тюшюне, йылмай.

Назлы да тыпкъы бабасынынъ озю.
Бабасыны эркелей, макътай; онынъ юреги исе мис къокъулы гуль киби ача.
Иште, о вакъыт Назлы бабасынынъ сакъалыны чеке, тырнай, тишлей ве гуллер ичине къачып гизлене.

— Хи! — бабасы оны андан чыкъарамаз.

Решид озюнинъ дердини адамлардан гизлей, сокъакъта таныш-билишлер ве дигерлери онынънен селямлашкъанда кене эвельки киби бурнуны котере.

Решидни узакъ-якъын — эр кес биле.
Онынъ багълары Демирджиден Алуштагъадже созулалар.
Амма сараннынъ сараны, эвине, къорантасына сокъур Мустафадан да аз масраф эте.

Бунынъ эписи нафиле, Решид агъа.
Ольгенде фукъареден не къалса — зенгинден де о къала.

Решид Алуштадан къайта, о беяз хоразыны саткъан экен.
Бу хоразны хастанынъ аркъасына урып, сонъра сатсанъ, тереклер ешерип башлагъанда, онынъ дерди башкъасына, хоразны сатын алгъан адамгъа кече.

Решиднинъ къурсагъы чокътан агъыра эди, энди агъырмайджакъ.
Ёл дагъгъа котериле.
Атлар чапып болдурдылар, Сеттар да ёрулды.

— Айдаса шуны, Сеттар, — ачувлана Решид.

Атлар озюнънинъки дегиль, башкъасынынъ аджымасанъ да олур.

Решид агъа ёл бою озь багъчаларына бакъа, къувана.

Бадем къою япракъларнен орьтюльген, башкъа тереклер чечек ачмакъталар.
Решид ойлана:
— Бири манъа булар ичюн йигирми бинъ берсе биле, эписи бир бермем.

Кери чевирилип бакъты.
Тёпеге баягъы котерильгенлер.
Къаршыларында мавы денъиз дивар киби тура.
Этраф дюльбер.
Амма Решид агъа бу гузеллик акъкъында дегиль де, башкъа шейни тюшюне.

— Не къадар зиянкярлыкъ, не къадар шей нафиле гъайып олаята.
Адамлар аш ашагъанда, чанакъта не къадар ягъ къала...

Исар тюбюнде кеди миявлады.

— Мисаль ичюн, не ичюн кеди этини ашамакъ мумкюн дегиль?
Айды озюнъ ашама, мусафирлерни сыйламакъ мумкюн де.
Онъа бираз къуйрукъ ягъы къошсанъ — яхшы пиляв олур.

Эвге кельген сонъ озь тюшюнджелерини Назлыгъа сёйледи.
Назлы кульди:

— Пек яхшы.
Ойле де япармыз.
Бутюн къомшуларнынъ кедилерини топлармыз.
Оларны озюм соярым.
Серинликтен келеджек мусафирлерни сыйлармыз.

Решид серинликлилернинъ алына кунь эвельден къуванды.
Орманларыны сатмагъанлары ичюн, Решид оларны чокътан джезалайджакъ олып юре эди.

— Эльбет, ойле япармыз.
Амма бакъ, кимсеге бир сёз айтма.

Башта бирисининъ кедиси гъайып олды, сонъра кене бири — бир якъкъа кеткендир даа.
Бунъа кимсе шашмады, тааджипленмеди.

Лякин Решид агъа серинликтен эр кесни, сакъал ёллагъанларнынъ эписини мусафирликке давет эткенини эшиткенде эр кес тааджипленди.
Назлы софрагъа пиляв кетирди.
Пирнич бувлана, амма агъыр бир къокъу чыкъа, дерсинъ бу этрафта мышыкълар сурюси юре.
% «Бу хамырда бир хыл вар», — деп тюшюндилер.

Бунъа бакъмадан, ашкъа янаштылар, базылары атта макътадылар.

— Я сен не ичюн ашамайсынъ? — дей Назлы бабасына, — Мен пиширген ашнынъ дадыны бакъ.

Решид четке тюкюрди, индемеди, сабыр этти.
Серинликлилер исе ашны эп макътайлар.

— Къызынъ ашчы экен, пек яхшы, тыпкъы озюнъе бенъзей.

Шорбаджынынъ шанына даа чокъ эйи сёзлер айтылды.
Амма бири «ыкъ» этти, дерсинъ, къурсагъында кеди миявлады.
Башкъалары да эшиттилер: — Мусафирликте шишгендже ашагъанына къувана, — деп тюшюндилер.
Лякин Серинликке къайтып кельгенлернинъ бирисининъ дегиль, эписининъ къурсакъларында кедилер миявладылар.

Олар бутюн гедже юкъламадылар, чекиштилер, дерсинъ ичлерини кедилер тырмалай.
Къарт Асан олеязды.

— Мышыкъ ашадынъмы не мараз, — ачувлана огълу онъа, — инсангъа юкъу бермейсинъ...

Асан тюшюнджеге далды.
Решид агъа керчектен де оларны маскъара этмек ичюн бир шей япмагъайды.

Сабасына бутюн кой халкъы Решид агъа озь мусафирлерини кеди этинен пиширильген пилявнен сыйлагъаныны эшитти.

Демирджили эки койлю ёлдан кечеяткъанда, серинликлилерге:
— Алданып кеди эти ашадынъыз.
Мияв, мияв! — дедилер, оларны эриштирдилер.

Бундан сонъ серинликлилерининъ эписинден кеди къокъусы келип башлай.
Бир ай кече, ёкъ йыл, он йыл кече, атта шимди де олардан бу къокъу кетмей.
Серинлик янындан кечип кетеяткъанда кеди сеси эшитиле.

Бельки мен де бир шейлер къошкъан-уйдургъандырым.
Къошмасанъ, чатмасанъ, сени кимсе динълемез.

Амма бир шей ич де уйдурма дегиль.
Серинликнинъ янындан кечеяткъанда, Алла сакъласын, мияв десенъ, ишинъ битти.

Сёгселер, тюкюрселер, яхшы амма, эллеринъе балта илишсе, сычан делиги бинъ алтын, къачып къуртулайым десенъ биле, артынъдан балта етишип келир.
Бу койлюлер пек мергинлер.
Инанмасанъ — сына да бакъ.

Андан кечеяткъанда — мияв, де... 
