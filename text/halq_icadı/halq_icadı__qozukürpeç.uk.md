## Козукюрпеч

В дуже давні часи
У свинячі голоси,
Як верблюди гули,
Ми з тобою росли,
До порога повзли,
Як ще гуси горобцями були,
Хмари мідними були,
А корови в молоці пливли,
В черепах та жаб-ропух
Крила відростали,
В риб з’являвсь до мандрів дух,
З рік вони тікали...
Теща узвар подає,
Дівча очима виграє.
Ой не грай, дівча, очима,
Батько поб’є ще й нагримає,
Він суворий лісовик,
Друг у нього водяник,
В того коні, як вітри,
Мчать угору і згори,
їм ніхто не командир,
Ані «гей» їм, ані «тир».
Круп, вівса пуди й пуди
Коням бистрим ніпочім,
Три колодязі води
Коням бистрим ніпочім...
Раптом Пердукай прибіг,
Мчав неначе в маячні,
Зирк, а штані без матні,
У коси нема кісся,
Люлька вигоріла вся.
Це балачка, ще я всім
Казку розповім.

Дуже давно у дальній стороні жили-були Еділь-бай та Джайик-бай. Якось в Еділь-бая пропала кобила, а в Джайикбая верблюжа. І подались обидва баї на пошуки. Ідуть-ідуть вони й стрічаються на пагорбі та заводять розмову про дивину. А дивина ось така — в обох дружини вагітні. Про це й розповіли один одному.

— Дивина, — додає Джайик-бай, — у нас в обох сталися втрати в одну ніч, у тебе пропала кобила, в мене верблюжа.

І домовилися баї про таке: якщо в одного з них народиться дочка, а в другого син, вони одружать їх. І не встигли про це домовитись, як до них вихором примчав вершник та й каже:

— Дружина Еділь-бая народила доньку.

А за якусь мить ще один вершник вихором примчав та й каже:

— Дружина Джайик-бая народила сина. Обидва повернулися до своїх домівок. Хлопчикові дали ім’я Козукюрпеч, а дівчинці — Баянсув. Діти ростуть пещенідоглянуті, і так минає кілька літ.

Коли діти підросли, їх віддали до школи.

День за днем у душах дітей зростала взаємна пошана й прихильність. Та раптом Джайик-бай помер. І тоді Едільбай вирішив відмовитися від власних слів. Мовляв, не віддасть свою доньку за сироту. Та приязнь дітей одне до одного дедалі посилювалася. Еділь-бай відчував це й не знав, що вдіяти. Думав-гадав і не намислив нічого ліпшого, як вибратися з тієї місцини. А родина Козукюрпеча так і залишилася там жити.

Якось, проспавши сім днів і сім ночей, вирішив Козукюрпеч податися в путь на пошуки своєї судженої. І от коли він дістався туди, де жив Еділь-бай, побачив, що немає там ані Еділь-бая, ані його доньки, що не лишилося там нікого. Повернувся додому Козукюрпеч і питає в матері, де ж це Едільбай. Та мати й гадки не має.

Тоді Козукюрпеч рішуче мовив:

— Так це лишати не можна. Будь-що-будь, та я знайду Баянсув.

Попросив матір випекти хліб. Ще теплим поклавши його за пазуху, знову почав збиратися в дорогу. Мати дуже засмутилася й почала вмовляти сина:

— Синку, покинь про це й думати, невідомо, куди вони усією родиною подалися. Сину мій милий, у тебе ж стільки добра, не лишай його.

Але материнські благання не зворушили Козукюрпеча. І тоді ненька, сподіваючись може хоч піснею на нього вплинути, заспівала:

Сину, ріг один торкнувся зір,
Другий увіткнувся в косогір,
З лугу повертається товар,
Тут худоби всякої, мов хмар.
На кого ж це все лишаєш ти?

На що син відповів:

— Та пропади воно все пропадом!

Тоді матір, сподіваючись, що як нагадає синові про його табун, він відмовиться від свого наміру, співає далі:

Сину, коней цілі табуни,
Степ іржанням сповнюють вони,
Тут гніді, булані, вороні,
Норовисті коні чепурні.
На кого ж це все лишаєш ти?

Та Козукюрпеч і на це не зважив. Тоді мати нагадала про отару овець:

Копитця, сину, цок-цок-цок,
Прудкі ягнята скік та скок,
А вівці мекають щокроку.
Як це залишить мій синок,
Що вдію, що кому скажу?

Син знову сказав: «Пропади воно все пропадом!». І тоді мати нагадала про верблюдів:

Гойдаючись, мов кораблі,
По нашій степовій землі
Верблюди повагом ідуть,
А ти від них у дальню путь!

Це також не допомогло. Тоді мати, сподіваючись, що син усе ж таки не залишить її, нагадала йому про материнське молоко:

Груддю я годувала дитя,
У шовки тебе вбирала, дитя,
Як ідеш, вертайся, дитя,
Неньки не цурайся, дитя.

На що син відповів:

Груддю годувала мене,
У шовки вбирала мене,
Камінець не вирне з води,
Я не повернуся сюди.

І вийшов на дорогу.

Іде Козукюрпеч, іде, наздогнав мажару й сів на неї. Погонич не помітив хлопця, а Козукюрпеч їде з ним, куди той, туди й Козукюрпеч. Дорогою їм стрівся чабан, Козукюрпеч зліз з мажари, підійшов до пастуха й каже:

— Заріж для мене одного баранчика.

Чабан не пошкодував баранчика й зарізав. Тоді Козукюрпеч віддав чабанові своє дороге вбрання, а сам перевдягнувся в його одяг. М’ясо барана він поклав у баранячі тельбухи, а зі шкури пошив собі шапку. Потоваришувавши з юнаком, Козукюрпеч рушив з ним далі в путь.

На лобі в Козукюрпеча була цятка, схожа на місяць і зірку, тож він якомога глибше натягнув шапку, аби цієї цятки не було видно.

Минали дні, місяці, і Козукюрпеч врешті знайшов Едільбая. Прийшовши до його будинку, усівся на порозі й сидить там. А Еділь-бай, виходячи з дому, побачив хлопця, і, не впізнавши в ньому Козукюрпеча, каже:

— Ласкаво прошу, синку, що робиш ти в цих краях?

— Чував, що вам потрібен пастух, тому я тут, — відповів Козукюрпеч.

І тоді Еділь-бай взяв його до себе пастухом. Ясна річ, Козукюрпеч мав на меті не стадо пасти, а зустрітися з Баянсув.

Якось, коли він пас коней у степу, загадав таке бажання:

Хай волосся вітер розвіває,
Хай отарам стелеться трава,
Хай би мандрівцю відкрилась Баянсув,
А жеребчик до села прибув.

Одного разу повіяв такий дужий вітер, що вивалював дерева з корінням і здіймав пил стовпом. А Баянсув саме вийшла в сад погуляти. Буланий жеребчик Козукюрпеча примчав до цього саду, а слідом за ним прибіг і сам Козукюрпеч. Наблизившись до Баянсув, хлопець співає:

Твоїх овець півроку пас, красо.
А ти ховалась повсякчас, красо,
Тебе побачити я зміг, красо,
Коли жеребчик мій прибіг, красо.

Тоді Баянсув питає Козукюрпеча:

— Хто ж ви?

— Можна й не питати, — відповів Козукюрпеч та, здійнявши шапку, показав місяць і зірку на лобі. Дуже зраділа Баянсув, адже вони врешті-решт знайшли одне одного. Потім

сказала:

— Невдовзі мої батьки мають поїхати в гості на цілий рік, я дам тобі вість і ти прийдеш.

Козукюрпеч зі своїм буланим жеребчиком повернувся на пасовисько.

І от нарешті Еділь-бай з дружиною подалися в гості, а Козукюрпеч, дізнавшись про це, приїхав до Баянсув. Радості двох закоханих не було меж. І Козукюрпеч залишився з Баянсув до приїзду Еділь-бая.

Дівчина каже Козукюрпечеві:

— Будь обачним та поглядай на шлях, яким їхатиме батько.

Козукюрпеч, узявши коня, поїхав. Спершись на свою палицю, думав про приїзд Еділь-бая. Ледве встиг зібрати до купи коней, що розбрелися степом, як саме повз нього проїхали Еділь-бай з дружиною, котрі пильно глянули на нього. Едільбаєва дружина запримітила місяць і зірку на лобі у хлопця.

Коли вони прибули до села, дружина запитала в Еділь-бая:

— Чи ти впізнав табунника?

— Ні, — відповів Еділь-бай.

— Як не впізнав? Та ж цей табунник — Козукюрпеч!

І вони вмить направили за ним посланця, задумавши вбити хлопця, мовляв, за те, що зухвалець не склав шанобливо руки й не привітав бая, коли той проїздив мимо.

У Баянсув був красень-кінь, та стороннім він здавався непоказним і кволим. Це був той самий жеребчик, який під час сильного вітру привів Козукюрпеча до неї.

Дівчина вдала, що впізнала Козукюрпеча і, прийшовши до батька, сказала:

— Коли хочемо його вбити, то давай уб’ємо так, аби він помучився.

— Гаразд, моя доню, а як же це зробити? — відповів батько.

— Давай зберемо звідусюди молодих джигітів і влаштуємо змагання з перегонами, — каже дочка. І бай прикликав усіх молодих ногайців для змагання в перегонах. Чимало молодих джигітів поприїздили на своїх конях. Бай частував усіх прибулих. Аби ще раз переконатися в тому, що його пастух — це саме Козукюрпеч, бай влаштував пісенний турнір. Коли хто в пісні проспіває ім’я Баянсув, гадав він, то це й буде Козукюрпеч. Усі співали, та ні в кого в пісні не зринуло ім’я Баянсув.

Коні, що мали брати участь у перегонах, стояли прив’язаними біля будинку. І Баянсув, узявши до рук гострий ніж, підрізала в усіх коней попруги.

Врешті випало співати молодому табунникові — Козукюрпечу. Тільки-но розпочав він свій спів, так одразу й назвав ім’я Баянсув. Бай наказав йому припинити, та хлопець не корився й продовжував співати.

Бай у гніві вигукнув:

— Схопіть його й відрубайте голову!

Враз молодий табунник скочив на буланого. Молоді джигіти, маючи намір помчати навздогін, кинулися до своїх коней, та не змогли осідлати їх. Тоді бай наказав своїм солдатам:

— Мерщій упіймайте цього молодого табунника!

Та і в їхніх коней попруги були підрізані. І солдати теж усі попадали, як і ногайські джигіти.

Отже, Козукюрпеч врятувався від погоні. Тепер він був далеко від Баянсув. Та все ж молоді подавали одне одному вісточки, а допомагав їм у цьому маленький горобчик.

Якось цей горобчик потрапив під дощ і крильця вщент змокли. Тоді один з людей Еділь-бая впіймав його й каже:

— Щось тут не те. Чого ти тут крутишся?

А горобчик анічичирк. Тоді цей служка обскуб крильця бідоласі. Та горобчик таки не розкриває своєї таємниці. А коли чоловік узяв розпечені щипці й припалив ними горобчика, сердега не витримав і виказав місце, де перебував Козукюрпеч. Лиходій доповідав про все Еділь-баю, а той звернувся до своїх солдатів:

— Тому, хто принесе мені голову Козукюрпеча, віддам свою доньку.

Почувши це, старший над вояками каже:

— Я принесу тобі голову Козукюрпеча.

Із цими словами вирушив у путь, прихопивши з собою горобчика. Бідне пташеня, промовляючи: «Він тут, ні він тут», хотіло обдурити солдата, та в нього запаморочилося в голові й він мимоволі вказав на місце, де спав Козукюрпеч. І от на сьомий день сну солдат відрубав йому голову й приніс до Еділь-бая. Угледівши це, пополотніла Баянсув підійшла до батька й каже:

— Тату, коли ми вже вбили Козукюрпеча, то маємо його й поховати.

Батько погодився з нею.

До місця загибелі Козукюрпеча Баянсув вирушила у супроводі старшого солдата, котрий убив її коханого.

Дорогою їм трапився колодязь. Дівчина й каже:

— Хочу пити.

— Ну то й що? — відповів старший солдат. — У нас ні відра, ні мотузки. Нічого не вийде.

А дівчина на це:

— Коли хочеш стати моїм чоловіком, спустись у колодязь, набери води у свою шапку, я витягну її, а потім і тебе віжками.

Солдат погодився й спустився в колодязь. Дівчина витягала воду, а віжки кинула та й пішла собі. І вояк лишився в колодязі.

Врешті прибули до місця, де було вбито Козукюрпеча. Баянсув звернулася до візника з проханням вирити дві могили. Миттю дістала двосічний ніж і пробила собі груди. Дівчина померла. Візник, поховавши Козукюрпеча та Баянсув, повернувся назад. Так двоє закоханих лишилися навіки поруч.

Якось пастух Еділь-бая пригнав овець до колодязя, аби напоїти отару. Спустив у колодязь своє відро і, набираючи воду, почув, як долинає з глибини чийсь голос. Пастух разом з відром витягнув з колодязя солдата, який вбив Козукюрпеча. Пастух упізнав його й каже:

— Це через тебе Козукюрпеч і Баянсув загинули, а ти живий-живісінький.

Із цими словами він добряче вдарив лиходія пастушим ціпком по голові. З розбитої солдатової голови вилетіли мізки й опинилися між могилами закоханих.

Згодом на могилах Козукюрпеча та Баянсув виросли троянди, а на тому місці, куди потрапили мізки солдата, з’явився колючий будяк, що не дає змоги поєднатися розпущеним трояндам.

Кажуть, ці троянди ще й досі ростуть та розквітають щовесни. І люди, які проходять поблизу цих могил, завжди виривають будяк та насолоджуються духмяністю квітів.
