## РОЗБІЙНИЦЬКА ПЕЧЕРА
Довгими зимовими вечорами, коли в димарі завиває вітер і шумить недобрим шумом розбурхане море, татари полюбляють, сидячі біля вогню, слухати розповідь старожила про останнього джигіта Криму — Аліма, яким пишалися гори, бо в ньому жило безумство хоробрості і ніколи не зазнавали від нього образи слабий і бідний.
Йшов прямо до серця Алімів кинджал, змах його шаблі розсікав навпіл людину і зачарована куля вміла звернути за скелю, аби наздогнати того, хто за нею сховався.
Як грози боялися люди Аліма, і в усій окрузі лише один чоловік шукав зустрічі з ним. То був старий карасубазарський начальник, про якого розповідали, що в нього кулак був важчий за вагову гирю, а від гострого погляду його не сховатися навіть під землею.
Сім років поспіль лише про нього та про Аліма точилися розмови у Криму. Сім разів за ці роки потрапляв Алім до рук стражників і сім разів, розбивши кайдани, утікав у тарактаські ліси чи в ногайський степ. А в горах і в степу вся татарська молодь стояла за нього і старі хаджі, творячи намаз, закликали зайвий раз ім’я Аллаха, щоб він уберіг Аліма від неминучої біди. Та нависла над ним чорна хмара, і знали про це мудрі старики. Бо не можна ж було танцювати на одному канаті двом танцюристам, як казав отузький мулла.
Того року в Криму стояли небувалі холоди; терпів бідняк, та не краще було й багатому, бо дорогами йшов стогін від Алімових розбоїв.
Аліма бачили в різних місцях, з’являвся він у містечках і містах, і ходили навіть чутки, що заходив до самого карасубазарського начальника — пропонував йому виказати Аліма.
Подейкували в народі, що начальник сказав:
— Буде Алім у моїх руках — дам тобі сто карбованців.
Засміявся Алім і крикнув начальнику:
— Ось був Алім у твоїх руках, та не зумів ти його взяти!
Вистрибнув у вікно і помчав на коні з міста. І не можна
було його наздогнати. Білий Алімів кінь був з трьома ніздрями, з трьома віддушинами в грудях, щоб три дні міг мчати без відпочинку.Тоді начальник зібрав звідусіль стражників і наказав оточити тарактаський ліс. Але не знайшли Аліма, бо його встиг вчасно попередити отузький кефеджі. Алім втік до Кизилташу, де була печера, в якій переховувалися розбійники в негоду і звідки йшов хід у підземелля. А в тім підземеллі зберігалися Алімова здобич і запаси. Була й інша печера зі святою водою, яка зцілювала рани і подвоювала сили людей.
Про те, що Алім переховується у Кизилташі, знали тільки отузький кефеджі та його підручний Батал, котрий готовий був скоріше проковтнути свого язика, ніж виказати Аліма, адже той дуже любив його маленьку доньку Шашне, бавився з нею і посилав їй через батька то турецьку феску, то розшиті папучі, то золоту сережку. Показуючи подругам нові подарунки, Шашне вихвалялася, що коли виросте — Алім віддасть їй увесь кизилтаський скарб і сам одружиться з нею.
Почула про те дочка грека-дангалака. Батько її боявся Аліма і не любив його, бо коли боїшся — завжди не любиш. І до того ж була поміж них кров: під час розбою Алім вбив родича дангалака. Тільки-но почало світати, дангалак помчав, одержимий помстою, до міста, а під вечір в Отузи прибув начальник і зібрав сходку.
Коршуном дивився він на татар:
— Щоб курка із села не вийшла, щоб голуб за околицею не літав, поки Алім не буде в моїх руках.
І зрозуміли татари, що настав Аліму кінець. Ніхто не спав у селі тієї ночі. Верещав вихором шайтан по дорозі, ламав дерева у садах, мертвим стуком стукався у двері боягуза і кидався на перехожого шаленою зливою.
Страшно було йти стражникам кизилтаською стежкою. Страхітливо шумів гірський ліс і гулом гудів обложний дощ, збігаючи тисячами потоків в ущелину кизилтаської котловини.
Тієї ночі розбійники не чекали нікого і, загорнувшись в чекмені, спали в Розбійницькій печері довкола догораючого вогнища.
Спав і Алім тривожним сном. Снилося йому, ніби забув попити на ніч святої води, як робив це завжди, а коли прибіг до Святої печери, побачив, що у джерелі, замість води, кипить кров. А згори, зі скель, звисають кільцями чорні змії, і одна з них, слизька й холодна, обвила його шию вузлом. СкрикнувАлім від болю, розплющив очі й побачив над собою здорованя, котрий давив йому груди і стискав горло.
Алім вислизнув було, та удар під серце позбавив його свідомості. А коли отямився, лежав уже зв’язаний разом зі всією зграєю розбійників.
— Здрастуй, Аліме. Був ти у мене в гостях, тепер, бачиш, я до тебе прийшов, — промовив над ним хтось.
Потемніло знову в Алімових очах. Опритомнів він уже вдень, коли несли його на ношах уздовж сільської вулиці. Село все ніби вимерло. Жодної живої душі не було видно, усі ховалися від очей начальника.
Подивився начальник на Аліма, начеб щось запитав, і відповів Алім поглядом: «Знаю, не буде більше джигітів у Криму».
А ополудні біля сільського правління зібралися гарби, до яких було прикуто розбійників. У кайданах лежали Алім, кефеджі й Батал. Усе було готове, щоб вирушити в дорогу. Зібралося усе село, вийшов з правління начальник. Баталова донька Шашне голосила, прихиляючись до батька.
— Не плач, — сказав начальник дівчинці, — незабаром батько повернеться, — і, поглянувши на Аліма, додав: — Ледь було не забув, адже за мною борг. Пам’ятаєш, я обіцяв, коли Алім буде в моїх руках, дам тобі сто карбованців. Алім у моїх руках — отже, гроші твої.
— Віддай їх їй, — вказав Алім на дівчинку.
Гарби повільно рушили в дорогу і вже назавжди повезли з гір Аліма.
