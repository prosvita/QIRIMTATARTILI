## АЗИЗНИНЪ ДЮРБЕСИ

Отуз КОЮ ЭФСАНЕСИ

Бу вакъиа бундан учь юз йыл эвель, бельки ондан да чокъ йыллар эвельси олгъандыр.
О вакъыт да шимдики киби яйля бойлап дагъдан сув акъкъан, шимдики киби кой багъчалары ешерген, шимдики киби кой тёрюнде Отузкой джамисининъ минареси юксельгендир.

Ондан эки адым огде, асырлар бою ешерип тургъан къоджаман джевиз терегининъ къаршысында — дере янында аджы Къуртдеденинъ корюмсиз эви тура эди.

Ондан эвель де, ондан сонъ да, койде онынъ киби адалетли адамнынъ олгъаныны не эшиткен ве не де корьгенлер.

Адамлар ич бир вакъыт ондан ялан сёз эшитмегенлер, эм де шу этрафта Къуртдеде гонълюни котермеген, ихтияджыны къандырмагъан адам олмагъан, о эр кеске ярдым элини узаткъан.

Бичаре адамгъа бир локъма отьмек бермектен къачынмагъан ве тапкъан парасына Меккеге барып кельген.
Ёлда ёлджуларнынъ сувсузлыгъыны къандырмакъ ичюн, эки чокъракъны темизлеген, сувыны акъызгъан.

Бойле мукъаддес ишлер ичюн Пейгъамберимиз акъикъатпервер, гунасыз адамларгъа дженнетнинъ къапусыны буюк истекнен ачкъан.

«Азиз адам» деген онъа халкъ ве намазгъа кетмекте олгъан аджыны корьгенде, буюк урьметнен селямлашкъан.
О, баягъы яшта олгъанына бакъмадан, намаз къылмакъ ичюн де болдурмагъан адам киби чевик, къуветли адымларнен кете эди.

Эр кунь дуа окъумакъ ичюн, къартайгъанына бакъмадан, аякълары минаренинъ тик мердивенинден эпкин котериле эди.
Гъалиба, онъа Алланынъ меляикелери ярдым эте эдилер.

Аджы Къуртдеде не къадар къарт олса да, ури къызларыны анъдыргъан дюльбер Раимесини корьгенде, шенъ кулюмсирей эди.

Онынъ башындан шербенти тюшип, къара козьлери иле аджыгъа бакъкъанда, Къуртдеденинъ, чокъракъ сувы киби темиз юрегиндеки ислери гунакяр тюшюнджелернен денъише ве атта озюнинъ садыкъ омюр аркъадашы Гульсюмни унута эди.
Раиме къарткъа назлана, чокътан унутылгъан сёзлерни фысылдай ве чокъ йыллар эвельси олып кечкен аджайып куньлерни тюш киби, хатырлата эди.

Баарь гулюне не ичюн къуванмамакъ керексинъ.
Къыш сувугъындан сонъ ава къызса, ер ешерсе, эльбет, къуванасынъ!

Аджы къартайгъанда баарьни ис эткени ичюн, Мухаммедге даа насыл янъы сёзлернен тешеккюр айтмагъа бильмей эди.
Тюневинки ве бугуньки кунь бири-бирине къошуларакъ, вакъыт тез кече эди.

Бир кунь къарт багъдан къайтып кельди, эвельки шенъ Раимени танымады.
Онынъ дюльбер чересинде терен къайгъы аляметлери корюне, козьлеринде чареси тапылмагъан къасевет окъула эди.

«Раиме, санъа не олды?» — деп тюшюнди къарт, лякин Раиме онъа бир шей айтмады, дудакълары, дерсинъ сыкъылып къалгъанлар.

Гедже дагъ ели эсти ве юкълагъан Къуртдеденинъ къулагъына умютсизликке ве рухий тюшкюнликке огърагъан къадыннынъ сёзлерини алып кельди: «О залымны унут.
Озь севгинъе къайт.
Эм эбедий къайт...
Къарт тезден козьлерини юмаджакъ, мен кене сенинъ къадынынъ, сенинъ нурлу Раименъ олурым...»

Къуртдеде уянды ве яш вуджудны янында тапмады, лякин босагъа устюнде тизлерини эллеринен къучакълап, сонъсыз асретлик, джан сыкъынтысы чеккен яш къадын отура эди.

Танъ агъарып башлады.
Тезден минареден мазин учюнджи кере эзан чагъыраджакъ.
Аджы кимсеге дуйдурмайып, къаралтыдан чыкъты ве Папаз-Тёпеге догъру кетти.
Дагънынъ ортасында бир вакъытларда юнанларнынъ ибадетханеси олгъан ве ялынъыз йыкъынтылар къалгъан ерден, къаягъа догъру тар сокъакъ кете.

Къарт Къуртдеденинъ шу сокъакъ бойлап кеткенини, дагънынъ энъ тёпесине чыкъып яткъаныны, мукъаддес инсаннынъ юзюнден биринджи кере козьяш тыгъырып кеткенини кимсе корьмеди.

Аджы ялан не олгъаныны бильмей эди.
Шимди ялан онынъ янында тура, къою думан киби онынъ къальбини озю яткъан юксек дагъдан айырып тура эди.

О серилип яткъанда, Рухнынъ сесини эшитти ве онъа озь виджданынен джевап берди:

— Барсын, яшлар кене бири-бирине къайтсынлар, къавушсынлар.
Яшлар джоймагъа къоркъкъан шейлерини тапсынлар.
Эгер меним аятым Аллагъа керек олса, Раббим меним дуамны къабул этсин.

Мазин учюнджи кере эзан чагъырды.
Коктен: «Ойле олсун!» — деген седа кельди.
Къартнынъ руху ерден яваш-яваш узакълашты, кокке котерильди.

О вакъыттан берли Отуз коюнде яшагъан къадынлар ве къызлар эвельки севгилерини къайтармакъ истеселер, дагъгъа — мукъаддес Азизнинъ дюрбесине баралар.
