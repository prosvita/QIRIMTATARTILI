## Легенда про русалку та про фонтан біля Місхору

В дуже далекі часи жив у селі Місхор скромний трудівник Абій-ага.
З ранку' до ночі працював він на невеличкому винограднику, а на маленькому клаптику баштану вирощував кавуни й дині.
Дбайливо доглядав персики і яблуні в саду побіля своєї оселі.

Але найніжніше й найтурботливіше ростив він свою єдину доньку, чорнооку Арзи.
Струнким і гнучким станом відзначалася Арзи, наче виноградна лоза.
Сорок тонких кісок збігали по її плечах аж до колін, як сорок струменів води в гірській річці.
Очі в неї були чорні, як зоряне небо над квітучими яблунями.
Губи червоні, як спілі вишні, а ніжні щічки рум'янились, немов оксамитні персики.

Все село милувалося чарівною Арзи, але найуважніше придивлявся до юної красуні хитрий старий Алі-баба, багатий і жадібний купець, власник фелюги зі строкатими вітрилами.
Подейкували, що цей діляга часто возив своєю фелюгою до Стамбула товар, хитрістю й обманом відібраний у кримських земляків.
А ще, казали, викрадав юних красунь і продавав турецьким багатіям у гареми...

...Минав час, із кожним днем гарнішала Арзи.
Ось і женихи почали засилати до неї сватів.
Але Арзи не могла забути веселого юнака з далекого села, котрого зустріла якось біля джерела.
Часто думала вона про нього і чекала на нього.
І настав день, коли юнак прислав до Арзи сватів.
Засумували батьки, що поїде донька в чуже село, але все ж не відмовили сватам.

Усе село Місхор зійшлося на весілля у дворі Абій-аги.
Лунали сміх і пісні, проте нареченій сумно було розлучатися з рідним селом.
Удосвіта встала вона і тихенько вийшла з хатини, аби попрощатися з морем і улюбленим джерелом.
З мідним глеком у руках спустилася Арзи до джерела й підставила під прохолодний струмінь стріль-води.
Тихо наспівуючи, згадувала дівчина своє життя у батьківській оселі, не підозрюючи, що за нею стежать кілька пар підступних очей.

Раптом над її головою почувся легкий шум — і дві руки чіпко схопили Арзи.
Вона закричала, але дві інші руки затулили їй рот, загорнули з головою в плащ.
Підхопивши дорогоцінну здобич, викрадачі кинулися до човна.
Коли батьки й односельці прибігли на крик, фелюга Алі-баби вже щодуху віддалялася в напрямку Стамбула.

Гірко плакали за Арзи не лише рідні та жених, а й усі місхорці.
Зачахло і пересохло її улюблене джерело: тільки важкі краплини, як сльози гір, скочувалися із жолобка.

А в Стамбулі Алі-баба на невільницькому ринку за великі гроші продав красуню Арзи в гарем самому турецькому султану.

Сумувала в неволі Арзи за рідною домівкою, за женихом, за гірським джерелом.
І хоч народила вона синочка, та це не принесло полегшення її серцю.
Рівно через рік після того, як її викрали розбійники з Криму, піднялася вона з дитиною на високу башту і кинулася в море.
Того ж вечора сумна русалонька з дитям підпливла до місхорського джерела.
Відтоді щороку в той день, коли було викрадено Арзи, починає воно струмувати стріль-водою сильніше, а з тихих морських хвиль з’являється русалка з дитятком на руках.
Жадібно п’є вона джерельну воду, вмиває нею своє дитя; якусь мить сидить на березі, задумливо вдивляючись в обриси рідного села.
А потім тихо пірнає у хвилі і зникає до наступного року...

