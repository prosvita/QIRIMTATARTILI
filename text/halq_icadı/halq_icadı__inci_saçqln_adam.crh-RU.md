## ИНДЖИ САЧКЪАН АДАМ

Джинаетчи ханнынъ хазинесини хырсызлай.
О чокътан-чокъ алтын ве чокъ къыйметли шейлерни алып къача.
Эписинден зияде хан апайынынъ боюнджагъына окюне, чюнки онынъ ичинде энъ къыйметли инджилер ве башкъа дюльбер ташчыкълар бар экен.

— Джинаетчини тапып, джезаламасам, мен хан дегилим, — дей о озь озюне.

Ондан сонъ, о, бутюн хансарайнынъ къаравулларыны, озюнинъ динълейиджилерини ве козьчюлерини топлай да, шойле эмир эте:

— Не япсанъыз япынъыз, лякин джинаетчини тапынъыз!
Тапмасанъыз — башынъызны кесерим!

Бутюн къаравуллар, динълейиджилер ве козьчюлер дюньянынъ чевре-четини араштырып башладылар.
Лякин джинаетчини тапмадылар .
Козьчюлернинъ бириси къыйметли юзюкли ве юзюгининъ устюнде пек дюльбер эльмаз олгъан адамнен расткелише.
Озюнинъ башыны къуртармакъ ичюн, динълейиджи джинаетчини якъалап сарайгъа алып кете.

Везирлерини топлап, хан джинаетчини соргъугъа тута:

— Сен бу юзюкни къаерден алдынъ?
Догърусыны айт.
Айтсанъ, мен сени азат этерим ве къыйметли бахшыш берерим.
Айтмасанъ, — пешман этерсинъ!

— Эй икметли хан!
Алланынъ адынен емин этем ки, мен намуслы кишим ве догърусыны айтарым.
Бу юзюкни мен базарда ят адамдан сатын алдым.
Сизинъ юзюгинъиз олгъаныны бильген олсам, ич бир вакъыт сатын алмаз эдим.

О адамны сизге кетирир эдим ве о, сизге эписини айтар эди.
Мен исе ич бир шей бильмейим.

Хан онъа инанмады ве бичарени джезалады.
Укюм этиледжекни мейдангъа кетирдилер, джеллят балтасыны къайрады.
Бу вакъыт бичаре бакъыра:

— Языкъ ки, шимди мен къабаатсыз оледжем!
Мен ойле бир шей билем ки — оны ич кимсе япып олмаз!

— Сенинъ бильгенинъ недир?
Недир? — деп сорадылар баш везир ве къады.

— Мен ерге инджи экмеге билем, — деди бичаре.
Манъа джан багъышласанъыз, хан чокъ парагъа инджи сатын алмагъа меджбур олмаз я да денъизден чомуп инджи арамагъа чомуджыларны кира этмеге буюк масраф этмез.

Буны эшитип, везир ве къады олюм джезасыны токътаталар ве аджайип хаберни хангъа илян этелер.
Хан исе бу адамны озюне тез кетирте.

— Сенинъ айткъанынъ догъру олса, мен озюмнинъ эмиримни ред этерим ве сени ольдюрмем.
лякин сен манъа озюнънинъ усталыгъынъны, санатынъны косьтереджексинъ.

Бу аджайип сачувны корьмек ичюн хан ве онынъ везирлери чёльге келелер.

— Манъа эки огюз, сабан, тырнавуч ве айдавджы балачыкъ беринъиз, — дей укюмлю.

Истегенини алгъан сонъ, о ерни сюре ве тырнай.
Ондан сонъ хангъа:

— Энди инджини сачмакъ мумкюн, лякин буны тек намуслы адам япаджакъ.
О озюнинъ омрюнде кимседен ич бир шей хырсызламагъан, ич кимнинъ акъкъыны ашамагъан, ич бир вакъыт хиянетлик япмагъан адам оладжакътыр.
Мен исе — ич бир вакъыт хырсызламадым, лякин шимди мени ханнынъ хазинесинден къыйметли шейлерини алып къачты деп къабаатлайлар.
Онынъ ичюн инджи сачмагъа меним акъкъым ёкъ.

Бундан сонъ, сачувны баш везирге теклиф эте.
Лякин о, озюнинъ гунасыз олмагъаныны билип, ред этип башлады:

— Меним ханым, мен омрюмде экиннен мешгъуль олмадым.
Инджи дегиль, богъдай биле экмедим.
Мен къоркъам бойле укюмет ишини бозмагъа.
Онынъ ичюн, бу эмиетли иштен мени бошатынъыз.

— Яхшы, онынъ ичюн инджини сайгъылы ве итибарлы къады эксин, — деди хан.

— Эй акъыллыларнынъ акъыллысы, — деди къады.
Къадылар ич бир вакъыт экмедилер, не ашайт, не инджи.
Меним ишим — къадылыкъ.
Къадылар гунасыз дегиллер, дей халкъ.
Меселя, инджи чыкъмаса, осьмесе — ким инаныр махкеменинъ догърулыгъына?
Ёкъ, ёкъ, ёкъ, манъа риджа этменъиз.
Алланен риджа этем.
Мени бу шерефтен къуртарынъыз.

— Муфтиге бакъып, сиз, энъ намуслы, энъ инсафлы адамсыз, онынъ ичюн сиз экеджексинъиз инджини! — деди хан.

Лякин муфти де салмакълы, эсаслы сылтав тапа ред этмеге.

Бундан сонъ хан башкъа ярдымджыларына ве везирлерине риджа этмеге меджбур ола.

— Бизим улу, къудретли ве адалетли ханымыз!
— деди энъ зийрекли ве акъыллы везирлерининъ бириси,
 — сиз озюнъизнинъ мераметинъизнен ве алидженаплыгъынъызнен бизге буюк ишанч, шан эттинъиз, — бу девлет ишини бизге теклиф этип.
Лякин биз истеймиз ки, — сиз озюнъиз джюмерт къолунъызнен бу инджини махсуллы тарлагъа экинъиз!

Энди ханнынъ озю бу игренч алдан чыкъмагъа меджбур олды.
О озюнинъ везирлери, къадылары ве муфтилери киби, гунасыз дегиль эди.
Онынъ ичюн озю де меджбур олды ред этмеге.

Ондан сонъ къабаатлангъан адам хангъа риджа эте:

— Улу ве адалетли хан!
Корьгениме ве анълагъаныма коре, сизинъ бутюн везирлеринъиз ве башкъа ярдымджыларынъыз — намуссыз, видждансыз адамлар экен.
Лякин мени, намуслы ве къабаатсыз, ич яманлыкъ этмеген адамны, сиз ольдюрмеге истейсиз!
Бу адалетли ишми?

— Яхшы.
Мен озюмнинъ эмиримни лягъу этем, — деди хан.
Эльбетте, сен намуслы ве къабаатсыз адамсынъ, онынъ ичюн бар эк инджини.

Бу адам сюрюльген тарлагъа бара ве инджи эке.

Ишини битирген сонъ, о хангъа айта:

— Энди мен озюмнинъ экинимни къорчалайджам, джинаетчилер я да къушлар хырсызламасынлар.
Даа, манъа учь ай керек бу инджи тарласыны козьлемеге ве къорчаламагъа.
Учь айдан мында тюрлю ве къыйметли инджи осер.

Шу арада хан къулларына эмир этип, тарланынъ ортасында чалаш яптырта ве онынъ янына къаравул къоя — инджи сачувджы адам къачмасын, деп.

Бир къач кунь кечкен сонъ, инджи сачкъан адам къача.
Гедже о къаравулны юкълаткъан иляджнен сыйлай ве башкъа мемлекетке къача.
О яхшы биле эди ки, инджи ич бир вакъыт осьмейджек, чюнки инджини отьмек киби осьтюрмеге имкян оладжагъына инангъан адам, — акъылсыз кишидир!
