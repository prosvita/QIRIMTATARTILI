## ТЫЛСЫМЛЫ КЪУШ

Бир заманда бар экен, бир заманда ёкъ экен, Акъмесджит шеэринде акъай-апай яшагъан экенлер.
Олар зенгин олмасалар да, озьара да, къолум-къомшуларынен де пек дост-муабет яшагъанлар.
Эвлерине кельген адамларны, олсун къомшулары, я да къаранлыкъкъа къалгъан ёлджу — эр кесни мукъаддес мусафирни къаршылагъан киби къаршылай эдилер.
Эвге чагъыра, ашата, ичире, керек олса, геджелемеге де къалдыра эдилер.
Мусафирлери исе къайтаджакъта, олардан: «Алладан не истейсинъиз? Насыл дуа окъуйыкъ?» — деп сорай эдилер. «Алладан огълумыз олгъаныны истер эдик, иште, шунынъ ичюн дуа окъунъыз», — деп джевап бере эдилер.
Алла-Тааля бу дуаларны эшиткен олса керек, куньлерден биринде, акъшам къаранлыгъы ерге тюшкенде, акъай-апай къомшу койден къайта эдилер, апансыздан ёл ортасында яткъан насылдыр бурумгъа сюрюндилер.
Эгилип бакъсалар, бурум ичинде татлы-татлы юкълагъан сабийни корьдилер.
Баланы эвге алып кельдилер, къолум-къомшуларыны чагъырып, оны насыл ве къайсы ерде тапкъанларыны айттылар.
Баланы бир де-бириси джойгъандыр ве энди къайдан арайджагъыны бильмей, деп сакъындылар.
Къомшулары исе шойле дедилер: «Алла-Тааля сизге огъул багъышласын деп, чокъ керелер дуалар окъудыкъ.
Алла бизим дуаларымызы эшитип, иште, сизге огъул багъышлагъандыр.
Энди бу сизинъ эвлядынъыз олсун, бакъынъыз, осьтюринъиз, буютип, къартлыгъынъызда ферасыны корюнъиз, о, сизинъ таянчынъыз олсун».

Эв саиплери мусафирлерининъ айткъан сёзлеринен разы олдылар.
Огъланчыкъны озьлерине къалдырдылар.
Бала исе кунь сайын дегиль де, саат сайын осьти, акъыллы, чебер бала олды. Ана-баба онъа бакъып, тоялмай эдилер.
Анасы огълуны юкълатмагъа яткъызгъан сайын онъа масаллар айта.
Огъланчыкъ исе тылсымлы Рух къушу акъкъындаки масалны зияде бегене экен.

Огъланчыкъ оськен сонъ агъач парчасындан уфакъ бир къушчыкъ ясады.
Бу къушчыкъ онынъ къолуна сыгъгъан къадар эди.
Козьлери оладжакъ ерде тешичиклер ойып, ичине йылдыз ташчыкъларыны къояджыкъ олды.
Анасындан эшиткен масалда таш къушнынъ саиби коктен тюшкен йылдызны тапкъан экен де, козьлери ерине оны къойгъан экен ве — къуш тирильген!

Огъланчыкъ, йылдыз арамакъ ичюн эвден чыкъкъан сайын, озю ясагъан къушчыкъны янына алып кете.
Куньлерден биринде, дагъгъа котерилип, джансыз киби яткъан бир къартны корьди.
Огъланчыкъ къартны сюйреклеп, чокъракъ янына алып кельди, бетини ювды.
Агъзына салкъын сувдан къойды.
Къарт озюне кельген сонъ, огъланчыкъ, о ачтыр деп, янында олгъан отьмек ве пенир парчасынен къартнен пайлашты. Олар бираз къапынгъан сонъ, къарткъа ана-бабасы акъкъында икяе этти.
Бойледже, олар чокъ вакъыт субетлешип отурдылар.
Къарт огъланчыкъкъа тылсымлы сёзлерни огретти.
Огъланчыкънынъ ясагъан къушуны корьген сонъ исе, джебинден богъдай ирилигинде эки яхут ташчыкъны чыкъарып, шойле деди:
 — Насылдыр бир шеэр я да койге бир аньде етмек керек олса, къушнынъ козюне бу ташчыкъларны къоярсынъ ве къайда бармакъ кереклигини айтырсынъ, о, шу ань сени истеген еринъе еткизир.

Къарт балагъа яхут ташчыкъларыны берди де бирден козьден гъайып олды!
Огъланчыкъ джебинден къушчыгъыны чыкъарды, козьлери ерине яхутларны къойды, къуш джанланды ве къоджаман Рух къушуна чевирильди.
Огъланчыкъ къуш устюне минди ве явашчыкътан: «Мени эвиме алып кет», — деп эмир этти. Олар бир аньде эвине келип еттилер.
Огъланчыкъ, вакъыт кеттикче, осьти, буюди, сельби киби юксек бойлу, дюльбер йигитке чевирильди.
Куньлерден биринде падиша сарайы огюндеки мейдандан кечкенде, сарай янында дюльберден-дюльбер бир къызны корьди.
О да йигитни корип, онъа кулюмсиреп бакъты.
Къыз сарайгъа кирди, йигит исе къаравул янына барып, ондан къызнынъ кимлигини сорады.
Къаравул хан варисининъ кучюк къардашы олгъаныны, агъасына мусафирликке кельгенини айтты.

Йигит эвине къайтып, бабасындан сорай:

— Баба, хангъа барып, онынъ къызыны манъа къудалыкъ япып олурсынъызмы?

Бабасы къоркъып:

— Недир бу айткъанынъ, балам! — деп джевап берди. — Хан, онъа насыл риджанен кельгенимни бильсе, деръал башымны кесмеге эмир этер.
Хан биз киби фукъаре адамларнен къудалашмагъа разы олурмы?
Келинге дегерли бахшыш бермеге биле парамыз ёкъ...

Йигит даа чокъ вакъыт бабасыны къандырмагъа тырышты.
Ханнынъ бутюн айткъанларыны ерине кетирмеге сёз берди.
Бабасы анасынен бу акъта лаф эткен сонъ, анасы шойле деди:

— Сени ханнынъ янына йибермезлер бельки, амма мени мытлакъа йиберирлер.
Айса, къудалыкъкъа мен озюм барайым.

Эртеси куню огъланнынъ анасы энъ яхшы урбаларыны чыкъарып, устюне кийди ве Багъчасарайгъа ёл алды.
Хансарайгъа киреджекте, оны бекчилер токътатып, сарайгъа насыл ниетнен кельгенини сорадылар.
Къадын шойле деди:

— Хангъа пек муим бир аваленен кельдим, амма оны тек ханнынъ озюне айтып олам.
Бекчилер къадынны къапыдан кечирдилер.
Ханнынъ къабул одасына киреджекте, оны кене де токътаттылар.
Бу сефер оны токътаткъан везир олды.
О, къадын насыл риджанен кельгенини сорады.
Йигитнинъ анасы исе шойле джевап берди:

— Мен хангъа пек муим ишнен кельдим, амма оны тек ханнынъ озюне айта билем.
Бундан гъайры, ханымызгъа къыйметли бахшыш кетирдим...

Везир къадынны ханнынъ янына алып барды.
Къадын ханнынъ огюнде тиз чёкип, торбасыны чезди ве ичинден агъачтан ясалгъан уфачыкъ бир эйкельчикни чыкъарып, огюне къойды.
Хан озюни энъ севген аты устюнде бирден таныды.
Эйкельчикнинъ назиклиги ве дюльберлигине шашты.
О, везирлерини янына чагъырып:

— Бу эйкельчикни агъачтан ким ве кимни ясады, не дерсинъиз? — деп сорады.

Везирлер онъа бакъып, шойле дедилер:

— Эй, улу ханымыз!
Бу аджайип эйкельчикни ясагъан уста — усталарнынъ устасы, о Сизни ве Сизинъ севгили атынъызны тасвир этти.
Бу аджайип шейнинъ къыймети ёкъ, о пек дюльбер!

Хан къадынгъа бахшышы ичюн миннетдарлыкъ бильдирди ве не истегенини сорады.
Къадын исе онъа шойле джевап берди:

— Эй улу, къудретли ве аджайип акимимиз!
Сизинъ къызынъыз бар, Алла онъа тенъештирильмез дюльберлик багъышлады.
Меним де огълум бар, онынънен усталыкъта ве джесюрликте этрафынъыздаки адамларнынъ бирисинен тенъештирмек мумкюн дегиль.
Танърынынъ озю оларны бири-бирине яратты...

Къадын даа бир шейлер айтаджакъ олды, амма хан лафны девам эттирмеге бермеди,
ачувландырылгъан арслан киби, аякъкъа атылды:

— Имансыз къадын!
Бирден-бир къызымны насылдыр олмайджакъ бир эснафкъа къудалыкъ этмеге кельдинъми?
Къана, бекчилер тутунъыз оны, джеллят башыны кессин!

Амма къадын къоркъмады.
О, хангъа шойле джевап берди:

— Эй, улу хан!
Сизинъ къанунларынъызгъа коре, меним олюм джезасына укюм этильген сонъ, сонъки истегимни бильдирмеге укъукъым бар...
Хан тынчланды ве шойле деди:

— Айт, мен динълейим.

— Мен узун омюр яшадым, бир де-бир девлетнинъ падишасы къудалыкъкъа кельген къадынны ольдюргенини даа эшитмедим.
Къуданы Алланынъ озю яратты, о, яшларнынъ юреклерини бири-бирине къоша, оларгъа янъы къоранталарны мейдангъа кетирмеге, эки яшнынъ юреклерини бирлештирмеге, девлетте хангъа садыкъ олгъан адамларнынъ сайысыны чокълаштырмагъа ярдым эте.
Сиз башымны кесе билесинъиз, амма Сиз акъкъында къуданы олюм джезасына укюм эткен хан, деген ярамай шурет бутюн дюньягъа таркъаладжакъ.
Йыллар кечер, эпимиз, мен де, сиз де, сылакъ топракъ астында ятаджакъмыз, амма джианнынъ бутюн къудалары Сизни ярамай сёзнен анъаджакълар...

Хан тюшюнджеге далды.
Онынъ везирлеринден бириси бойле акъыллы, айнеджиликнен ве ишандырыджы лаф этмеге бильмей эди.
Эвель заманларда акъыл-идракълы адамлар: «Баланъ насыл осип чыкъаджагъыны бильмеге истесенъ, онынъ анасына бакъ», — деп, нафиле айтмагъанлар.
Эгер бу къадыннынъ огълу бу къадар чебер, уста олса, бундан да гъайры, акъылы кескин, азырджевап, джесюр олса, оны сынап бакъмакъ мумкюн де.

— Огълунънынъ бахшышыны къабул этем, — деди хан. — Онъа бир авале бермек истейим.
Эгер оны эда этсе, той акъкъында лаф алып барырмыз.
Солхат шеэри янында Сувбашы озени кече.
Бу озеннинъ ялысында фурун бар. Иште, шу фурунда эр кунь бир сепет пите пиширелер.
Фурунджы бу пителерни сатмай, бедава таркъатмай.
О, пителерни агъачтан ясалгъан табакъ устюне тизип, сувгъа ташлай.
Иште, огълунъ фурунджы не ичюн бойле япкъанынынъ сырыны бильмек керек.

Къадын, эвине къайтып, ханнынъ авалесини огълуна бильдире.
Саба танъда огълан ёлгъа чыкъа, джебинден къушуны чыкъара ве тезден Сувбашы озенининъ ялысында пейда ола.
Тамам шу вакъыт фурунджы тазе пишкен пителерни агъачтан ясалгъан табакъ устюне тизип, сувгъа тюшюре эди.
Йигит бир къач кунь озен ялысында отурып, фурунджынынъ япкъан арекетлерини козетти.
Ниает, янына келип:

— Эмдже, бир къач куньден берли сизни козетем.
Бойле джезагъа сизни ким укюм этти, айтсанъыз?
Бу пителерни кимге ёллайсынъыз?
 — Огълум, башымны кутип отурма, ишимден къалдырма, — деди фурунджы.

Лякин йигит дегенинден къалмады:

— Эмдже, манъа илле айтмакъ керексинъиз.
Сырынъызны бильмегендже, бу ерден кетмем.

Фурунджы йигит къолайнен кери къайтмаджагъыны анълап, бираз тюшюнген сонъ шойле деди:

— Эгер сен авалемни эда этип олсанъ, сырымны санъа ачарым.
Судакъ этрафларында Таракъташ деген кой бар.
Бу койнинъ ады дагънынъ тёпесинде таракъ тишлерине ошагъан таштан келип чыкъты.
Бу Таракъташ янында бир къач йылдан берли бир адам яшай ве къаянынъ этегинде ташнен къую къаза.
О, бу къуюны не ичюн къаза?
Эгер бу сырны ачып олсанъ, мен де санъа озь сырымны ачарым.

Эртеси куннинъ сабасына йигит энди Таракъташнынъ этегинде эди.
О, къолунда ташнен къуюны къазгъан адамны тапты.
Онынъ янына барып, селямлашты, озюнде олгъан отьмек локъмасы ве пениринен пайлашты.
Олар отурып, бираз къапынгъан сонъ, йигит сорады:

— Эмдже, къуюны ташнен не ичюн къазасынъыз?
Сизге бу къую неге керек?

Адам, йигит онынъ сырыны бильмегендже, оны раат къалдырмайджагъыны анълап, шойле деди:

— Эгер авалемни эда этсенъ, сырымны санъа ачарым.
Демирджи дагънынъ тёпесинде бир къоба бар.
Бу къобада джин яшай.
Алтын Бешикнинъ сыры тек онъа белли...

Эртеси куннинъ сабасына йигит энди Демирджи дагъынынъ тёпесинде эди.
О, ташлар арасында къобагъа алып баргъан ёлчукъны чокъ вакъыт тапып оламады.
Амма та балалыгъында расткетирген къартнынъ онъа огреткен тылсымлы сёзлерни хатырлап, оларны айткъан сонъ козьлери эр шейни корип башладылар.
Балабан бир ташны четке сюрип, къобанынъ агъызыны корьди.

Йигит къобагъа кирип, эп ичериге йылышты, ниает, бинълердже къандиллернен айдынлатылгъан къоджаман мермер ода ичине кирди.
Оданынъ арт дивары янында тикленген тахт устюнде бир козьлю дев отура эди.
Дев, йигитни корип, зияде тааджипленди:

— Эй, джесюр йигит, сени падишалыгъымызгъа не алып кельди?
Бу ерден тири чыкъкъан джан даа олмады.
Йигит онъа шойле джевап берди:

— Манъа ернинъ астында, къоба ичинде Алтын Бешикнинъ сырыны бильген къарт джин яшагъаныны айттылар...

Дев, алма киби томалакъ козюни парылдатып, кульди, онынъ кулькюсинден диварлар титреди, ве шойле деди:

— Эй, джесюр йигит!
Къобамнынъ ичиндеки къандиллерге бир назар ташла.
Оларнынъ эр бирисининъ чанагъы инсан къафасындан ясалгъан.
Олар да, сен киби, Алтын Бешикнинъ сырыны бильмек ичюн мында кельген эдилер.
Сенинъ къыдыргъан джининъ бу — мендирим.
 — Дев шу ань уфачыкъ бойлу, къамбыр, узун ве беяз сакъаллы къарткъа чевирильди.
Эгер пек истесенъ, Алтын Бешикнинъ сырыны санъа ачарым, лякин бундан сонъ сен бу ерден ич бир вакъыт чыкъып оламазсынъ.

— Сырны бильмеге истейим, — къатты джевап берди йигит.
— Ойле олса, динъле.
Ярым асыр эвельси, девлернинъ падишасы олгъан бабам, чёль халкъындан Алтын Бешикни хырсызлап, Демирджи дагъынынъ теренлигине сакълады.
Бабам, бешик адамларгъа пек буюк кучь береджегинден ве олар несилимизни джоймагъа истейджеклеринден къоркъты.
Адамлар бешикни чокъ арадылар, зулумдан да, олюмден де къоркъмадылар. Бешикни тапып, девлернинъ укюминден къуртулмакъ умютинен яшадылар.
Бир заманда шимди Таракъташ деп адландырылгъан койде.
Юзюмджи Саиднинъ къорантасында еди огьул догъгъан.
Огъуллар осьтилер, буюдилер, батыр олдылар.
Кимдир, девлерни тек олар енъип, Алтын Бешикни тападжакъларыны бильдирди.
% Амма баба оларны озды.
Девнен йигитлер кой янында тутуштылар.
Батыр йигитлер бабамны енъдилер, аз бучукъ даа къобамызнынъ сырыны да биледжек эдилер.
Мен, бу шейге ёл бермемек ичюн, бутюн кучюмни топлап, оларны ташларгъа чевирдим.
Адамлар девлернен куреш неге алып келе биледжегини унутмасынлар деп, бу ташларны бири-бири янына дагъ тёпесинде тизип чыкътым ве олар таш таракъкъа ошадылар...

Мен батырларны ташкъа чевирген сонъ, оларны тылсымладым.
Эгер бабалары Таракъташ этегинде бою теренлигинде ташнен къую къазып, оны чыкъ сувнен толдурса, йигитлер джанланаджакълар.
Къарт тылсымымнынъ сырыны, сонъунадже олмаса да, кимден бильгенини бильмейим.
Къарт, о яшагъан ер тёлесининъ кошесинде, эки къарыш теренликте эльмаз киби къатты йылдыз ташы сакълангъаныны бильмей.
Бу да сонъу дегиль.
Батырлар джанлангъан сонъ, бу топракъта яшагъан бутюн демирджилер дагъынынъ тёпесинде топланып, къыркъ къарыш узунлыкъта еди къылыч ясамакъ кереклер.
Батырлар бу къылычларны къолларына алып, невбетнен дагъ тёпесине еди кере урмакъ ве оны экиге больмек кереклер.
Тек бундан сонъ къобамыз ве тахтымыз мейдангъа чыкъаджакълар.
Алтын Бешик исе тахтнынъ астында булуна.
Мукъаддес бешикни озь халкъына къайтармагъа мен биле батырларгъа кедер этип оламайджам, чюнки бабам ольген сонъ уругъымыз кунь ярыгъы, ер устюнде олгъан кучюни джойды...
Лякин, бахтымызгъа, не Саид, не де онынъ халкъы сырымызны ич бир вакъыт билип оламайджакълар. — Къарт кене къоджаман девге чевирильди ве яхут козюни парылдатып, — сёзюмни туттым, санъа Алтын Бешикнинъ сырыны ачтым.
Энди олюмге азырлан.
Меним эдждатлар къобамда бинъ биринджи къандиль оладжакъсынъ.

Йигит девге икяеси ичюн миннетдарлыкъ бильдирип, сонъки истегини ерине кетирмесини риджа этти.

— Яхшы, — деди дев, — сонъки истегинъни ерине кетиририм.
Айт, не истейсинъ?
Йигит, бираз тюшюнген сонъ:

— Эй, улу дев!
Кучюнъе ве къудретинъе шашам.
Козюм огюнде къоджаман девден кучючик адамгъа чевирильдинъ, адамдан исе кене къудретли дев олдынъ.
Оледжегимден эвель кучючик къушчыкъкъа я да кёр сычангъа чевирилип оладжагъынъны корьмеге истер эдим...

Дев кульди, онынъ кулькю давушындан къобанынъ диварлары биле титреди, бирден шашып къалгъан йигитнинъ козьлери алдында дев кучючик кёр сычангъа чевирильди...
Йигит тез-тез джебинден тылсымлы къушчыгъыны чыкъарды, козю ерине яхут ташчыгъыны къойды ве... козьден гъайып олды!
Дев артындан къувып, оны тутаджагъыны къоркъмады, чюнки къабилеси ер узериндеки кучюни гъайып эткени акъкъында озю айтты.

Йигит Таракъташкъа къайтты ве багъчеван Саидге Девнинъ сырыны ачты.
Олар экиси йылдыз парчасыны таптылар ве Саид огъулларына джан къайтараджагъына ишанчнен гедже-куньдюз чалышып башлады.

Эртеси куню йигит Сувбашы озенининъ ялысына етип кельди ве фурунджыгъа еди батыр бабасынынъ сырыны ачты.
Фурунджы йигитни дикъкъатнен динълеген сонъ, онъа озь сырыны ачты:

— Чокъ йыллар эвельси огюмизде сув акъкъан ер къатты топракъ эди.
Бу топракъта эвим, багьчам, фуруным бар эди.
Озен исе ашагъыда акъа эди.
Мен, бабам, къартбабам, бутюн деделерим сувны бу озенден ала, багъчаларыны, айванларыны сувара эдик, аналарымыз бу сувда аш пишире эдилер.
Бу сувнен, намаз къылмаздан эвель, абдест ала эдик.
Озен ялысында къартбабам къургъан дегирменимиз, богъдай сакълагъан анбарымыз тура эдилер.
Бутюн этраф койлернинъ сакинлери бизге богъдай чалмагъа келе эдилер.
Келиримиз, эйиаллылыгъымыз бу дегирменге багълы эди.

Шу йылы дагъларда пек чокъ къар ягъып, баарьде, кунеш къыздырып башлагъанынен, озеннинъ суву котерильди, ташты ве дегирменимизни, анбарларымызны, ичиндеки богъдайнен алып кетти.
Янгъанымдан, афакъанлангъанымдан, къолума къамчы алып, озенни къамчылап башладым, ичине таш ташладым, учь кере тюкюрип, къаргъадым...
Экинджи куню янъы дегирменни къурмакъ ниетинен усталарнен анълашмакъ ичюн шеэрге кеттим,
къайтып кельгенимде исе, не эвимни, не багъчамны, не ат араныны тапмадым...
Къорантам да гъайып олды.
Озен эписини, адждеръа киби, ютып, ер астына кетти.
Гедже, тюшюмде, манъа озеннинъ Саибеси келип, къаргъады ве эр кунь пите пиширип, сувгъа ташларсынъ, деди.
Анам, къадыным, балаларым, торунларым сагьдыр ве сув Саибесининъ ер астындаки сарайында булуналар, бир кунь ола, оларны къайтарып олурым деп, онынъ къаргъышыны эда этем.
Куньлернинъ биринде балыкъчылар, денъиз ялысындан бираз авлакъта, озенимизнинъ буллюр ве татлы сувлары денъизнинъ тузлу сувынен къарышкъан ерде агъачтан ясалгъан табакъны туттылар, устюнде эски дегирменимнинъ ресими сызылгъан эди!
Меним севгили торунчыгъым озен ялысында, къум устюнде сыкъ-сыкъ онынъ ресимини сыза тургъан...

Бир кунь келип, сув Саибеси гунамны багъышлап, мени аджыр ве къорантамны, бу табакъ киби, манъа къайтарыр, деген умютнен яшайым.
— Дегирменджи сув Саибесине багъышлангъан дуа окъуды ве къолларыны озенге батырып, бетине сюртти.
 — Эй, джесюр йигит, — деди о сонъ, — озюмнинъ аджджы сырымны биринджи олып, санъа ачтым.
Дуа окъугъанда, сув Саибесини анъмагъа унутма.
Бельки, о мени аджыр, къабаатымны багъышлар...

Бундан сонъ йигит эвине къайтты.
Ана-бабасы къуванчларындан озьлерине ер тапамадылар, къой сойып, къолум-къомшуларыны мусафирликке чагъырдылар, огъулларыны сагъ-селямет эвге къайтаргъанына Аллагъа дуа окъудылар.

Йигит ана-бабасына бутюн топлагъан акъчаларыны къайтарып бермелерини риджа этти.
Бу парагъа о, Солхатнынъ кягъыт усталарына бир аршын узунлыкъта ве бир бучукъ тирсек кенълигинде юз табакъ беяз кягъыт сымарлады.
Кягъыт азыр олгъан сонъ исе о, чалышмагъа башлады.
Йигит юз кунь ве юз гедже тынмай чалышты,
Кягъытнынъ бир тарафында юз аджайип, тылсымлы ресим ясады, экинджи тарафында исе къара мерекеп ве индже къалемнен озю ачкъан сырларынынъ тарихыны язды.
Йигитнинъ бабасы исе тери усталарына бу китап ичюн териден джылт, савутчыларгъа териден ясалгъан джылтны кумюш ве алтыннен къапламакъны сымарлады.

Китап толусынен азыр олгъан сонъ баба, ана ве огъул падиша сарайына ёл алдылар.
Хан ве онынъ везирлери китапнынъ улулыгъына, онынъ дюльберлигине шашып къалдылар.
Сарайнынъ энъ яхшы окъуйджылары учь кунь ве учь гедже токътамай, невбет-невбет, Алтын бешик ве Сув саибеси акъкъындаки риваетлерни окъудылар.
Ханнынъ къызы да эр кеснен берабер дикъкъатнен динъледи ве айны вакъытта йигиттен козюни алмады...

Хан сёзюни тутты.
Той къыркъ кунь ве къыркъ гедже девам этти.
Яшларгъа Акъ Мечитте, вариснинъ сарайы янында балабан ве дюльбер эв къурып бердилер...

Эгер сиз Багъчасарайгъа, хан-сарайгъа барып, анбарларына тюшсенъиз, ичинде бу тылсымлы китапны тапмазсынъыз.
Китап янды.
Куньлернинъ биринде Багъчасарайгъа къомшу мемлекетнинъ аскерлери келип, шеэрни топларнен атешке туттылар.
Сарай янып башлады, бу атеште пек чокъ тарихий ядикярлыкълар да яндылар.
Сув Саибеси гъарип фурунджыны аджып, къорантасыны къайтардымы, ёкъмы бильмеймиз.
Бунынъ акъкъында риваетлер сакъланмады.
Амма акъаретленген озен аля бу кунь ер астында акъып, сувлары инсан козюнден узакъта Къара денъизнинъ сувларынен къарышкъаны белли.
Таракъташта исе багъчеван Саид ве онынъ батыр огъуллары акъкъында кимсе бильмей.
Амма, бильгенимизге коре, Саид йылдыз ташы ярдымынен къуюны къазгъан, амма оны чыкънен толдурып етиштирмеген.
Ольген.
Ер астында кучюни джоймагъан дев, ондан Алтын бешикнинъ сырыны айнеджиликнен сувурып алгъан йигитни хатырлагъан сайын ерни сарсыткъан.
Иште, Саиднинъ къазгъан къуюсы бу зельзелелерден сонъ ернен ексан олдылар.
Амма бугунь де кой узеринде, шу узакъ вакъытлар акъкъында хатыра киби, таш тарагъы — Таракъ-таш юксельмекте.
