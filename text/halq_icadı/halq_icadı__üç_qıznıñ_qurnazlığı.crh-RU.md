## УЧЬ КЪЫЗНЫНЪ КЪУРНАЗЛЫГЪЫ

Фукъаренинъ бири шорбаджысынынъ ерини сюреяткъанда, сабаннынъ тюрени бир бардакъкъа урулып, оны парлай.
Фукъаре бакъса не корьсин, бардакънынъ ичи алтын толу.
О, бу алтынларны джебине толдурмакъ ичюн ерге эгиле.
Эгиле амма, бу арада шорбаджысы келип къала ве меселени анълап:

— Меним топрагъымдан тапылгъан алтын — менимдир! — деп бутюн алтынларны тутып ала.

Заваллы фукъаре башыны тёбен алып, тюшюне-тюшюне эвине къайтып келе.
Онынъ бири-биринден дюльбер учь къызы бар экен.
Бу къызлар бабаларынынъ эфкярлангъаныны корип:

— Баба, сизге не олды? — деп сорайлар.

Фукъаре, башына келип кечкен шейни къызларына айта.
Къызлар озь аралары бираз мушаверелешкен сонъ:

— Баба, чокъ тюшюнменъиз, биз о зенгинден сиз тапкъан алтынларнынъ эписини къайтарып алырмыз, — дейлер.

Экинджи куню сабасы къызлар озьлерининъ энъ яхшы урбаларыны кийип, къушаналар ве эр бири озюне бир лагъап уйдура.
Буюк къыз:

— Меним адым «Меним киби» олсун, — дей.

Ортанджасы:

— Меним адым «Менден бетер» олсун, —дей.

Кучюги де:

— Меним адым «Не ерде ойнайыкъ» олсун, — дей.

Иште, бойле этип, къызлар зенгиннинъ эвине кетелер.
Зенгиннинъ къапы бекчиси олардан ким олгъанларыны ве къайдан кельгенлерини сорай.
Буюк къыз:

— Биз Ирандан кельдик.
Иран падишанынъ къызларымыз, бу ерлерни кезип корьмек истеймиз, — дей.
Къызлар озьлерининъ лагъапларыны айталар.

Зенгин, бу хаберни эшиткенинен, эвден чапып чыкъа да, мусафир къызларны буюк бир сайгъынен къаршылап ала.
«Иран падишасынынъ къызлары» шерефине буюк бир зияфет япа.
Зенгин озюне урьмет косьтерген бойле мусафирлерге къуванып, къарардан зияде ичип, сархошланып къала.
Къызлар, бабалары тапкъан алтынны явлукъкъа сарып алалар ве чыкъып кетмеге азырланалар.
Бу арада кучюк къызнынъ козюне зенгиннинъ устрасы илише:

— Мен бу мусафир севген адамгъа озюмнинъ хатырамны къалдырмакъ истейим, — деп, устраны ала да, онынъ сакъалынынъ бир тарафыны тыраш эте, экинджи тарафыны тырашсыз къалдыра.

Ортанджысы: — Мен де сырадан къалмагъа истемейим, — деп зенгиннинъ мыйыгъынынъ бир тарафыны тыраш этип ала.

Буюги: — Я меним сизден не эксиклигим бар, — деп зенгиннинъ къашлары ве баш сачларынынъ ярысыны тыраш этип ала.

Къызлар кулюше-кулюше эвлерине къайтып кетелер.
Зенгин исе, бираздан сархошлыкътан айынып, о якъ-бу якъкъа бакъа, амма къызларны корьмей, азбаргъа чыкъа ве къапы бекчисинден:

— Меним кибини корьмединъми? — деп сорай.
Къапы бекчиси, маймунгъа ошагъан шорбаджысына бакъып, кульюоден къатып къала да:

— Сенинъ кибини, шорбаджы, даа омрюмде корьмедим, — дей.

Зенгин соравларыны девам этип: — Я, Менден бетерни де корьмединъми? — дей.

Къапы бекчиси, шорбаджысы шакъа этедир беллеп:

— Сенден бетери, шорбаджы, дюньяда тапылмаз, — дей.

Зенгин текмиль шашмалап башлай: — Я, Не ерде ойнайыкъны корьмединъми? — деп багьыра.

— Эй, шорбаджы, менден сорагъанынъыз не, истесенъиз сокъакъта ойнанъыз даа! — дей.

Зенгин шашып-шашмалагьанындан, сакъалыны сыйпайджакъ ола — бакъса, сакъалынынъ ярысы ёкъ.
Мыйыгъыны бураджыкъ ола — бакъса, мыйыгъынынъ ярысы ёкъ.
Къаарь-къасеветтен къолунен башына япыша — бакъса, баш сачынынъ да ярысы ёкъ.

Зенгин, яйгїара къопарып:

— Тут, тут! — деп къапы бекчисине эмир эте.

— Кимни тутайым, шорбаджы?

— Кимни дегенинъ не?
Тез ол, Меним кибини тут!

Къапы бекчиси, бу адам делирген, гъалиба, деп шорбаджысыны къучакълап тута.

— Ёкъ, ёкъ, мени дегиль.
Менден бетерни тут!

Къапы бекчиси шорбаджысыны къучагъындан чыкъармайып:

— Туттым, туттым, шорбаджы, сенден бетери бир ерде ёкътыр, — дей.

— Я, не ерде ойнайыкъ?

Къапы бекчиси:

— Эй, шорбаджы, бу алынъызнен даа ойнамакъ истейсизми?
Юрь, эвге киринъиз! — дей де оны дели санып, эв ичине къапай.
