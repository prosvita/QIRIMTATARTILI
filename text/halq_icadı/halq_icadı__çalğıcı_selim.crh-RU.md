## Чалгъыджы Селим

Бир заманда бар экен, бир заманда ёкъ экен, узакъ бир мемлекетте Селим адлы чалгъыджы бар экен.

Онынъ йырларыны эшиткен къартлар, инсангъа бойле тылсымлы сес бинъ йылда бир кере бериле, дей экенлер.
Йырджы Селим акъкъындаки шан-шурет чокъ мемлекетлерге ете.
Йырджыны динълемек ичюн энъ узакъ шеэрлерден, энъ кучюк койлерден келелер.
Йырджынынъ узурына кельген эр бир инсан онъа бахшыш кетирмекни озь боюн борджу, деп сая.
Кимдир сыджакъ пите, кимдир сапсары юзюм салкъымлары, дигерлери пенир тёгереги, даа биревлери озь къолларынен ясагъан шейлерни кетире.
Онъа хаста, алсыз, меджалсыз, ёкъсузлыкътан хорлангъан алда кельген адамлар къайткъанда къальплеринде ишанч, умют, кучь-къувет дуйгъуларыны алып кетелер.

Куньлернинъ биринде Селимни падиша сарайына чагъыртып, онъа сарай йырджысы олмакъны, сарайда яшап эр кунь падиша ве онынъ якъынларыны озь йырларынен хош этмекни теклиф этелер.
Лякин Селим шан-шурет ве байлыкъны ред эте.
Онынъ йырлары тек задекян ве байларгъа керек олмагъаныны биле...

О куньден сонъ падишанынъ якъынлары, алидженапларынынъ табилери падишанынъ сарайына нисбетен йырджыгъа сыкъ баралар, деп шикяетленелер.
Къомшу мемлекетлер исе, сизинъ девлетинъизде биринджи шахыс падиша дегиль де.
Селим адлы чалгъыджы экен, дейлер.
Бу адам пек магърурланып, падишанынъ сайгъысыны ред этерек, авам халкъ ве чешит факъыр-фукъарелернинъ сайгъы-итибарыны устюн коре эмиш, дейлер...

Тамчы ташны тешер, деп нафиле айтмагъанлар.
Падиша озь якъынларынынъ ифтираларыны чокъ динълей.
Онынъ сёзюне бойсунмагъан йырджыгъа къаршы ишанчсызлыкъ ве нефрети кунь сайын арта.

Къаранлыкъ геджелернинъ биринде падишанынъ хызметкярлары йырджыны якъалайлар, онынъ севимли сазыны урып парча-кесек этелер, озюни исе юксек дагъларгъа алып барып, инсан кирмейджек къавий къалеге къапайлар.
Сакъчылар ве хызметкярлар Селимнинъ йырларыны динълеп, оны таш уджейреден чыкъармасынлар дие, падиша оларнынъ эписининъ къулакъларыны тешмекни эмир эте.

О йылы гедже кокю узеринде парылдагъан узун къуйрукълы янгъан йылдыз пейда ола.
Падишанынъ якъынлары, халкънынъ гъадабына огърамамакъ макъсадынен, янгъан йылдызнынъ укюмдары намлы йырджынынъ йырларыны динълемек ичюн оны алып къачкъан, деген лафлар даркъаталар.
Халкъ бу ошеклерге инана.

Йырджы таш чувалынынъ ичинде янъгъыз къалып, чешит къурт, къуш, сычанларны бакъа, озюне алыштыра.
О, оларнен озюнинъ бир парча отьмегинен пайлаша, оларнен лаф эте, оларгъа озь йырларыны йырлай.
Куньлернинъ биринде, дагъларда котерильген шиддетли ель къалеге бир оба чешит урлукъ алып келе.
Кунеш къыздырып, дагълардан ирмачыкълар акъып башлагъан кунешли баарь кельгенинен.
Селим къале дивары янындаки ерни къаза, топлагъан урлукъларыны сачып, сувара.
Олар тез чыкъмасы ичюн, эр кунь мында келип, озь йырларыны йырлай.

Масалларда олгъаны киби, ешерген экинлер кунь дегиль, саат сайын осип, аджайип чечек ве тереклерге чевирилелер.
Бир йылдан сонъ тереклер мейва берип башлайлар.
Йырджы къулакълары эшитмей, индемей къалгъан сакъчы ве хызметкярларны сыйлай.

Тереклернинъ арасында къыйыш-къунъгъур сакъат бир терек де ола.
Онынъ ашагъы къысмында къабакъ къадар къатты бир шишик пейда олып, ондан догъру индже пытакъ осип чыкъа.
Селим, бу худжур терекни чыкъармакъ керек, деп тюшюне.
О, чапасыны алып терекнинъ янына да бара, онъа якъынлашкъанда севимли сазынынъ нагъмелерини эшите...
Эр кереси.
Селим сакъат терекке якъынлашкъанда, саз теллерининъ яваштан эшитильген назик сеси янъгъырап башлай...

Кузьнинъ сонъунда тереклер япракъларыны тёкип къышлыкъ юкъугъа далгъанда, йырджы сакъат терекни кесе.
О, бутюн къыш, къол къавуштырмай чалыша ве, ниает, теректен саз ясай.
Йырджы сазны сакъчы ве хызметкярларгъа корьсете.
Олар теллери олмагъан чалгъы алетине бакъаракъ, къарт махбюс олардан не истегенини анълайлар.

Сакъчылар Селимге тель кетирелер, о, сазнынъ теллерини чектирип, оларны черткенинен, этрафны тылсымлы нагъмелер сарып алалар.
Селим йырлап башлай.
Селим адамларнынъ черелери джанлангъаныны, музыка седаларына тараф созулгъанларыны, оларнынъ козьлеринде атешчиклер янгъаныны коре.
Бу ань муджизе юзь бере!
Сагъыр сакъчы ве хызметкярлар эшитип башлайлар!

Тезден къалеге, падиша ольди ве къарт йырджы адамларнынъ янына къайта биле, деген хабер келе.
Селим чокътан бекленильген хаберге ойле къувана, ойле эеджанлана ки, сабасына кунеш нурларынен айдынлангъан ода ерине зораки белли олгъан пенджерени коре.
Йырджы сокъурлангъаныны анълай.
О, къарт ве аджиз олгъаныны анълай.
Таш чувал ичинде пек чокъ вакъыт кечирди де.
О, анда, дагълар артында, тувгъан шеэринде оны кимсе хатырламай, сой-акърабалары, эш-достларынынъ эписи бу фани дюньяны терк эттилер, деп тюшюне.
Эр шейни анълагъан къарт къаледе къалмакъ къарарына келе.

Селим бу дюньяда онынъ сайылы куньлери къалгъаныны, Алла-Тааля оны озь узурына чагъыргъаныны сезе.
Бу заман о, кеченлерде торун корьген хызметкярны чагъырып, огъланчыкъ келеджекте мешур чалгъыджы оладжагъыны айта ве озюнинъ сазыны онъа багъышлай.

Хызметкяр йырджынынъ айткъанларына инана ве торуны бираз оськен сонъ оны шеэрнинъ энъ белли чалгъыджысына алып бара.
Бутюн омюр топлагъан байлыгъыны оджагъа берип, огъланчыкъны саз чалмагъа огретмесини риджа эте.
Арадан бир йыл кече.
Оджа огъланчыкъны эвлерине алып келе ве къартбабасына энди чалгъыджылыкъ санатында онынъ озю биле огъланчыкъкъа етип оламагъаныны айта.

Къарт оджанынъ айткъанларыны динълеп, эски сандыкънынъ агъыр къапагъыны ача ве андан мешур Селимнинъ сазыны чыкъара.
Огъланчыкъ сазнынъ тюшкен теллерини тарттырып, назик къолларыннен оларны черте, шу ань тылсымлы нагъме седалары янъгъырай.
Эвде, азбарда, сокъакъта олгъанларнынъ эписи яш чалгъыджыны динълемек ичюн чапып келе.
Адамлар нефес алмагъа къоркъып саз нагъмелерини динълейлер, оларнынъ козьлеринден яшлар акъмакъта, олар санки кимнинъдир къара язылы такъдирини хатырламакъталар...

Арадан бир къач йыл кече.
Яш чалгъыджы акъкъында шан-шурет энъ узакъ шеэр ве койлерге етип бара.
Инсанлар сазнынъ аджайип нагъмелерини динълемеге келип, къальплеринде парлакъ келеджекке ишанч ве умютнен къайталар.
Чалгъыджыгъа Селим адыны ким ве не вакъыт бергенини кимсе хатырламай.
Онынъ ады эр вакъыт чалгъыджы Селим олгъанына эр кес эмин.
