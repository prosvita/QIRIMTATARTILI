## Фалджы Наджие

Бир заманда бар экен, бир заманда ёкъ экен, узакъ бир падишалыкъта фукъаре бир башмакъчы яшай экен.
Онынъ къорантасы буюк олгъаны себебинден, балаларыны ашатмакъ, кийиндирмек, окъутмакъ ичюн о саба танъдан акъшам къаранлыгъына къадар чалыша.
Башмакъчынынъ Наджие адлы къадыны бар экен.
О пек ишкир къадын олып, балаларыны да бакъа, акъайына да ярдым эте, эвини де бакъып етиштире экен.

Алланынъ эмри иле вакъты-сааты кельгенде башмакъчы оле.
Наджие къаарь-къасевет ичинде къала.
Балаларны насыл бакъмалы, оларны насыл этип адам этмели?

Бир кунь арандаки эски шейлерни къарыштыргъанда къартанасынынъ юнь чорабыны тапа, чорапнынъ ичинде бир тююмчик сакълы экен.
Наджие тююмчикни чезип бакъса, сантырач явлукънынъ ичинде бир авуч сырлы бакъла бар экен.

Бу да не экен, деп чокъ тюшюне ве хатырлай!
О даа кучюк къызчыкъ олгъанда къартанасынен берабер базаргьа бара эди.
Къартанасы базар къапусы огюнде отурып, сантырач явлугъыны чезе, бакълаларыны сепе — фал бакъа эди.
Къартанасыны ольген энди чокътан, амма шеэрлилер Айше фалджыны даа хатырлайлар...

Наджие сырлы бакълаларгъа бакъып, бу бакълаларнынъ эр бири нени бильдиргенини хатырламагьа тырыша...
Эвде бир отьмек уфагъы биле къалмагъанда исе, бакъла тююмчигини ала да, базаргъа таба ёл ала.
Бир четте отурып, огюне тёшей, устюне бакълаларыны обалап, отурып беклей...

О куню бир койлю атыны джоя.
Къыдыра, къыдыра тапалмай, ёрулып эвине къайтып келе.
Къадыны онъа:

— Я сен базарнынъ къапусы огюнде отургъан фалджылардан сорамадынъмы?
Къайда къыдырмакъ кереклигини, бельки, олар айтырлар? — дей.

Койлю къадыны айткъаны киби япа, базаргъа келип фалджы къадынгъа мураджаат эте, джоюгъы акъкъында икяе этип, бир алтын бере де:

— Эгер атымны тапмагъа ярдым этсенъ, мен санъа бундан учь кере артыкъ акъча беририм, — дей.

Наджие бакълаларны авучына топлап, явлукънынъ устюне ташлай, бакъса — бакълалар учь обачыкъ олып тюшелер, обачыкъларнынъ артына исе кучюк бир бакълачыкъ тыгъырып кете...
Бичаре Наджие тюшюне, тюшюне де, акълына кельгенини айта:

— Мына, шеэрнинъ четиндеки юксек учь байырны коресинъми?
Сенинъ атынъ иште о байырларнынъ артында отлап юре!

Койлю севинч-къуванч ичинде ёлуна реван ола.
Байырдан-байыргъа ярым кунь кете, энъ юксек байырны кечип, озеннинъ ялысында отлагъан атыны коре!

Экинджи куню сабасына Наджие кене базаргъа келип ерлешкенде, онынъ янына койлю келе, фал догъру чыкъкъаныны ичюн «сагъ ол» деп, ваде эткен учь алтынны да бере.
Озю исе таныш-билишлернинъ эписине, базарнынъ къапусы огюнде отургъан фалджыны макътай.
Наджие фалджынынъ намы бутюн шеэр ве онынъ чевресине даркъала.

Куньлернинъ биринде айдутлар падиша сарайындан онынъ къызыны хырсызлайлар.
Оны башкъа мемлекетлерге алып кетип, буюк акъчагъа сатаджакъ олалар. 
Падишанынъ хызметкярлары къызны къыдырып бармагъан кошелери къалмай, лякин оны бир ерде тапып оламайлар.
О вакъыт падиша падишалыкънынъ бутюн фалджыларыны топламакъны эмир эте.

— Фал бакъмакъ ичюн мен сизге къыркъ кунь ве къыркъ геджелик муддет берем.
Эгер къызымны тапсанъыз — алтынгъа комерим!
Тапмасанъыз, эпинъизни джеллят этерим! — дей падиша фалджыларгъа.

Падиша эр бир фалджыны айры одагъа ерлештирмелерини, оларгъа къыркъар бардакъ емек ве бирер бардакъ татлы шербет бермелерини эмир эте.
Тек бир фалджы Наджиеге балаларынынъ янына къайтмагъа изин бериле.
Озюни ве аш, шербет толу бардакъларны эвине алып кетип ташлайлар.

Айдутлар исе падиша къызыны шеэрден авлакътаки къобада сакълайлар, озьлери де падиша сарайы янында, базарда, джамиде адамлар хырсызлангъан къыз акъкъында не айткъанларыны динълеп юрелер.
Падиша бутюн фалджыларны топлагъаныны эшитип, айдутлар бу хаберни аман буюклерине етиштирелер.
Эр кестен зияде фалджы Наджиеден сакъынмакъ кереклигини де айталар.
Падишанынъ къызы къайда сакълы олгъаныны ве оны ким хырсызлагъаныны Наджиеден гъайры кимсе айтып оламайджагъыны тенбиелейлер.
Айдутларнынъ башы тюшюнджеге дала ве:

— Биз бу къадыннынъ эр бир арекетини козьэтип турмакъ керекмиз.
Эр акъшам бир де биринъиз онынъ эвине кирип, айткъан эр бир сёзюни къачырмай динъленъиз, — дей.

Къаранлыкъ тюшкенинен айдутларнынъ бириси фалджынынъ чардагъына чыкъып таванында бир тешик оя ве къулагъыны бу тешикке къойып, динъленип ята.
Къоранта акъшамлыкъ емекке азырлыкъ коре, къызлары аш толу бардакъны алып келе, анасы исе:

— Мына, биринджиси энди кельди...
Оны не япмалы?
Къыздырайыкъмы я да бойле ашайыкъмы? — дей.

Айдут бу лафларны эшитип, табана къувет берип къача.

Буюклерине келип:

— Фалджы, мен оны козьэткенимни аман сезди.
Мен чардакъта даа ерлешип етиштиралмадым, о, балаларына: «Мына, биринджиси энди кельди. 
Не япайыкъ, къызартайыкъмы яда бойле ашайыкъмы?!» — деди.
Худжур бир къоранта...адам ашайлар! — деп шикяетлене.

Башлыкълары айдуткъа инанмай, экинджи куню энъ акъыллысыны ёллай.
О, акъшам чардакъкъа чыкъып, тешикке къулагъыны къойып динъленип ята.
Шу арада:

— Мына, экинджиси де кельди...
Не япайыкъ, къыздырайыкъмы я да бойле ашайыкъмы? — деген сёзлерни эшите.

Айдутнынъ отю патлап, буюклерине чапып бара да:

— Тюневин сен нафиле инанмадынъ!
Мен даа чардакъкъа чыкъып етиштиралмадым, фалджы:
«Мына, экинджиси де кельди, —деп айтты,меним акъкъымда айтты, эбет.
Сонъ: — Не япайыкъ, къызартайыкъмы я да бойле ашайыкъмы?» — деп сорады.

Айдутларнынъ буюклери бу сёзлерге инанмай, пек ачувлана ве:

— Сиз айдут дегиль де, къоркъакъсынъыз!
О бичаре къадын падиша къызыны биз хырсызлагъанымызны къайдан бильсин?! — деп бу кереси фалджынынъ эвине озю бармакъ къарарына келе.

Къаранлыкъ тюшкенинен о, чардакъкъа чыкъып, тавандаки тешикке къулагъыны къойып ята.

Шу арада Наджие балаларны арандан емек олгъан бардакъны ве шербет толу бардакъны алып кельмек ичюн ёллай.
Огълу энъ буюк бардакъны алып келе, буны корьген Наджие:

— Мына, энъ буюги де кельди...
Оны абрамакъ къыйынджа оладжакъ... — дей.

Айдутларнынъ башы, фалджы къадын олар акъкъында эр шейни бильгенини анълай.
Чардакътан тюшип, къапыны къакъа, оны эвге давет этелер.
Айдут:

— Наджие ханым, мен ханнынъ къызыны хырсызлагъан айдутларнынъ башы олам.
Сиз артыкъ эр шейни бильгенинъизни анъладым, шунынъ ичюн де келинъиз, яхшыджасына анълашайыкъ.
Падишагъа айтып, бойнумызны урманъыз, мен сизге падишанынъ къызы къайда олгъаныны айтайым...
Истегенинъиз къадар акъча берирмиз, — деп ялвара.

— Яхшы, — разы ола фалджы Наджие, — мен сизинъ риджанъызны ерине кетиририм, лякин бир шартым бар: сиз бу падишалыкъны терк этип, бир даа мында къайтып кельмейджексинъиз.

Айдут къадыннынъ айткъанларына разы ола.
О, падишанынъ къызыны къайда гизлегенлерини айта ве бу падишалыкъны эбедий терк этеджеклерине сёз бере.

Экинджи куню фалджы къадын сарайгъа келип, падишагъа онынъ къызы къайда олгъаныны бильдире.
Падиша аман атына минип, везир ве хызметкярларынен берабер дагъгъа таба ашыкъа.
Иште, бу ердеки къобаларнынъ биринде сакълангъан къызыны тапа.
Падиша къызы тапылгъаны мунасебетинен падишалыкъта къыркъ кунь ве къыркъ гедже той япалар.
Падиша бутюн фалджыларны сарай багъчасына топлай, софралар донатып, оларны зияфет эте.

Падиша джемаат ортасында фалджы къыдынгъа сагъ ол айтып, ваде эткен мукяфатыны бермек ичюн багъчагъа келе.
Багъчагъа кетеяткъанда секирген чегерткини корип, оны тутаджакъ ола.
Чегертки биринджи кере секирип кете, экинджи кере де секирип кете, учюнджи кереси тутула.
Падиша туткъан чегерткисини авучы ичине сыкъып багъчагъа келе.
Келе де:

— Меним авучымда не олгъаныны тапкъан падишалыгъымнынъ баш фалджысы оладжакъ! — дей.

Фалджылар падишанынъ огюнде бирер-бирер кечелер, амма онынъ авучында не сакълангъаныны кимсе тапалмай.
Невбет артыкъ Наджиеге келе.
О, падишанынъ къаршысына келип тура, амма не айтаджагъыны бильмей.

Къадын шашмалай, озь ичинден исе:
«Чегертки киби къолгъа тюштинъ, иште» — деп тюшюне ве:

— Эй падишам, не айтайым?!
Чегертки бир секирди — къолгъа тюшмеди!
Эки секирди — кене къуртулды!
Учюнджи кереси исе къолгъа тюшип, авучнынъ ичине сыкъылды, иште! — дей.

Падиша кулип, авучыны ача, авучынынъ ичинде исе чегертки секирип чыкъа ве къачып кете.

Падиша Наджиени падишалыкънынъ баш фалджысы этип тайинлейджек ола, лякин къадын падишагъа озь миннетдарлыгъыны бильдирип, ред эте.
Падиша къызыны тапмакъ ичюн озюнинъ фалджы истидатларынынъ эписи гъайып эткенини ве артыкъ фал бакъып оламайджагъыны айта.

Падиша онъа инана.
Наджие ве онынъ балалары ичюн буюк эв къурмакъны эмир эте ве онъа чокъ бахшышлар бере.

Айдутлар да сёзлери устюнде турып, Наджиеге бир кисе алтын ве къыйметли бахшышлар къалдырып кетелер.

Фалджы Наджие озь балаларны бакъып, аякъкъа турсата.
Огъланларыны эвлендире, къызларыны акъайгъа бере, торунлар коре.
Вакъты-сааты кельгенде бу дюньяны терк эте, лякин фалджы Наджие акъкъындаки чешит уйдурма икяелерни аля даа эшитмек мумкюн...
