## Хто мудріший?

Жив колись падишах, і був у нього візир, старий та мудрий чоловік.
Настав час — візир помер, і падишаху треба було призначити нового — одного з двох помічників старого візира.
Довго міркував падишах, котрого з двох йому вибрати?
Помилишся у виборі — сам же й пожалкуєш.
% І радитися з вельможами не дуже йому хотілося.
Скажуть потім, що в падишаха не вистачило розуму обрати гідного.

% Вирішив падишах провести випробування.
% Викликав він обох помічників старого візира і ставить їм таке запитання:

— Що важливіше в житті — багатство чи щастя-доля?
% Як ви гадаєте?

Задумалися сановники.
Один і каже:

— Звичайно, багатство, ваша величносте.
Ви в нашій країні найбагатша людина, і завдяки цьому країна наша процвітає.
Чутки про вашу щедрість долинули до багатьох країн.
А, як кажуть мудреці, «якщо господар багатий і щедрий, то й слуги живуть у достатку».

Другий помічник подумав-подумав та й каже:

— А я, ваша величносте, вважаю, що в нашому житті найважливіше — це щастя-доля.
Згадайте вашого батька.
Коли він прийшов на престол, у країні панували голод і хаос.
Кожен чоловік вважав себе ханом і не бажав коритися падишаху.
Вашому батькові, завдяки його розуму і щастю-долі, вдалося перемогти непокірливих баїв і об’єднати країну.
Він був в усьому щасливий: в боях, в торгівлі, в умінні завоювати довіру не тільки своїх підлеглих, а й сусідів.
Завдяки розуму й щастю-долі він залишив вам сильну і багату державу...

% Падишах задумався, хто правий.
% Він глянув у вікно і помітив торговця дровами, який щодня приносив на кухню в’язанку дров.

— Нехай вашу суперечку розв’яже ось цей дроворуб, — сказав падишах. — Запитайте в нього.

Першим до дроворуба пішов той, який вважав, що найголовніше в житті — це багатство.
Підійшов і подарував дроворубу золотий динар.
% Дроворуб здивувався такому подарунку:

— За що мені така нагорода? - спитав він помічника.

— За працьовитість і старанність, — відповідає вельможа.
— Ти багато років приносиш до палацу дрова і, яка б не була погода — спека, мороз, дощ чи вітер, — ти жодного разу не залишив кухню без дров.
Я звільняю тебе від цієї важкої роботи.
Відпочинь, поживи собі на втіху.

Повернувся вельможа до палацу та й каже:

— Я подарував йому всього лиш один динар.
Це для бідняка ціле багатство.
Завтра він вже не прийде сюди...

А падишах каже:

— Ну що ж... зачекаємо до завтра.

Скинув дроворуб з плечей важку в’язанку дров і почвалав додому.
Дорогою зайшов до крамниці, де товпилося багато людей, і попросив продавця зважити йому всіляких солодощів та гостинців на один золотий динар.

Продавець загорнув йому цілу купу усілякого товару.
Коли дроворуб приготувався наповнити ним свій мішок, торговець йому й каже:

— Спочатку заплати за товар, а потім уже складай його в мішок.

Як не доводив дроворуб, що він віддав продавцеві золотий, йому ніхто не повірив.
Усі почали сміятися над ним і виштовхали з крамниці.

Наступного дня дроворуб пішов до лісу, нарубав дров, завдав собі в’язанку на плечі і знов попрямував до палацу.
Біля воріт його зустрів здивований вельможа і запитав, на що він потратив свій золотий.
Дроворуб розповів вельможі все, як було, і тоді той подарував йому тисячу срібних динарів.

Узяв дроворуб торбинку зі сріблом на плечі і пішов додому.
Іде й міркує, як завтра піде з дружиною на базар і накуплять вони на ці гроші їжі, одягу, куплять коня і корову, овець та курей і заживуть багато й щасливо.
Не встиг дроворуб дійти додому, як на нього згори налетів орел, який, мабуть, гадав, що за плечима в дроворуба не торбинка, а заєць, ухопив торбинку з грошима в пазурі і полетів з нею вгору.

І знову довелося дроворубу нести в’язанку дров до палацу.
І знову зустрів його біля воріт здивований вельможа.
Розповів йому дроворуб про все, як було, нічого не приховав.
Тоді вельможа наказав слузі привести доброго коня, а на додачу до коня дав торбинку із золотом.

Іде дроворуб додому, веде за повід коня з дорогоцінним скарбом.
Йде собі і мріє.
Міркує про те, що збудує собі новий будинок, купить багатий одяг і що всі сусіди, навіть найбагатші, проходячи повз нього, зніматимуть перед ним шапки...

Ішов дроворуб через ліс.
 Раптом, не знати звідки, вибіг на дорогу вовк, кінь злякався, вирвався з рук дроворуба та й кинувся навтіки від вовка.
% Шукав він коня всюди, проте так і не знайшов.
% Ні коні, ані грошей.

На четвертий день, коли біля воріт палацу знову з’явився дроворуб із в’язанкою дров за плечима, падишах каже:

— Тричі цей чоловік ішов від нас з багатством у руках, але, мабуть, так і не став багатим і щасливим.
Настала черга другого вельможі випробувати дроворуба на щастя-долю.
Підходить він до дроворуба, дає йому за дрова лише одну срібну монету і каже:

— Купи собі за цю монету перше-ліпше, що трапиться тобі дорогою додому...

Йде дроворуб додому, дивиться — сидить біля дороги молодий вівчар і плаче.
Дроворуб запитує:

— Що трапилось?
Чому ти так гірко плачеш?

Молодий вівчар йому відповідає:

— Доручив мені господар пригнати на базар отару овець.
Уночі в степу накинулися вовки і вся отара розбіглась.
Тепер усе моє багатство — ось ця вівчарська палиця...

Згадав дроворуб пораду вельможі та й каже:

— Продай її мені, а я тобі дам за неї срібну монету.

Іде дроворуб з палицею на плечі і думає про те, що вдома на нього чекає голодна родина, що доведеться іти на поклін до багатого сусіда.
Дорогою через ліс проходив мимо старої яблуні й вирішив принести дітям яблук, почав збивати палицею яблука, і йому прямісінько на голову впала його ж торбинка зі срібними динарами...
% Це був той мішок, який забрав орел.

Приніс дроворуб багату знахідку додому, а дружина йому й каже:

— Це Бог тобі щастя послав.
Завтра п’ятниця, піди-но ти завтра в сусіднє село, в мечеть, і помолись Богу, подякуй йому за все.

Послухався дроворуб дружину й удосвіта вирушив у сусіднє село, де була мечеть.
Вирішив він скоротити дорогу і попрямував через поле.
Йде мимо чагарнику і чує — кінь ірже.
% Заліз дроворуб у кущі й не повірив очам!
Стоїть його кінь, повіддя в ногах заплуталось, торбина в траві лежить.
Вивільнив дроворуб коня, взяв торбину, виліз на коня — і додому!

Три дні чекали дроворуба падишах і його вельможі, але так і не дочекалися.
.І довірив падишах посаду візира тому з вельмож, який на перше місце поставив розум і щастя-долю...
