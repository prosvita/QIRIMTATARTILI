## Лист до Магомета

Козька легенда

Татари кажуть: людський світ ніби точильне колесо, воно вигідне тому, хто вміє ним гострити.
Фатіме, дружина Аблегані, варила під розлогим горіхом солодкий бекмес з виноградних вичавок і думала гірку думу. Ще й три роки не минуло, як святкували її багате весілля. Перша красуня села, як персик, що починає дозрівати, вона виходила заміж за першого багатія в долині. Весільна заквітчана мажара, обвита дорогими тканинами і шитими золотом юзбезами, оточувало понад сто вершників. Гірські скакуни, у шовкових стрічках і кольорових хустках, обганяли в джигітівці один одного. Думбало било весь тиждень і музиканти не жаліли своїх грудей.
Усі заздрили Фатіме, особливо одна жінка з чорними очима, яка й зурочила її. Тілько-но вийшла Фатіме заміж, так і хвороба не забарилася.
Кликали хорошого знахаря лікувати, кликали муллу читати — не допомогло. Возили на святу гору в Карадаг, давали порошки від каменя з могили — тільки гірше стало.
Висохла Фатіме, стала схожою на суху тараню. Здавалося, Аблегані перестав любити її: сердився, що хвора в нього жінка, казав, що як здавить вино в тарапані, приведе в дім іншу дружину.
— Чому так, — міркувала Фатіме. — Чому в греків, коли вже є дружина, не можна взяти іншу; а в татар — можна? Чому в одних людей — один закон, а в інших — інший?
Фатіме дуже страждала і плакала. Незабаром привезуть із саду останній виноград, і в дім прийде інша жінка з чорними очима, яку кохатиме Аблегані. Вона буде господинею в домі, ображатиме бідну Фатіме, глузуватиме з неї, до комірчини її прожене.
— Ні, — вирішила Фатіме, — не бути тому! Краще не житиму, краще в колодязь кинусь!
І вночі бідна жінка побігла до колодязя, щоб втопитися. Нахилилася над водою і побачила ангела смерті. Погрозивши їй пальцем, ангел смерті змахнув крилами і полетів до неба, на південь. Наче ніжний голос торкнувся серця Фатіме.
Тим часом жінки у селищі сполошилися, що Фатіме нема вдома. Кинулися шукати її і знайшли на землі біля колодязя, а в руках у неї була пір’їна від крила, біліша лебединої. Помираючи, Фатіме встигла сказати, що трапилося з нею.
Усю ніч жінки говорили, сперечалися, сварилися, жаліли Фатіме, міркували, що й з ними може таке саме трапитись. З-поміж них була Зейнеп, дочка ефенді, яка вміла писати.
— Скажи, — запитували її, — де написано, що коли дружина стане хворою, старою, чоловік може брати нову в дім?
Де таке написано?
— Захотіли — написали, — відповіла дочка ефенді.
— От ти вмієш писати, то й напиши так, щоб чоловік іншу дружину не брав, коли в домі є одна.
— Кому написати? — запитала Зейнеп. — Падишаху? Поглузує тільки. В самого тисяча дружин, навіть більше.
Задумалися жінки. Та була одна, яка здогадалася.
— Хто залишив Фатіме пір’їну? Ангел. Отже — пиши Пророку Магомету. Тільки добре пиши. Усі будуть згодні. Хто захоче, аби чоловік взяв молоду жінку, коли сама старою стане. Пиши. Всі руку дамо.
— А пошлемо як?
— З птахом пошлемо. Птах до неба летить. Віднесе лист Пророкові.
— Батькові треба сказати, — промовила Зейнеп.
— Дурна ти, Зейнеп. Батькові скажеш — усю справу зіпсуєш. Він напише іншого листа, супротивного.
Жінки умовляли Зейнеп, обіцяли найліпшу хустку подарувати і таки вмовили.
Сіла навпочіпки Зейнеп, поклала на коліна папір і почала писати білою пір’їною ангела листа до Магомета. Довго писала, добре писала, про все розказала. Мовчали жінки, поки перо з пір’їни скрипіло, тільки часом зітхали. А коли закінчила Зейнеп писати — пір’їна полетіла до неба наздоганяти ангела.
Перев’язала Зейнеп папір золотою ниткою, прив’язала до хвоста білої сороки, яку спіймали вдень хлопчаки, і пустила на волю.
Полетіла птаха. Стали чекати татарки, що буде. Одна одній обіцяли не казати чоловікам, що вдіяли, аби ті не засміяли їх. Та все ж одна жінка не втрималася і все розповіла чоловікові. Той довго сміявся. Згодом дізналися й інші чоловіки, потішалися над жіночою вигадкою, дражнили жінок сорочим хвостом. А старий мулла почав з того часу плюватися на жінок.
Соромилися жінки — здогадалися, що зробили це з дурного розуму; намагалися не згадувати про лист. Але чоловіки не забували і, коли гнівалися на дружин, кричали: «Пиши лист на хвості сороки». Виросли юнаки і теж, за прикладом батьків, соромили жінок. Глузували і внуки й, глузуючи, не помітили, як не стало ні в кого двох дружин ні в Козах, ні в Отузах, ні в Таракташі.
Можливо, баранина подорожчала, можливо чоловікам соромно стало, можливо, відповідь на лист надійшла від Пророка. Не знаю...
