## КЪУШ ТИЛИНДЕН АНЪЛАГЪАН БАЛА

Бир заманда шеэрлернинъ биринде зенгин, лякин мераметсиз бир адам яшай экен.
Бу зенгиннинъ къадыны ве бир де пек чиркин огълу бар экен.
Анасынен бабасы баланы ич севмейлер.
Олар бу баланы бийсинмейип, дюльбер бир балалары олмасыны истейлер.
Бу сабийге ашны эр вакъыт айры берелер, оны хорлайлар.
Зенгиннинъ эвинде бир бульбуль де яшай экен.
Зенгин къадынынен берабер аш ашамагъа отургъанлары киби, бульбульчик токътамайып уча экен.
Бир кунь олар софра башында отурып аш ашагъанда, балачыкъ да къапы тюбюнде отурып, къаткъан-къуругъан отьмек парчасыны кемиргенде, бульбуль учмайып, ойле тесирли отьмеге башлай ки, зенгин онынъ сесининъ тесиринден шашмалап къадынына дей:

— Эгер шу къушнынъ айткъаныны ким де анълап манъа бильдирсе, онъа буюк эйиликлер япар эдим.
Чиркин бала бабасынынъ сёзлерине бойле джевап бере:
— Бабай, къушнынъ тилинден мен анълайым.
Лякин сизге айтмагъа къоркъам.
Анасынен бабасы балагъа къушнынъ не айткъаныны мытлакъа сёйлемесини эмир этелер.
Шай олса да, бала айтмагъа къоркъа.
Эгер сёйлемесенъ, сени ач къалдырырмыз, дейлер.
Бала кене къоркъа.
Бундан сонъ бабасы баласынынъ устюне атылып:
— Пезевенкнинъ баласы, айтаджакъсынъмы, ёкъмы?
Айтмасанъ богъарым сени, — дей де, баланынъ богъазына япыша.
Бала ахыр-сонъу айтмагъа меджбур ола.
Къуш шойле дей экен:
— Ойле заман келеджек ки, хор бакъкъан бу баланынъ элине бабасы сув тёкеджек, анасы исе юзьбез тутаджакъ.
Байнен къадыны севмеген балаларынынъ бу сёзлеринден сонъ терен тюшюнджеге, далалар ве баланы бус-бутюн башларындан аткъармагъа къарар берелер.
Къаранлыкъ бир геджеде, бала татлы юкъуда экенде, оны бир къайыкънынъ ичине къойып, денъизге йиберелер.
Тамам шу вакъытта бульбуль де къафестен учып кете де, барып баланынъ къайыгъына къона.
Бала исе къайыкъта саллана-саллана юкълай.
Саба уянгъанда о озюни денъиз ортасында корип агъламагъа башлай.
Шу ерде бульбуль онъа сёз къата:
— Агълама сен.
Узакътан бир геми келеята. О сени къуртараджакъ.
Акъикъатен де, чокъкъа бармай, уфукъта геми пейда ола. Геми эп къайыкъкъа якъынлаша ве къайыкътаки адамлар баланы корип, оны гемиге алалар.
Гемининъ саиби пек яхшы адам экен.
О, баланы севе, оны эвлятлыкъкъа ала ве озь баласы киби бакъа.
Бир кунь бала бабалыгъына шай дей:
— Баба, бульбуль якъында буюк фуртуна чыкъаджакъ, дей. Шунынъ ичюн аджеле суретте бутюн елькенлерни ачып, бир ялы кенарына къачайыкъ.

Геми саиби баланынъ сёзюне эмиет бермей.
Лякин бир къач сааттен сонъ ойле фуртуна котериле ки, гемининъ елькенлерини парча-кесек эте, аз къала гемини батыраяза.

Кене хайырлысы олып, геми де, адамлары да сагъ къалалар.
Фуртуна ятышкъан сонъ, янъы елькенлер такъыштырып, ёлларыны девам этелер.
Бираз вакъыттан сонъ бала кене бабалыгъына мураджаат этим:
— Баба, бульбулимнинъ айткъанына коре, якъынымызда он эки геминен айдутлар доланыша экенлер, — дей.
Гемининъ саиби бу кереси баланынъ сёзюни динълей ве гемини якъын адалардан бирисине айдап, онда сакълана.
Чокъ кечмеден олар он эки геминен денъиз айдутларынынъ авлакътан кечип кеткенлерини корелер.
Бираз вакъыттан сонъ, геми кене ёлгъа чыкъа ве аз кете, чокъ кете, дерья-денъиз тюз кете, тап сонъу, Ешиль юрт деген бир мемлекетке барып чыкъа.
Ешиль юрт мемлекети падишасынынъ сарайы огюнде учь йылдан берли учь къаргъа гедже-куньдюз багъырып-чагъырып тура экен.
Не къадар тырышсалар да, олардан къуртулып оламайлар.
Ким де-ким оны бу къаргъалардан къуртарса, кучюк къызыны ве падишалыгъынынъ ярысыны онъа багъышлайджагъыны беян эте.
Энди йигит чагъына кирген бу огълан падишанынъ ферманыны эшиткенинен, догъру сарайгъа барып, падишагьа озюнинъ ярдымыны теклиф эте.
Падиша разы ола.
Сонъ йигит къаргъаларны косьтерип дей:
— Эй, падишам, бу учь къаргъанынъ бириси анасы, экинджиси бабасы, учюнджиси исе оларнынъ баласыдыр.
Бабанен ана бу бала къайсымызнынъ, деп давалашалар.
Бабасы, бала меним, дей, анасы бала менимки дей.
Олар анълашалмай, сизге кельгенлер.
Даваларынынъ адалетче бакъылмасы ичюн риджа да булуналар.
Падиша!
Сиз айтынъыз, бу бала ангисининъдир?

Падиша дей:

— Бала бабанынъдыр.

Падиша сёзюни битирир-битирмез баба къаргъанен баласы бир тарафкъа, ана къаргъа дигер тарафкъа учып кетелер.

Бундан сонъ йигит падишанынъ янында къала.
Падиша кучюк къызыны ве мемлекетининъ ярысыны онъа бере.
Бираз вакъыттан сонъ йигит яш келиннен берабер сеяаткъа чыкъа ве олар чешит ерлерге баралар.
Шеэрлернинъ бирисинде бир эвде мусафир олып къалалар.
Пакъыл киби бу эв йигитнинъ озь бабасынынъ эви олмасынмы?
Олар осип буюген баласыны танымайлар ве саба йигит бетини ювгъанда, бабасы онынъ элине сув тёке, анасы онъа юзьбез тута.
Амма йигит оларны таный ве озюни таныттыра.

Энди меджалсызлангъан эки къарт балаларына бир вакъытта япкъан феналыкъларына пек пешман олалар.

Йигит исе оларны аджып гонъюллерини ала, къучакълап-къучакълап опе.
Насыл олса да, сиз меним ана-бабамсынъыз, мен сизге омюр бою борджлум дей, оларны озюнен берабер алып кете ве омюрлернинъ сонъуна къадар бакъа.
