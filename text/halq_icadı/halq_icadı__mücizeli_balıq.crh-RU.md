## МУДЖИЗЕЛИ БАЛЫКЪ

Заман заман экенде, эвель заман экенде, Къара денъизнинъ ялысында бир къарт балыкъчы яшагъан.
Онынъ бирден-бир огълу бар экен.
Олар пек фукъаре экенлер.
Бутюн байлыкълары — къайыкънен эски балыкъ агъы.
Оны да токътамай ямамакъ керек ола экен.
Бу ишни огълу япа экен.
О, агъны ялыда, сув янында яйдыра, эм ямай, эм йырлай экен.
Сеси де о къадар яхшы экен ки, оны эшиткен адам бир даа эшитмек истей экен.
Йырлары да бир вакъыт текрарланмай, къарт балыкъчынынъ озю биле эр вакъыт тааджиплене, огълу бу къадар йырларны къайдан огрене экен, деп.
Бу йырларны огълу озю токъуй, деген фикир къарт балыкъчынынъ акълына биле кельмей экен.
Йырларнынъ эзгиси, денъизни динълегенде догъа, сёзлерини исе озю токъуй.
Эм йырлары о къадар яхшы олып чыкъа ки, атта чагъалалар ве юнус балыкълары ялыгъа якъын топланып, динълей экенлер.

Денъиз сакинлери ялыда балыкъ агъыны ямап, аджайип йырларны йырлагъан йигит акъкъында бильселер керек.
Куньлернинъ биринде йигит, агъыны тамирлеп битирген сонъ, бабасы оны сынамагьа истеген экен.
Агъны сувгъа ташлагъан, чекип чыкъарып, къайыкънынъ ичине бошаткъан сонъ исе гъает тааджипленген: о къадар йылдан берли балыкъ тута, амма бойле сою агъына биринджи кере тюшкен!
Къарт ялыгъа келип тюшкен сонъ янына огълуны чагъыргъан:

— Бакъ, огълум, насыл аджайип балыкъ агъымызгъа тюшти!
Сен оны бакъып тур, мен исе падишагъа барып айтайым.
Бельки, о, бу балыкъ ичюн бизге чокъ пара берир, янъы агъ алыр эдик.

Къарт кеткен, йигит исе балыкъны сейир этип тааджипленген: пуллары кумюш, къуйругъы исе алтын, козьлери исе — эки балабан ешиль зюмрют!
Балыкъ исе вира чапалана, джаныны къуртармагъа тырыша.
Йигит бу муджизели балыкъны аджыгъан.
Падишаны ашчысы бу аджайип балыкъны къавурып, софрасына къояр, деп тюшюнген.
Падишанынъ балыкънынъ дюльберлиги акъкъында хабери биле олмаз.
Иигит ойле тюшюнген ве, балыкъны алып, денъизге ташлагъан.

Арадан чокъ вакъыт кечмей, денъиз ялысына къаравуллар озгъарувында падишанынъ везири кельген.
Йигитнинъ бабасы оны къайыкънынъ янына алып келе — къайыкънынъ ичинде исе балыкъ ёкъ.

— Падишамызгъа бахшыш бермеге истеген муджизели балыгъынъ къана? — деп сорагъан везир.


Йигит башыны салындырып, везирге:

— Дюльбер балыкъны аджыгъанымдан, оны денъизге къайтарып ташладым, — дей.
Везир, ачувланып, къарт балыкъчыны къыркъ кере къамчынен урмагъа, огълуны исе багълап, къайыкъ ичинде денъизге ташламагъа эмир берген.
Къарт балыкъчы ялынынъ четинде турып, далгъалар къайыкъны алып кеткенлерини агълап-агълап, сейир эткен.
Къоллары, аякълары багълы алда яткъан йигит исе къайыкъ далгъалар устюнде салланып турмай, санки дерсинъ, оны бир де-бириси айдагъан киби, сув устюнде кеткенини сезген экен.
Экинджи куню, йигит, къайыкъ сувгъа толгъаныны корип, олюмге азырланды.
Къайыкъ исе ялыгъа келип токътагъан ве бурнунен къумгъа комюльген.
Къайыкъ янына насылдыр йигит якъынлашкъан, огълангъа ялыгъа чыкъмагъа ярдым эткен, сонъ къолу аягъыны чезген ве эвине давет эткен.

Яш балыкъчы озюне кельген сонъ, къуртарыджысьшен бири-бирине бир тамчы сув киби ошагъаныны, янларындан кечкен адамлар, гуя бири-биринден айырып оламагъан киби, де онъа, де аркъадашына бакъкъанларыны тааджипнен анълагьан.
Куньлерден биринде йигитлер шеэрге чыкъып, деллял шеэр дивары устюнде турып, нелердир багъырып айткъыныны эшиткенлер.
Йигитлер токъталып, деллялнынъ айткъанларына динълендилер.
Албуки, ханнынъ бирден-бир къызы бар экен.
Бугунь о, он алты яшыны толдура экен, амма догъгъанындан берли даа бир сёз айтмагъан экен.
Хан, оны бу хасталыкътан къуртаргъан адамгъа и стеген мукяфатыны бермеге ишандыра экен.
Амма алдатмагъа истегенни исе олюм джезасы беклей экен.

 Достлар тааджипленгенлер ве бахытларыны сынамакъ истегенлер.
Олар хан сарайына якъынлашкъан да, йигит яш балыкъчыгъа шойле деген:

— Мен бу къызны тедавийлемек истейим.
Къартбабам яхшы эким эди ве манъа да базы бир шейлерни огретти.
Хан къызыны тедавийлеп олсам, бахшышларыны озьара пайлашырмыз.

Балыкъчы разы олды ве генч хан сарайына ёл алды.
Сарайгъа кельген сонъ онъа къызны косьтермелерини риджа этти.
Хан къызына хызмет эткен къул къадын шойле деген:

— Нафиле бу ерге кельдинъ, йигит.
Мында диярымыздаки энъ намлы экимлер келип, къызны тедавийлемеге тырышкъан эдилер.
Эгер хан сизге инанмаса, башынъызны кесер.

Огълангъа падишанынъ къызыны косьтергенлер ве о, къызнынъ дюльберлигине айрет къалгъан.
Къызнынъ чырайы ап-акъ, козьлери исе пек мазун экен.
Йигит къызнынъ огюнде башыны эгген ве шойле деген:

— Эгер меним суалиме джевап берсенъиз, мен сизни яхшы этерим.
Биз учь агъа-къардашмыз.
Энъ буюк агъамыз — чёльмекчи.
О, чамурдан дюльбер акъкъуны ясады.
Ортанджымыз акъкъулар ялдагъан гольге барып, олардан тюшкен тюйлерини топлап, чамурдан ясалгъан къушны яраштырды.
Кучюк къардашымыз исе аджайип чокъракъ тапып, къушны онынъ сувуна батырды ве, къуш джанланды!
Акъкъу къанатларыны яйып, къакъты ве башкъа акъкъулар сюрюсине къошулып, учып кетти.
Эр биримиз бу муджизе айны онынъ къолундан чыкъкъаныны исбатламагъа башладыкъ.
Къана, дюльбер, айтчы, бакъайым, къайсы биримиз акълымыз?

Къыз, мазунлыкънен кулюмсиреген, бир де-бир шей айтаджакъ олгъан, амма агъызыны ачып оламагъан.
Козьлеринден буллюр киби, козьяшлар акъкъан.
О, агъызыны косьтерип, башыны саллагъан.
Йигит ачувланып:

— Джеллят башымны кескенини истейсинъми?
Айса, озюнъ башсыз къал! — багъырып, къоркъузаджакъ олгъан.

Йигит белине асылы ханджерни чыкъарып, къызгъа ураджакъ киби этти.
Къоркъкъанындан, падишанынъ къызы ерге йыкъылып, бар кучьнен багъыргъанда, ачылып къалгъан агъызы ичинде йыланнынъ башы корюнди.
Йылан фысылдады!
Йигит исе, шашмаламады, шу ань йыланнынъ башындан тутып, чекти.
Къызны йыландан къуртаргъан сонъ, башыны кесип ташлады.
Къыз, озюне кельген сонъ, башы кесильген йыланнынъ узун бедени къыбырдагъанына дешетнен бакъты.
Сонъ козьяшларыны силип, шойле деди:

— Энди омюрлик сенинъ къулунъ оладжам.
Мына бу юзюгимни ал да, бабама алып кет ве джанынъ истеген шейинъни ондан сора...

Йигит къызнынъ юзюгини алып, башта достуна къайтты.
Балыкъчы исе энди оны тири кореджегине умютини джойып башлагъан.
О, ичине сыгъмагъан къуванчындан достуны къучакъламагъа, опьмеге башлагъан, тюш олмасын деп, къолларыны, омузларыны, башыны тутып бакъкъан.

Йигит балыкъчыгъа хан сарайында олып кечкен шейлер, падишанынъ дюльбер къызы акъкъында икяе эткен, сонъ юзюкни достуна узатып, шойле деген:

— Бу падиша къызынынъ юзюги.
Оны ал да, сарайгъа бар.
Падиша къызыны санъа акъайгъа бермесини сора!
— Я къызны сен къуртардынъ да.
Меним онъа ич бир тюрлю алякъам ёкъ да!
Йигит шойле деген:

— Мен падишанынъ къызына эвленип оламайым.
Бабанънынъ балыкъ агъына тюшкен анавы балыгъым.
Сен исе мени денъизге къайтарып йиберген эдинъ.
Мен, сесинъе, йырларынъа мефтюн олып, эр сефер ялыгъа якъынджа ялдап келе ве сени динълеп, балыкъ агъына насыл тюшкенимни дуймай къалдым.
Падишанынъ бекчилери сени йиплернен багълап, къайыкъ ичинде сувгъа ташлагъан сонъ, достларым, юнус балыкъларына къайыкъны башкъа ялыгъа алып кетмелерини ялвардым.
Сени, къардашым деп, севдим, шунынъ ичюн де вакътынджа инсангъа чевирильдим.
Амма меним вакъытым бите, денъизге къайтмакъ керек!
Сагълыкънен къал!
Эгер де бир де-бир вакъытта ярдымыма мухтадж олсанъ, ялыгъа чыкъып йырла.
Сесинъни эшитип, келирим.

Йигит, ойле деген сонъ, достунен сагълыкълашып, оны бир даа къучакълагъан ве денъиз тарафкъа кеткен.
Балыкъчы исе сарайгъа, падишанен корюшмек ичюн кеткен, алтын юзюкни косьтерип, къызыны онъа акъайгъа бермесини риджа эткен.
Падиша ве онынъ этрафындакилери, балыкъчы йигит падишанен тувгъанлашмакъ истегенини бильген сонъ, зияде гъадаплангъанлар!
Падиша йигитни зиндангъа ташламакъны эмир эткен.

Къыз исе, бабасынынъ бойле япкъаныны бильген сонъ, о авгъа кеткенини беклеген ве бу арада йигитни азат эткен.
Олар денъиз ялы сына къачкъанлар.
Йигит къаягъа котерилип, достуны ярдымгъа чагъырмакъ ичюн йырламагъа башлагъан.

Падиша, авдан къайтып, къызынынъ япкъаныны бильген сонъ, оларнынъ артындан адамларыны ёллагъан.
Балыкъ ялыгъа якъын ялдап кельгенде, падиша бекчилерининъ ат чапышы энди эшитиле эди.
Балыкъ юнус балыкъларыны чагъырып, йигитнен къызны къаршы ялыгъа алып кетмелерини риджа эткен.

Балыкъчынынъ огълу, ёлгъа чыкъмаздан эвель, падишанынъ къызындан фукъаре эвчик ичинде яшайджагъыны, ашны озю пиширеджегини, чамашырны озю юваджагъыны, балыкъ агъларыны тамирлейджегини, балаларыны озю бакъаджагъыны билеми, деп сорагъан.
Падишанынъ къызы исе онъа шойле джевап берген:

— Аремде къул олгъандже, балыкъчынынъ севгили къадыны олайым.

Падиша нафиле ерде ялыда чапкъалап, къылычыны саллагъан.
Юнус балыкълары яшларны эп огге алып кете эдилер, тезден олар затен козьден гъайып олдылар.
Падиша оларнынъ артындан озюнинъ дженкявер гемилерини ёллайджакъ олгъан, амма балыкъ ойле фуртуна котерген ки, падиша зорнен олюмден къуртулгъан.

Сабасына юнус балыкълары яшларны ялыгъа кетирип тюшюргенлер.
Къарт балыкъчы, эвчиги янында отурып, бирденбир огълу эляк олгъанына агълагъанындан, козьлери яштан къурумагъан.
Апансыздан огълуны ве янында зенгин урбаларгъа кийинген падиша къызыны корип, шашкъан.
Огълу бабасыны къучакълагъан, опькен ве сонъра оны къызнен таныштырып, башына тюшкенлерини икяе эткен ве эвленмеге бабасынынъ разылыгъыны сорагъан.
Бойле этип, яшлар эвленгенлер.

Балыкъчынынъ яш къадыны озюнинъ бутюн зийнетлерини саткъан, олар ялыда янъы эв къургъанлар, балабан къайыкъ, янъы балыкъ агъыны сатын алгъанлар.
Балыкъчы балыкъ туткъан, къадыны оны сатмагъа азырлагъан, къарт исе тутулгъан балыкъларны шеэр базарына ташып саткъан.
Иште, олар бойле яшагъанлар.

Афтада бир кере, акъшам, кунеш озюнинъ алтын сачларыны денъизге тюшюргенде, балыкъчы ялыгъа чыкъып, йырламагъа башлай эди.
О, денъиз акъкъында, озюнинъ тувгъан топрагъы, дияры акъкъында, севги, достлукъ акъкъында йырлай экен.
Ве, йырлагъан сайын, козьлерине сув ичинде садыкъ досту — денъиз падишасы огълунынъ алтын балыкъ къанатларыны корьген киби ола экен.
