## ЁЛДЖУЛАР

Куньлернинъ биринде Судакъ дживарындаки бир койнинъ дёрт сакини — терзи, дюльгер, аякъкъапчы ве табиб Багъчасарайгъа барып, андаки базарда бираз пара къазанмагъа истейлер.
Аякъларына энъ къавий чарыкъларыны кийип, торбаларына алетлерини ве шифалы отларны алып ёлгъа чыкъалар.
Ёл узакъ — джаяв кетеджеклер.
Азмы кетелер, чокъмы кетелер, кунь батып къаранлыкъ баса.
Геджеси къоджаман дагълар дешетли девлерни анъдыра, ель увулдай, чакаллар улуй, занарсынъ эр бир терекнинъ астында бирер йыртыджы сакълангъан киби корюле.
Достлар дере ичине тюшип, атеш якъалар ве араларындан бирини невбетчиликке къойып, ятып юкълайлар.
Биринджи гедже невбетчилик япмакъ сырасы дюльгерге тюше.

Башта дюльгер атешке къорай ташлап отура, амма эп козьлери къапалгъаныны, юкъу баскъаныны сезип, бир ишнен мешгъуль олмакъны тюшюне.
Къолуна къалын бир агъач парчасыны алып, о ян бу ян айландыра ве джан сыкъысы бир къокълачыкъ ясап башлай.
Кескин пычагъы озь ишини усталыкънен беджере, дюльгер исе севимли тюркюлерини соза.
Кунеш нурлары ерни айландырып башлагъанда, къокълачыкъ да алемге кулип бакъа.
Экинджи гедже терзи невбетчи ола.
О, да юкълап къалмамакъ ичюн къокълагъа дюльбер урба тикмеге башлай.
Торбасындан йип, атлас парчачыкъларыны чыкъарып, къызгъа антер тике.
Къокъла бир кереден ойле дюльбер олгъан ки, терзи озь ишинден мемнюн олып: «Айгиди, тири олсайдынъ, шимди бу назик эллеринъни джайып бир хайтарма тёшер эдинъ!», дей.
Учюнджи гедже невбетчиликке аякъкъапчы тура.
Достлары ясагъан ве урба кийдирген къокълачыкъны эллеринде айландырып, къызнынъ ялынаякъ олгъаныны коре.
Ушуйдир, гъарип, къана мен де озь усталыгъымны косьтерейим, деп къызгъа чызмачыкълар тикип башлай.
Эм тике, эм къокълачыкъкъа озь къызына сёйлеген масалларны айта.
Танъ аткъандже къызнынъ чызмачыкълары да азыр олалар.
Багъчасарайгъа энди барып чыкъаджакъларында дёртюнджи гедже башлана.
Бу сефер табиб невбетчилик япа.
Аркъадашлары керчектен де уста экенлер, бириси агъачны дюльбер къокълагъа чевирген, экинджиси кийиндирген, учюнджиси аякъларына чызма тиккен.
Къокъла санки джанлы, лякин джансыз.
Табиб къокъланы элине альш, бутюн бильген дуаларыны окъуй, куф-суф эте ве бакъса не корьсин, къокъланынъ башта башы къыбырдай, сонъ къоллары-аякълары арекетке келелер.
Табиб даа бир — энъ кучьлю дуасыны окъугъанда — къокъла тильге кире!
Онынъ татлы сесинден дюльгер, терзи ве аякъакъапчы да уяналар.
Къокъла оларгъа: — Саба шерифлеринъиз хайырлы олсун, агъалар.
Мени ясагъанынъыз, кийиндирип-къушандыргъанынъыз ичюн чокъ сагъ олунъыз.
Сизге, табиб агъам, мени тирильткенинъиз ичюн айрыджа тешеккюр! — дей.
Къокъла, достлар арз эткенлери киби эм хайтармагъа тюше, эм эски тюркюлерни йырлай, эм масал айта.
Бираз юрьгенлеринден сонъ достлар базаргъа да келип чыкъалар.
Оглериндеки тёшемелерге озьлери ясагъан шейлерни, урба ве аякъкъапларны тизелер, табибнинъ огюнде исе шифалы отлар ята.
Муштерилерни джельп этмек ичюн исе къокълачыкъны да ортагъа къоялар.
Тезден къокъланынъ этрафында базардакилернинъ эписи топлана.
Адамлар бойле муджизеден козьлерини узалмайлар.
Шакъамы я, агъач къокъла санки джанлы киби сёйлене, тюркю айта, ойнай!
Бу арада базаргъа ханнынъ везири де кельген экен ве эр кес мында не ичюн топлангъаныны бильмек ичюн якъынлаша.
Бойле муджизени хангъа да косьтермек кереклигини айта.
Ханнынъ балалары джанлы оюнджакъны корип, бабасына оны сатын алмасыны ялваралар.
Хан усталаргъа бир кисе алтын теклиф эте, амма араларындан энъ уйкенлери олгъан табиб мына не айта:
— Улу ве къудретли Хан азретлери!
Биз бу къокъланы сатып оламамыз, чюнки о да, бизим эвлядымыздыр.
Биз бу къокъланы сизинъ балаларынъызгъа бахшыш этемиз, амма бир шартымыз бар — онъа джансыз къокълагъа дегиль де, джанлы достларына бакъкъанлары киби мунасебетте олсунлар ки, о, эр кеске къуванч багъышласын!
Хан койлю усталаргъа чокъ пара ве бирер ат багъышлай.
Усталар мемнюн олып, койлерине къайталар.
Бирер къой сойып койдешлерини зияфетке давет этелер ве шу зияретте джанлы къокъла акъкъындаки аджайип вакъианы тариф этелер.