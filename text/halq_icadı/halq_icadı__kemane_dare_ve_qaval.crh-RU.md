## КЕМАНЕ, ДАРЕ ВЕ КЪАВАЛ

Кемане сокъакъ бою кете эди.
Аркъасында богъчасы, богъчасынынъ ичинде исе онынъ бутюн йырлары.
Чокъмы кете, азмы кете — болдурып, ёл кенарындаки ташчыкъкъа отурып, тюшюнджеге дала.
Онынъ бутюн дюньяда бир досту биле олмагъанына, богъчадаки йырларынынъ да эписи бири-биринден аджыныкълы олгъанына окюнип окюр-окюр агълай.
Агълап тойгъан сонъ, кене ёлуны девам эте.

 Кете-кете кемане баягъы ёл кече.
Бирден къулагъына бир гурюльти эшитиле.
Башыны котерип бакъса, байырдан ашагъы Даре тыгъырып тюше.
Озю де ойле бир гурюльтинен келе ки, дерсинъ огюз сюрюси чапа.
Даре Кеманени корип токътай:

— Селям алейкум, Кемане.
Огъурлар олсун, къайда кетесинъ я?

— Козьлерим бакъкъан тарафкъа, — деп джеваплана Кемане.

— Мен де о якъкъа кетем.
Айды, берабер кетейик.
Бири-биримизге аякъдаш олурмыз.

Кетелер.
Даре, онынъ пешинден Кемане.
Узакътан аджыныкълы бир ава эшитиле.
Якъынджа келип бакъсалар — чалы тюбюнде Къавал отура ве яваштан инълей.
Экиси де бир кереден:

 — Селам алейкум, Къавал бей!
Не олды я?
Пек эфкярлы йырлайсыз?

Къуванмагъа шей ёкъ, — дей Къавал.
— Къашкъырлар бутюн къой сюрюсини богъып, чобанларны да таладылар.
Оларны аджыйым. 
— Юр бизнен, бири-биримизге аркъадаш олурмыз, — деп теклиф эте Даре.

Энди учевлешип кетелер.
Козь къаранлыгъы тюшкенде бир дагънынъ янына келип чыкъалар.
Атеш якъып къызыналар, раатланалар.
Азачыкъ озьлерине кельген сонъ, къана, берабер йырлап бакъайыкъ, дейлер...

 Кемане яваштан чалып башлай, онынъ артындан Даре истер-истемез домпулдай, Къавал да инълей-инълей оларгъа зиль тута.
Бу агъыр ве аджыныкълы нагъмеден бутюн дагьны къаарь-къасевет сарып ала, атеш де сёне, чегерткилер де суса, атта коктеки йылдызлар биле сёне...

Сабасына достлар кете-кете бир койге барып чыкъалар.
Бу койнинъ сакинлери бол берекет алгъан, амбарларны толдурып, энди Алтын Кузьнинъ догъгъан куню — Дервизагъа азырлана экенлер.
Этраф койлерден мусафирлер чагъыргъанлар, софралар донаткъанлар.
Эр кес ашай, иче.
Лякин недир етишмей, не етишмегенини койлюлернинъ озьлери де анълап оламайлар...

Иште, бу арада Кемане, Даре ве Къавал пейда олалар.
Оларны корип: «Бизге етишмегени бу экен!
Чалгъысыз байрам байрам олурмы?» — дей койлюлер.
Достларны тёрге кечирелер.
Ашаталар, ичирелер.
Мусафир эткен сонъ, шенъ бир ава чалмакъны риджа этелер.
Авагъа джошып эр кес оюнгъа тюше.

 Адамлар сабагъадже ойнап йырлайлар.
Сонъра эвлерине, озь койлерине къайталар.
Шенъ чалгъыджылар: Кемане, Даре ве Къавал акъкъында эйи хабер бутюн алемге даркъай.

 О йылы кузь узун ве сыджакъ ола.
Эр бир койде байрам, той-джыйын отькериле.
Чалгъыджы достларнынъ къаарь-къасеветке вакъытлары къалмай.

Эвинъде бутюн керегинъ олса, эр кес сагъ-селямет олса, амбарлар толу олса, айванлар токъ, бакъылгъан олса адамлар да джумерт ве мусафирчен олалар.
Эр бир койде, койлюлер чалгъыджыларны озгъарыр экенлер, багъышлагъан къуванчлары, эмеклери ичюн хатырларыны пек хош эткенлер.

 Достлар, къазангъанларыны топлап топракъ алалар, эв къуралар, багъ етиштирелер.
Бу буюк дюльбер эвнинъ янындан кечкенлер: «Бу Кемане, Даре ве Къавалнынъ эви», — дейлер.
Куньлернинъ биринде достларны буюк ве зенгин тойгъа чагъыралар.
Той гедже-куньдюз бир афта девам эте.
Кемане келин ве онынъ джариелери ичюн шенъ йырлай.
Къавал киев ве онынъ достларыны шенълендире.
Даре исе — ортагъа кучь сынашмакъ ичюн чыкъкъан пельванларгъа зиль тута.

 Бир афта девам эткен той да бите.
Киевнинъ бабасы чалгъыджыларны разы этип, оларгъа алтын бере.
Толу бир даре алтын.
Достлар пек хош олып эвлерине къайталар.
Кельген сонъ алтынларны пайлаштырмакъ къарарына келелер.
Алтынларны къонанынъ устюне обалап, этрафына отуралар.
Эр бири обадан бирер алтын алып, озь янына топлап башлай.
Алтынларны учь къысымгъа болелер, лякин ортада бир алтын капик къала...

 Достлар къона устюнде къалгъан алтынгъа бакъып, не япаджакъларыны бильмейлер.
Бир алтынны учьке насыл боледжеклерине чаре тапмай, шашмалап къалалар.

— Аранъызда энъ сесли, энъ итибарлы меним, — дей Даре.

 — Демек, алтынны мен алмакъ кереким.

 — Ёкъ, —дей Кемане. — Къальплерни сызлаткъан, энъ назик сес киминъки?
Меним сесим.
Демек алтын меним оладжакъ.

— Бакъ сен бу къопай чораларгъа! — секирип тура Къавал.

— Киев ве онынъ достларыны ким шенълендирген эди?
Мен.
Алтын да меним олмакъ керек.

Достлар чокъ вакъыткъадже тартышып, давалашалар.
Амма бир сёзге келип оламайлар.
Тюшюне-тюшюне, шу алтын капикни багъчагъа тереклернинъ тюбюне комип, барып адамлардан акъыл танышмакъ къарарына келелер.
Олардан анги бириси бу алтынгъа ляйыкъ олгъаныны адамлар айтсынлар.

Озь байлыгъыны ташлап кетмеге бириси де истемей.
Эр бири озь алтынларыны алып ёлгъа чыкъа.
Олар гедженинъ бир маалинде атеш этрафында отургъан адамларгъа расткелелер.
Бу — зияфет башында отургъан айдутлар экен.
Чалгъыджыларны корип пек къуваналар.
Оларны ортагъа алып, чалынъыз дейлер.
Чалгъыджылар исе индемей туралар.
«Сиз бизни кейфлендирмеге истемейсинъизми!», — деп ачувлана айдутларнынъ башы.
Кемане оларгъа бойле джевап бере:

— Сайгъылы айдут азретлери!
Биз гонълюнъизни хош этермиз, амма башта сиз давамызны чезмек керексинъиз: бизим анги биримиз баш, анги биримиз энъ итибарлы?
Демек алтын да онынъки олмалы.

— Бу даваны чезмеден эвель, биз бу алтын насыл олгъаныны корьмек керекмиз...

Айдутларнынъ башы шейтан киби айнеджи экен.
Даванынъ къокъусыны бир кереден анълай...

Кемане озь алтынлары сакълагъан богъчаны ача.
Атешнинъ ярыгъында алтынлар гуя коктеки йылдызлар киби парылдайлар.
Айдутлар алтынларны корип Кеманенинъ устюне атылалар.
Онынъ теллерини къопаралар, къулакъларыны сындыралар, багърыны эзелер.
Алтынлар ичюн ойле котек чыкъаралар ки, достлар зорнен къачып къуртулалар.

Учюнинъ де кейфи ёкъ, кетелер.
Баягъы кеткен сонъ яйлада йылкъыджыларны расткетирелер.
Адамларнынъ башлары эгик, кейфлери ёкъ, отуралар.
Сатмагъа айдагъан ат сюрюси къашкъырлардан къоркъып, озюни яргъа аткъан.
Йылкъыджылар энди атларнынъ шорбаджыларына насыл джевап береджеклерни тюшюнип, гъам-къасевет ичинде отуралар.

Олар чалгъыджыларнен селямлашып, ал-хатыр сорагъан сонъ, бир ава сымарлайлар, амма чалгъыджылар индемей туралар.
Иылкъыджыларнынъ энъ уйкени: «Сиз бизни урьмет этип, къасеветимизни савултмакъ истемейсинъизми?», —дей.
Къавал онъа бойле джевап бере:

— Сайгъылы йылкъыджы эфендилер!
Биз мытлакъы чалармыз, амма сиз башта бизим давамызны чезмек керексинъиз: анги биримиз баш, анги биримиз алтынгъа ляйыкъ...

Къана о алтын?, — деп сорай бир йылкъыджы. — бельки онынъ ичюн дава котермекнинъ аджети ёкътырдыр?

Бу акъаретли сёзлерни эшиткен Къавал даяналмай.
Торбасыны чезип, йылкъыджынынъ огюне озь байлыгъыны сепе.
Йылкъыджылар алтынларны корелер, бутюн дюньяларыны унутып, оларны джыйып башлайлар.
Къавал ачувланып, озь байлыгъыны къорчаламагъа атыла, амма йылкъыджылар оны да, достларыны да дереге котерип аталар...

Сабасына достлар дереден зар-зорнен тырмашып чыкъалар.
Бири-бирине къолтутып, яваш-яваш кетелер.
Буюк ёлда оларгъа кой пельванлары расткеле.
Олар да котектен когерген, шишкенлер.
Ялынаякъ, усьтлеринде тек шалварлары бар экен...
Олар базар куню ярмалыкъкъа, башкъа курешчилернен кучь сынашмакъ, баш мукяфатны къазанмакъ ичюн баргъан экенлер.
Амма куреш вакътында оларнынъ арабаларыны да, атларыны да, урбаларыны да айдутлар алып къачкъанлар.
Курешчилер не къадар тырышсалар да баш мукяфатны къазанып оламагъанлар.
Энди маскъара олып койлерине къайталар.
Койдешлеримизнинъ козьлерине бу сыфатта насыл корюнир экенмиз деп, ойланып кете экенлер...

Пельванлар чалгъыджыларны корип пек къуваналар.
Оларны сарып алып, шенъ бир ава чалмакъны риджа этелер.
Чалгъыджылар исе индемей туралар.
Пельванлар ачувлана: «Сиз энди акъчасыз чалмагъа да истемейсизми?».

— Биз истеген аванъызны чалырмыз, — дей Даре, — амма сиз башта давамызны чезинъиз: бизим арамызда энъ яхшы ким, энъ мунасип ким, алтын кимнинъ олмалы...

Курешчилер бири-бирине бакъалар.
Оларнынъ буюги бойле дей:

— Сизинъ даванъызны чезмеден эвель, биз алтын керчектен де алтын олгъанына эмин олмакъ керекмиз.
Бельки о, алтын дегильдир...

Бу сёзлер Даренинъ джанына тис.
О, торбасыны чезип, ёлгъа бутюн барлыгъыны сепе.
Пельванлар алтынны корип, къуванчларыны ичлерине сыгъдырмайып, багъырып алтынгъа атылалар.
Даре оларнынъ бирини, дигерини четке чеке, амма къайда!
Олар дарени тепмелейлер, мешин кольмегини йыртып, ойле фырландыралар ки, Кеманенен Къавал оны ёл четиндеки арыкътан зорнен къыдырып тапалар.

Бутюн байлыкъларыны джойып, котек ашап, бир алтынгъа ола не къадар акъаретлерге огърап, чалгъыджылар эвлерине къайталар.
Шу алтынны къазып алып базаргъа кетелер.
Догъру эснафчылар устаханесине кирелер.

Оларны анда низам-тертипке кетирелер.
Кеманеге янъы садеф къулачыкълар къоялар, янъы теллер чектирелер, эзильген якъларына лак сюртелер.
Дареге янъы мешин кольмек кийдирелер, ялкъылдагъан зильчиклер такъалар.
Къавалнынъ исе козьчиклерини буллюр шыранен ювып, янъы тончыкъ кийдирелер.

Достлар бир ерге топланып, бири-бирине бакъып къалалар, озьлерини танып оламайлар: о къадар дюльбер олгъанлар.
Кемане къувангъанындан артыкъ даянып оламай: янъы телизлерини черте.
Даре онъа зиль тута.
Къавал да янъгъыравукъ нагъмесинен достларгъа къошула.
О куню базарда олгъан бутюн халкъ шенъ чалгъыджыларны динълемеге топлана.

Иште, о куньден берли достлар бир даа давалашмайлар.
Татлы-муаббет яшайлар.
Шимди де шай яшайлар.
Кой-койден кезип той чалалар, байрамларда адамларны шенълендирелер.
Олар эр даим къуванч, йыр олгъан ерде, къайтарма янъгъырагъан ерде булуналар.
Бу ханлыкъта Кемане, Даре ве Къавалдан да итибарлы ве намлы кимсе олмагъан...
