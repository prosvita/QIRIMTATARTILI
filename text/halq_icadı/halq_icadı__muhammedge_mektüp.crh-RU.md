## МУХАММЕДГЕ МЕКТЮП

КЪОЗ ЭФСАНЕСИ

Бизде дюнья бир чаркъ копчектир, оны ким айландырмагъа бильсе, файдасыны о корер, дегенлер.

Абдулгъанининъ авраты Фатиме, балабан джевиз тереги тюбюнде аджджы тюшюнджелер алтында, юзюм татлысы, петмез къайнатмакъта эди.

Онынъ тою олгъанына даа учь йыл толмады.
Вадийде энъ зенгин адамгъа акъайгъа чыкъкъан вакъытта энди пишмеге башлагъан шефтали киби, койде энъ дюльбер къыз эди.
Тойда четлери паалы басмаларнен сарылгъан ве алтын йиплернен нагъышлангъан юзьбезлернен безетильген могедекли арабаны юзден зияде атлы йигит озгъармакъта эди.
Йипек шеритлернен ве ренкли басма парчаларынен яраштырылгъан атлар бири дигерини озып чапа эдилер.
Той бир афта девам этти.
Чалгъыджылар токътамай чалды.
Давул патлады, зурна инъледи.

Фатимеге эр кес авес этти.
Эр кестен зияде къара козьлю бир къыз Фатимеге пек кескин бакъты.
Гъалиба, онынъ назары тийди.
Фатиме акъайгъа чыкъкъанынен хасталанмагъа башлады.

Тедавийлемек ичюн терен бильгили экимни чагъырдылар, моллагъа окъуттылар, ич бир шей ярдым этмеди.
Къара дагъгъа, азизлерге алып бардылар.
Андаки къабир ташындан тоз ичирдилер, тюзельмек ерине, даа да агъырлашты.
Фатиме азып, къуругъан таякъ киби олып къалды.

Абдулгъани, авратым хаста деп, ачувланмагьа башлады ве шарапны сыкъып битирген сонъ башкъасыны аладжагъыны айтты.
«Дангъалакъларда бир кере эвленген сонъ экинджи авратны алмагъа олмай, я не ичюн бизде ола?» — деп тюшюнджеге далды Фатиме.

Не себептен бир халкъта бир адет, дигеринде башкъа?

Бир къач куньден сонъ багъдан сонъки берекетни кетиреджеклер, бир къач куньден сонъ эвге башкъа къара козьлю дюльбер келеджек...
Фатиме эп агълай.

— Ёкъ, — тюшюнди Фатиме, — мен ойле яшап оламам.
Эйиси озюмни къуюгъа атарым.

Бойле къараргъа кельген Фатиме бу ишни япмакъ ичюн гедже озь къуюлары янына барды.

Къуюгъа эгильгенинен Азраильни корьди.
Азраиль онъа пармагъыны саллады, къанатларыны къакъты, къадыннынъ къулакъларына муляйим сес эшитильген киби олды, ве оны кокке — дженюпке алып кетти.

Къартийлер Фатименинъ эвде олмагъаныны дуйдылар.

Оны къыдырмагъа башладылар ве къую янындан таптылар. Фатиме ерде ята, элинде акъкъушнынъ къанатындан да беяз бир къанат бар эди.

Сонъки нефесинде бир шейлер айтмагьа етиштирди.

Къоз коюнден къадынлар топландылар, олгъан вакъианы хатырладылар, Фатимени аджыдылар ве оларнынъ да башына бойле ал келебиледжеги акъкъында тюшюндилер.
Араларында язмагъа бильген бир къыз тапылды.
О, бильгили эфендининъ къызы эди.

— Айтчы бакъайыкъ, къадын къартайса я да хасталанса, акъай башкъасына эвленсин, деп къайда язылгъан?

— Истедилер ве ойле де яздылар, — деди эфендининъ къызы.
— Не истесенъ, оны язмакъ мумкюн.

— Демек бойле, сен язмагъа билесинъ, айса бизим истегимизни яз, бир авраты олгъан акъай экинджисине эвленмесин, деп яз.

— Кимге язайым? — сорады Зейнеп.
Падишагъа мы?
О тек кулер.
Онынъ озюнинъ бинъ, бельки де, ондан да зияде авраты бардыр.
Къадынлар тюшюнджеге далдылар.
Бирининъ акъылына бойле фикир кельди:

— Фатимеге ким къанат ташлады?
Меляике.
Демек, Пейгъамберге яз.
Тек яхшы яз.
Эр кес разы олур.
Ким озюнинъ акъайынынъ бир аврат даа алгъаныны истер?!
Яз, эпимиз пармакъларымызны басармыз.

— Я, насыл этип ёллайджакъмыз?

— Къушнен ёллармыз.
Къуш кокке уча.
О алып кетер.

— Бабама айтмакъ керек, — деди Зейнеп.

— Сенинъ акъылынъ ериндеми, Зейнеп?
Бабанъа айтсанъ, ишимизни бозарсынъ.
О башкъа — бизге къаршы мектюп язар.

Къадынлар Зейнепке ялвардылар, дюльбер марама бахшыш этеджеклернни айттылар.
Ниает, Зейнеп разы олды.
Зейнеп кягъытны тизине къойды ве Меляике ташлап кеткен беяз къанатнен Мухаммедге мектюп язмагъа башлады.

Чокъ вакъыт язды, яхшы этип язды, эр шейни язды.
Къанат кягъыт устюнде гъыйчылдагъан сес чыкъарып, къадынларнынъ фикирини язды, орталыкъ сюкюнет ичинде къалды.
Тек кимерде къадынларнынъ терен кокюс кечиргенлери эшитильди.

Язып битиргенлеринен, къанат Меляикенинъ артындан етмек ичюн, кокке учып кетти.
Зейнеп мектюпни алтын сувлу йипнен багълады, огълан балачыкълар туткъан беяз савускъаннынъ къуйругъына багълады ве авагъа учурды.
Къуш учып кетти.
Къадынлар не олур экен, деп беклемеге башладылар.
Япкъан ишлери акъкъында бири-бирлерине сёз бергенлери киби, акъайларына бир шей айтмадылар.
Бизге дарылырлар деп, сакъындылар.

Амма араларындан бири даянып оламады, акъайына айтты.
Акъайы кульди, башкъа акъайлар да эшиттилер.
Къадынларнынъ япкъан ахмакълыкъларына олар да кульдилер.
Къадынларны савускъан къуйругъынен эриштирмеге башладылар.
Къоз коюнинъ къарт молласы бу вакъиадан сонъ къадынларны корьсе терс бакъып кечти.

Къадынлар япкъан ишлеринден утандылар, мумкюн олгъаны къадар мектюпни унутмагъа тырыштылар.
Лякин акъайлар унутмадылар, ачувлангъанда авратларына: «Савускъаннынъ къуйругъына мектюп илиштир», — деп къычырдылар.
Яшлар да осьтилер, бабалары киби, олар да олгъан вакъианы хатырлап авратларыны утандырдылар.
Кульмеге кульдилер, лякин не Къоз коюнде, не Отуз, ве не де Таракъташта эки аврат алгъан эркек олмагъаныны дуймай къалдылар.

Бельки, къой эти паалылашкъандыр, яшайыш агъырлашкъандыр, я да акъайларнынъ озьлери утангъандырлар, бельки де мектюпке Пейгъамбернинъ джевабы кельгендир.
Алла биле, анда нелер олды.
Бир шейни пек яхшы билемиз, анда къош авраты олгъан эркек къалмады, весселям!
