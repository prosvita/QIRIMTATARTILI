## Эчки дагъ

Отуз эфсанеси

Айгиди сени Али, дюльбер Али!
Коюмизнинъ адамлары сени аля даа унутмадылар, сенинъ акъкъында риваетлерни агъыз-агъыздан тарифлеп, бизим куньге еткиздилер.
Эльбет, заманлар денъишти.
Сен бильген яйлягъа шимди автомобиллер чыкъалар, сен бильген дагълар узьре телли къушлар учалар.

Аджеба, шимди озь джюйрюгинънен оларны озып олур эдинъми?
Бильмейим...
Эр алда йигит деген адынъны ерге урмамакъ ичюн олардан артта къалмамагъа тырышыр эдинъ...

Алининъ дюльдюли ель киби чабик олып, зенгин такъымынен ярашыкълы эди.
Отузлы яшлар Алининъ ат мингенини, кокте учып кетеяткъан къушны бир кереден урып пошюргенини корип, онъа сукълана, онынъ киби олмагъа истей эдилер, чюнки бу орталыкъта Алиден де мергин, Алиден де зияде гъанимет кетирген авджы ёкъ эди.

Эчки дагънынъ тёпесиндеки сарп къаялар артындан, омузында тюфеги олгъан Али корюнгенде къараджалар къоркъудан титреп башлайлар.
Факъат, баласыны эмиздирген анабаш айвангъа Али бир кере де токъунмады, чюнки авджы айванларгъа нисбетен алидженап эди.

Дагъдаки къараджалар бойлап башлагъан куньлернинъ биринде Али Урмиенинъ эвине барды.

Яп-яш экенде тул къалгъан Урмие шимди Алини бегене. 
Иште, тек Али ичюн эллерини хыналай, тек Алиге назлана: эм назлары ичюн истеген шейини яптыра.

Эр вакъыт олгъаны киби, бу кересинде де Алиге айнеджи тебессюм иле бакъып, риджа этти:

— Манъа ярын бир къараджа кетирсе.

— Олмаз, джаным.
Билесинъ де, шимди вакъты дегиль, энди балаладылар, — дие джевапланды яресининъ риджасына тааджипленген Али.

— Олур!
Меним ичюн япсанъ — олур!

— Ёкъ, олмаз.

— Ойле исе, артыкъ кельме!
Къапымны унут!

Меселе бойле олып чыкъаджагъыны умют этмеген Али омузларыны сыкъты ве къапыгъа догърулды. — Акъылсыз къадын!

— Акъылсыз олсам, не ичюн келесинъ?
Сеитмемет манъа бир заман акъылсыз демей.
Биль ки, къараджаны сен кетирмесенъ, башкъа бириси кетирир!

Али эвине къайтып кельген сонъ, тёшегине узанды, тюшюнджелерге далды.
Дагъда бульбуль оте, багъда чырчыр мазинлер чырылдай, кокте йылдызлар бири-биринен къонуша эдилер.

Кимсе юкъламай, Алининъ де козюне юкъу кирмей — эп ойлар ичинде сыкъыла.
Урмиени тюшюне, бу къадын пек осал, акс табиатлы олгъаныны бильсе де, эписи бир, хош къокъулы чечек устюне къонгъан балкъурт киби, Урмиени корьмеге истей.

«Сен кетирмесенъ, башкъасы кетирир, эмиш!» Олмайджакъ шей!
Менден гъайры оны кимсе кетирмез.

Али еринден къалкъты.

Тышта танъ атмакъта, саарь кокю ерни озюнинъ ильк опюшинен селямламакъта эди.
Али тек озю бильген сокъакъчыкъ бойлап серт адымларнен дагъгъа ашыкъты.

Мына, Эчки дагъ корюнди.
Авджы дагънынъ бир тёпелигине котерилип, этрафкъа козь ташлады: экинджи тёпеликнинъ этегинде чокътан-чокъ къараджа отламакъта эди.
Оларгъа якъынлашмакъ ичюн Ернинъ къулагъыны кечмек керек.
Иште, Эчки дагънынъ эки тёпелиги арасында ерлешкен, терен ерасты къобасы да олгъан учурымлы чукъурлыкъкъа бизимкилери Ернинъ къулагъы, дейлер.
Къобанынъ сонъу олгъаны-олмагъаныны кимсе бильмей.
Дейлер ки, къоба тап ернинъ ортасына барып чыкъа экен, дюньяда нелер олаяткъаныны бильмек ичюн ернинъ озю бойле бир делик япкъан эмиш.

Али чукъурлыкъ янына кельген сонъ, гъает ихтияр адамны корьди.
Бу адамнынъ сакъалы ойле узун эди ки, уджу чукъурлыкъкъа тюшкен эди.

— Мераба, Али, — селям берди къарт. — Къараджа атмагъа кельдинъми?
Даа эрте де...

— Керек олды, иште, деде.

— Къараджаларны ольдюрмеге джурьат этамазсынъ.

— Къартым, сен кимсинъ?

Али къартнынъ янына якъынджа бараджакъ олды, лякин къарт апансыздан чукъурлыкъта гъайып олды.
Еринден къопып, чукъурлыкъкъа тыгъырып тюшеяткъан таш кесеклерининъ шатырдысы эшитильди.
Али артындаки дагъгъа айланып бакъты.
Дагъ устюнде тюзгюн кевдели бир къараджа Алиге бакъып тура эди.

Авджы къараджаны нишангъа алгъанда, гуя кимдир айванчыкъны сагъаяткъан киби корюнди; къыяфетинден къадын киши, эм таныш къадын.
Рахметли абласына бенъзей.

Али тюфегини тюшюрди, козьлерини окъалады.
Къараджа еринде тура, янында кимсе ёкъ.

Айванны бир даа нишангъа алды, лякин къараджа янында кене къадын къыяфетини абайлады.
Атта къадын Алиге дикъкъатнен бакъкъан киби кельди.
Али буз кесильди, чюнки бу къадын онъа озь анасы киби корюнди.
Эльбет, балалыкъта хатырасында къалгъан анасынынъ сымасы тыпкъы бойле эди.
Къадын Алиге бакъып, башыны саллады.
Али кене тюфегини тюшюрди.

— Анайым!
Аначыгъым!

Къая тюбюндеки сокъакъ узьре тоз котерильди.
Къараджа кене янъгьыз тура, къыбырдамай.

— Тюш коремми, не мараз! — деп тюшюнди Али ве къараджаны энди учюнджи кере нишангъа алды. — О пайнозю тура, бир къач адым четте баласы отлай.
Бесе-белли, хаяллангъаным... — Али айванны бир къуршуннен, чекиштирмейип ольдюрмек ичюн онынъ юрегини козьледи.

Тюфекнинъ тетигини басайым дегенде, анабаш къараджа кучючик бир баланы, даа догърусы, Урмиенинъ къызчыгъыны эмиздиреяткъан киби корюнди.
Али Урмиенинъ къызыны озь баласы киби севе, эркелете эди.
Алининъ эли къалтырап, тени титреп башлады.
Шакъамы я, кичкенени аз къалды атып ольдюреджек эди!

Алини дешет сарып алды.
О, ерге йыкъылды, серилип къалды, эппейи вакъыткъадже шай, къыбырдамай ятты, не олгъаныны сонъундан хатырлап биле оламады.

Иште, о куньден сонъ Али койде корюнмеди.
Койлюлер оны сарп къаядан йыкъылып, парча-кесек олгъандыр, белледилер, чокъ къыдырдылар, лякин тапамадылар.
Сонъра, «бельки, оны Ернинъ къулагъы юткъандыр, ойле экен, къыдырмагъа аджет ёкъ», — деп тюшюндилер.
Бойлеликнен, йыллар артындан йыллар кечти.
Алининъ севимли Урмиеси еринден зар-зорнен тургъан къартийчикке чевирильди, къызынынъ озь балалары ве торунлары олды; Алининъ акъранлары энди чокътан къабристандалар.
Янъы осип етишкен адамлардан Али акъкъында сорасанъ, олар тек баба-деделеринден эшиткенлерини айтырлар, эм бунынъ не ери керчек, не ери уйдурма олгъаныны бильмезсинъ.

Куньлернинъ биринде койге юз яшлы аджы Асан къарт къайтып кельди.
Бу къарт чокъ йыллар девамында Мекке-и мукерремде яшагъан, пек чокъ шашыладжакъ шейлер корьген.
Лякин койлюлерни энъ шашырткъан шей — онынъ Али акъкъында айткъан икяеси эди.
Эбет-эбет, Асан къарт аджылыкъ сеферинде Алини озь козюнен корьген, таныгъан.

...Истанбулда дервишлер текиесинде буюк бир ибадет япыла экен.
Ибадетке къатылмакъ ичюн дюньянынъ дёрт кошесинден асылзаделер, падишалыкъларнынъ буюклери, атта франклар кельгенлер.
Думбелеклер урулып, зурналар чалынып башлагъан сонъ, дервишлер озьлерининъ дуаларыны окъуп, оюнларыны тёшейлер.
Ибадет оюнына эр кестен зияде бир къарт дервиш бериле.
О, дуалы оюныны ойнар экен, ибадетке бутюн вуджудынен бериле, дагъ фуртунасы киби айланып, сейирджилерни тесир эте, оларны дюньявий тюшюнджелерден къуртара, бутюн барлыкъларынен кенди рухий ихтирасларына далдыра.
Аджы Асан дервишнинъ арекетлерини дикъкъат иле козетер экен, къартнынъ сымасы козюне сыджакъ корюнгенини анълай.

— Али, сенсинъми? — дей онъа аджы Асан.
Дервиш бир аньге токъталып, аджыгъа бакъа, недир айтаджакъ киби ола, лякин джевап бермей, кене дуасыны девам эте...
