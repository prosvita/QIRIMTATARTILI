## Живі скелі

__Легенда__

Неподалік від Бахчисарая, у селі Харилкой жила жінка на імення Земіне.
У неї була одна-єдина дочка Шеріфе.
 Вона її дуже любила.
Щоранку, заплітаючи їй кіски, мати нашіптувала доньці найніжніші слова.
Не дарма ж у народі кажуть: «Любов матері народжується раніше, аніж дитя, і не вмирає навіть після смерті матері».

Минав час, дівчинка виросла й стала вродливою дівчиною.
% Юнаки не могли відвести очей від дівчини, яка проходила повз будинків.
Топал-бей багатій з сусіднього села.
І хоч він був кульгавим і некрасивим.
Про красу та вроду дівчини долинули чутки до Топал-бея.
Він загорівся бажанням одружитися на красуні Шеріфе.

Одного дня багатій послав у село Харилкой свого слугу Мустафу, аби той на власні очі побачив, чи й справді така вродлива дочка в Земіне, як про неї говорять люди.
Приїхав Мустафа в село, відшукав хатину Земіне і коли угледів за огорожею дівчину, то йому здалось, ніби ноги його приросли до землі
 Він не може зрушити з місця.

Увечері Шеріфе сказала матері:

— Я сьогодні дуже налякалась, мамо.
Біля нашого двору стояв незнайомець,який довго дивився на мене.
Дивився недобрими очима.
Сусідка сказала, що цей чоловік — слуга Топал-бея і що Топал-бей, напевне, збирається заслати до нас сватів.

— Не бійся, дитино моя.
Не віддам я тебе за злого Топал-бея...
Я віддам тебе заміж за найвродливішого, найдобрішого хлопця з нашого села.

Ласка матері — немов вітерець у задушливий день.
Заспокоїлась Шеріфе, але через деякий час у селі знову з'явився Мустафа і, зустрівши Земіне, сказав їй:

— Чув я, що ти свою дочку налаштовуєш супроти мого хазяїна.
Такій красуні, як твоя дочка, потрібен не молодий бідняк, а багатий поважний чоловік, який берегтиме її й шануватиме.
Ходитиме твоя дочка у шовках та золоті.
Прислуговуватимуть їй десять служниць, і їстиме вона лише смачні та солодкі страви.

Налякана й схвильована прийшла Земіне додому, але вигляду не подала.
Поклала дочку спати, а сама поруч сидить — милується не намилується нею.

Солодко спала Шеріфе, а під ранок приснився їй дивний сон.
А в народі побутує повір’я: сон, який приснився на світанку — обов’язково збувається.

А сон ось який приснився: ганяється за ними ненависний Топал-бей, утікають вони щодуху, а він все ближче й ближче.
Ось-ось наздожене їх з матір’ю.
Добігли вони до скель і почали просити, аби вони сховали дочку й матір від злого Топал-бея.
І прислухались скелі до благань переслідуваних і зодягли їх у кам’яне убрання...
Ось такий віщий сон приснився Шеріфе...

Рано-вранці почувся стукіт у ворота.
Це був недобрий стук — стукала сваха, яку прислав Топал-бей.
Прогнала Земіне сваху, а наступного дня приїхав сам багатій зі своїми вірними слугами.
Він почав умовляти Земіне, знаджувати її багатими подарунками, але мати твердо стояла на своєму.
Розгнівався Топал-бей, потряс нагаєм перед обличчям жінки і пригрозив:

— Даю тобі день на роздуми.
Не одумаєшся — нарікай на себе: і тобі, і твоїй дочці буде погано.

Поїхав Топал-бей із своїми слугами.
Плаче, побивається мати, плаче дочка.
Кому поскаржитись, кому розказати про своє горе?
В кого підніметься рука на всесильного Топал-бея?

Як тільки зійшло сонечко, вийшла Земіне надвір і помітила далеко на дорозі хмару куряви.
Здогадалась, що це мчать Топал-бей і його слуги.

Кинулась Земіне в хату.

— Що будемо робити, дочко?

Мовчить налякана Шеріфе.
Ухопила мати доньку за руку і — кинулись навтіки.
Прямо від їхньої оселі, неначе змія, звивалася в ущелину стежина.
Туди вони й побігли.

Здогадався Топал-бей, куди заховались жінки, і помчав за ними навздогін.
Мати й дочка зачаїлися за скелями і тремтять від страху.
А Топал-бей здибив коня і кричить:

— Виходьте по-доброму, не гнівіть мене!
Не ховайтеся!

Даремно так сказав кривий бей.
Жінка — слабка істота, але коли вона рятує своє дитя — стає твердіша від каменю.

Почала Земіне молити Бога:

— 0 всемогутній Тенрі!
Не дай нас скривдити.
Зодягни нас у кам’яний одяг...

Почув Бог благання жінки і виконав її прохання: одягнув у кам’яний одяг і матір, і дочку.
Підлетів Топал-бей на коні до кам'яних фігур, стьобає їх в дикій люті нагайкою.
Здогадався він, що сталося чаклунство, що зникла від нього здобич...

Наказав бей пригнати десять пар волів, зачепити камінь міцними арканами і зірвати його з місця.
Шарпонули воли з усієї сили — тріснула скеля і почувся жалібний дитячий голос.
Ніби заплакав усередині каменю: «Ой-ой, матінко, гину я, погано мені...» І ще долинуло із скелі, котра стояла поруч: «Не бійся, доню, я з тобою, я поруч...»

Злякались люди, залишили волів і побігли чимдуж у село.
Злякався й Топал-бей, кинувся геть.
Біжить і навіть боїться оглянутись: як би самому не перекинутися в камінь.

Тривалий час люди обминали це місце.
А коли наважились і підійшли — то помітили, що скелі стоять на місці.
Стоять вони й понині — за млином Кушу-Дермен, на річці Кача.
Тільки не знають люди — втекли мати й дочка чи назавжди залишилися в цих скелях?
Щоправда інколи в негоду долинає до села чи то завивання вітру, чи то голос дівчинки: «Ой, ой мамочко, погано мені...»

Тому люди ці скелі так і назвали по-кримськотатарськи «Вай-вай, анам».
