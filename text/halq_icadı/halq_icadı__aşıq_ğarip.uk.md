## Ашик Гаріп

Жив у давнину один джигіт на ім’я Ашик Гаріп.
І були в нього матір та сестра.
Якось син каже матері:

— Мамо, засватай за мене доньку падишаха.

Матір здивовано усміхнулася:

— Ой Боже ж ти мій!
Що ти мелеш?
Хто ти такий, аби падишах віддав за тебе свою доньку.

Та син не зважав на слова матері й хилив на своє:

— Піди, віддасть — то віддасть, а ні — то ні, це вже падишахова справа.

Що вдієш?
Пішла мати до падишаха сватати сина.
У вітальні падишаха було окреме крісло для сватів, і матір джигіта, щойно вона прийшла до палацу, посадовили в те крісло.

Підходить до неї падишах та й питає:

— Чого ти хочеш?
Навіщо прийшла?

— Шабля ваша, голова наша, — відповідає жінка. — Боялась іти, боюся й казати, чого прийшла.

І вона довго мовчить.
Врешті каже, що це її син послав засватати за нього падишахову доньку.
Зачувши таке, падишах пополотнів, змінився на обличчі.
Відтак пішов до своєї матері та й каже:

— Матінко, якась літня жінка прийшла сватати мою доньку за свого сина.
Як гадаєш, відрубати їй голову?

Падишахова мати відказує:

— Ні, синку, так негоже.
Заспокойся.
Адже кажуть: «Усяк може посвататись, усяк може напитись».
Падишах знову питає у своєї матері:

— Як не стинати голову, то що ж маю відповісти?

— Якщо вони бідні, то загадай за сім літ зібрати сім бурдюків золота, мовляв, тоді й віддаси дочку.

Падишахова донька Шахсенем почула цю розмову.
«Як би мені зустрітися з Ашиком Гаріпом», — подумала вона.
Побігла мерщій через задвірки, побачила матір джигіта і привіталася з нею.
Шахсенем наділила жінку сімома бурдюками золота та й ще двома на її власні витрати, а потім шанобливо проводила її.
Падишах про це й гадки не мав.

Взявши золото, жінка подалася додому.
Дорогою в нічній пітьмі вона побачила дім, в якому світилися вікна.
Дім її чимось привабив, і вона в ті вікна зазирнула.
І побачила, як там сіроока молодиця свариться зі своїм чоловіком.

— Забирай свою ковдру з подушкою й вимітайся з дому, — каже чоловік і проганяє дружину.

Побачивши таке, літня жінка подумала: «Леле, коли мій син одружиться, то й з ним таке може трапитися!» І притьмом назад до Шахсенем вертати золото.

Шахсенем допитується в старої, що сталося.
Але та не пояснює справжньої причини.

— Я сама зароблю ці гроші й віддам їх, — каже вона і йде додому.

Саме тоді Ашик Гаріп зустрівся з Шахсенем, і дівчина звернулася до нього з такими словами:

Ах, правди у твоїх словах нема,

Той не джигіт, хто слова не тримає.

Ашик Гаріп, обіймаючи Шахсенем, заходився плачем.
І молоді розлучилися.

Повернувшися додому, Ашик Гаріп виливає матері свою печаль у таких рядках:

Сорочку, мамо, випери мені,  
В саду повісь, де квіти чарівні.  
Я не боюся смерті в чужині,  
Рушаю, мамо, в путь, негайно в путь.

Не йди, мій сину, не лишай мене одну,  
Не йди, мій сину, бо тебе навіки прокляну.  
Не йди, Гаріпе, бо тяжка дорога і брудна,  
Невже у тебе не душа, а брила кам’яна?

Ашик Гаріп не слухає матері.
Тоді вона зі слізьми звертається до нього:

— Йди, Гаріпе, й повертайся живим-здоровим.

І Ашик Гаріп, попрощавшись з матір’ю, вирушає до міста Альп.
Там він зупинився в кав’ярні одного літнього чоловіка.

— Тут кав’ярні невеличкі, — каже Ашик Гаріп господареві, — але мені б хотілося зупинитися у вас та й замешкати.

Господареві здається, що це йому не з руки:

— У мене лише п’ятеро відвідувачів, через тебе я можу і їх позбутися.

— Не турбуйся про відвідувачів, — каже Гаріп, — я тобі їх тисячами наскликаю.

І він бере до рук саз та заводить співи.
Зачувши пісні Гаріпа, всі довколишні падишахи й візирі прибувають до кав’ярні.
Тут навіть місць не вистачає.
Отак за кілька днів Ашик Гаріп заробив купу грошей.
Чутки про нього ширилися по всіх усюдах.

Ашик Гаріп спорудив простору кав’ярню з безліччю спальних кімнат.

Слава про Гаріпа дійшла і до Шахсенем.
Дівчина замислила повернути коханого за допомогою свого вчителя.

Одного разу вчитель завів мову про сватання, на що Шахсенем відповіла:

— У мене є наречений, і ти маєш допомогти мені.

Вчителеві цікаво дізнатися про нареченого Шахсенем, він

питає його ім’я, але дівчина, не називаючи імені, співає:

Сім літ минуло, як пропав жених,  
Назвать ім’я соромлюсь, як на гріх.

Але таки не витримує й каже:

— Мого коханого звуть Ашик Гаріп.

Тоді вчитель поїхав до міста Альп, зупинився там у великій

кав'ярні

— Чи є тут чоловік на ймення Ашик Гаріп?

Саме цієї митті йшов Ашик Гаріп і мовить:

— Я Ашик Гаріп.

— Я бачив твою матір і сестру, а ще твою наречену, — каже вчитель, — вони шлють тобі щире вітання.

Тоді Ашик Гаріп бере до рук саз і співає:

Що там, журавлі чи гуси линуть в небесах?  
Ти рушав — стояло літо у наших краях?  
Вчителю, скажи, ну як там кохана моя?

Вчитель:

То не журавлі, а гуси линуть в небесах,
їхав я — було ще літо у наших краях,
Ще твоя кохана вільна, як у небі птах,
Плаче-тужить за тобою кохана твоя.

А ще вчитель додає: «Не барися з поверненням, бо твою наречену засватали за іншого».

— Я б з радістю, — каже Ашик Гаріп, — але тут зі мною сталася така пригода.
Один падишах запропонував мені одружитися з його дочкою.
Я відмовився.
«Ах так? — каже той падишах. — Тоді цілуй мені руку».
Я був змушений поцілувати.
Тепер маю якось віддячити за приниження, бо душа моя неспокійна.

Вчитель запропонував піти до того падишаха й розібратися що й до чого.
Прийшли вони з Ашиком Гаріпом до палацу, аби з’ясувати усі нюанси.
Але падишахові не до нюансів.
Розлючений, той кинув співця до в’язниці.
Тоді вчитель звернувся до інших падишахів, зібрав військо й звільнив Ашика Гаріпа.
Падишахи просять молодого джигіта:

— Перш як рушити в путь, заспівай для нас.

І він співає:

Слід берегти джигітові таїну.

Сердечний біль ховаючи в глибину,

Не втратить хай рішучості в мить скрутну.
Зустріти б милу всупереч гіркоті,

Учителю, вкажи до неї путі.
Тутешні падишахи подарували йому чалого коня, Ашик Гаріп купив для Шахсенем у подарунок щонайкраще вбрання, придбав також чудові подарунки тестеві й теші.

Ашик Гаріп взяв із собою два мішки золота.
А ще сім бурдюків золота він прикопав біля фортеці в місті Альп.
Кажуть, той скарб і досі там лежить.

Сім довгих літ прожив Ашик Гаріп у місті Альп, і всі мешканці міста дуже його полюбили.
На прощання він заспівав пісню про це місто:

Уславлений арабський край,  
І тут, і там садів розмай,  
Отримавши із дому вість,  
Тебе твій залишає гість.  
Твій хліб, що смакував мені,  
Я не забуду вдалині.

Потім сів на баского коня й помчав до рідної сторони.

Мчав-мчав і несподівано на безводді загнав на смерть свого чалого.
Ашик Гаріп розмірковує, що йому до коханої ще довга-довга путь, довжиною в рік.
От халепа!
Адже усього за сорок днів у коханої весілля.
«Краще б я помер», — подумав він у відчаї.
І от на шляху його стрімка повновода ріка.
«Слід, мабуть,— гадає хлопець,— кинутися з високої скелі стрімголов у бурхливі хвилі».
Саме цієї миті проїжджав на чалому коні вершник.
«Хай проїде цей подорожній, — подумав Гаріп, — а вже потім я кинусь у вир».
Та вершник під’їхав до Ашика й, вітаючись, зупинився біля нього.
«Куди пролягає твій путь?» — питає в Гаріпа.
Та хлопець ні пари з вуст.
Тоді вершник пропонує:

— Сідай зі мною на коня.

І вони вдвох рушають далі.
Доїхали, куди слід.
Зсадивши Гаріпа з коня, добродій питає:

— А тепер ти куди підеш?

Ашик знову мовчить, не хоче виказувати себе.
А тим добродієм був Хидирнебі, святий, котрий усе знав, тож йому було добре відомо, куди поривався Ашик.

— Не треба критися переді мною, — мовить Хидирнебі, — матінка твоя осліпла від сліз, пролитих за тобою, тож візьми із задньої ноги мого коня грязі, змастиш її очі й вони зціляться.
Мовивши так, Хидирнебі від’їхав, за якийсь час він спинився біля водограю поруч із домом Ашика Гаріпа.
Цієї хвилини з дому вийшла сестра Гаріпа.
Дівчина відмовилася напоїти подорожнього водою.
Тоді він каже:

— Так негоже, доню.
Я бачив твого брата Ашика Гаріпа, невдовзі й він прибуде.

Дівчина здивувалася, знітилася, сповнилася радістю й питає:

— Звідки ви знаєте мого брата, де ви його бачили?

І Хидирнебі чинно все їй розповів.
Дівчина тоді з особливою шанобою почастувала водичкою Хидирнебі, повернулася додому і сповістила радісну вість матері.

Мати з нетерпінням чекає сина.

Минув деякий час, і Ашик Гаріп прийшов додому.
Та ніхто його не впізнав.
Та й сам він не поспішав відкриватися.
За сім років Ашик Гаріп дуже змінився.
От він сів у кутку та й заходився лаштувати весільну накривку.
Матір, торкнувшись цієї накривки, мовить:

— Ой, друже, твоя накривка точнісінько така, як у мого сина.

На це Ашик Гаріп відповів:

— Бабуню, я сім літ був поруч з Ашиком Гаріпом, тож знаю, як виглядає його накривка.

І завів пісню:

Рано-вранці в місті Альп я молився небесам,  
Згодом там, де Акчокрак, я молився небесам,  
Вдень край джерела Сокур я молився небесам,  
Ввечері удома я, тут молюся небесам,  
Я Гаріп, я твій Ашик, мила матінко моя!

Мати, почувши пісню, радісно вигукнула:

— Ох синку мій! — і обняла свого сина.

Ашик Гаріп намастив матері очі гряззю, яку дав йому Хидирнебі і — о, диво! — її очі прозріли.
Потім мати з сином вдягли святкове вбрання і пішли на весілля.

Весілля доньки падишаха якраз було в розпалі.
Пишно вбраного прибульця захотіли провести до вельмож.
Та Ашик Гаріп відмовився:

— Не хочу до вельмож, проведіть мене до бідняків.
Його провели до бідняків.
Ніхто з них його не впізнав, окрім причинного Мемета.
Вони з Меметом привіталися, обнялися, розплакалися.
Згодом Мемет каже:

— Шановний гостю, зіграй нам що-небудь. — І приніс саз.
Ніхто з присутніх не зважив на це.

Ашик Гаріп відповів:

— Ні, не можу зараз грати, на серці в мене тута, як заграю, заплачуть гори й каміння.

Та причинний Мемет дуже просить Ашика Гаріпа заграти на сазі.
Вони вийшли з приміщення для гостей і попрямували до палацу падишаха.
Там за сорока запиналами сидить у своїх покоях Шахсенем.
Ашик Гаріп взяв до рук саз і почав співати:

Саз узяв Ашик Гаріп до рук своїх,  
Лад навів у переборах струн дзвінких,  
На весілля до красуні саме встиг.  
З-під червоного серпанку сумно глип,  
Йде весілля, а на думці «Краще в гріб!»  
Вмер Гаріп?
Та ні, живий він.
Ось Гаріп!

І тієї ж миті Шахсенем упізнала Ашика Гаріпа.
Двоє закоханих обнялися й заплакали.

І Ашик Гаріп заспівав:

Рано-вранці в місті Альп я молився небесам,  
Згодом там, де Акчокрак, я молився небесам,  
Вдень край джерела Сокур я молився небесам,  
Ввечері удома я, тут молюся небесам.

Саме нагодився наречений Шахсенем.
Він уже збагнув що й до чого, бо перед цим спостерігав за всім крізь вікно.
Коли наречений підійшов до Ашика Гаріпа, той запитав його:

— Ти хто?

Цієї миті причинний Мемет зі словами «Ходять тут усілякі, набиваються в женихи» дав цьому нареченому ляпаса.
У того потьмяніло в очах і він упав додолу.

Ашика Гаріпа завели до покоїв доньки падишаха як нареченого.
А сестру Ашика Гаріпа віддали заміж за причинного Мемета.

Ашик Гаріп подарував Шахсенем придбане для неї вбрання і одягав її в це вбрання рівно тиждень.
Закохані назавжди поєднали свої долі. 
