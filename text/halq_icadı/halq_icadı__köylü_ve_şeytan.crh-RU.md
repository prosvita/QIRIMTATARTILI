## Койлю ве шейтан

Бир заманда бар экен, бир заманда ёкъ экен, бир кой де бир койлю бар экен.
Онынъ да бир тарласы бар экен.
Къыш битип, баарь де келе, койлюнинъ исе экмек ичюн урлукъ сатын алмагъа парасы ёкъ экен.
Бичаре койлю тарланынъ бир четинде отурып, агъыр кокюс кечире.
Шу арада бу ерде шейтан пейда ола, о, койлюнинъ янында токътап ондан сорай:

— Хайыр ола, мухтерем койлю, не бу къадар агъыр кокюс кечиресинъ?

— Урлукъ алмагъа парам олгъанда, топрагъым ёкъ эди.
Энди топрагъым бар, амма урлукъ алмагъа парам ёкъ, — дей койлю.

— Эгер мен санъа урлукълыкъ пара берсем, сен манъа оладжакъ берекетнинъ ярысыны берирсинъми? — деп сорай шейтан.

Койлю тюшюнип бакъа ве разы ола.
Олар тарлагъа мысырбогъдай экелер.
Мысырбогъдай осе, пише.

Энди етишкен берекетни насыл пайлаштырсалар да, бирисининъ джаны агъырмаса?

— Къайсы ерини зияде бегенесинъ, оны ал, — дей койлю шейтангъа.

Шейтан мысырбогъдайгъа бакъа, сабакълары чокъ, олар узун ве къалын, къочанлары исе аз, эр бир сабакъта экишер, учер дане.
«Зияде олгъан къысмыны алайым» — деген къараргъа келе шейтан.

Берекетни пайлаштыралар: шейтан бир оба сабакъны ала, койлю исе бир маджар къочан юклеп алып кете.
Койлю мысырбогъдайны базаргъа чыкъара ве яхшы акъчагъа сата.
Шейтангъа исе бир оба сабакъ ичюн бир къач капик берелер.

Шейтаннынъ джаны агъырып:

— Сенде намус де ген шей ёкъ экен, мени алдаттынъ, — дей койлюге.

Койлю исе:

— Я сен озюнъ сайладынъ, бегенгенинъни алдынъ да.
Айды, джанынъ агъырмасын, бир даа берабер экейик де, джанынъ истегенини алырсынъ — дей.

Анълашып тарлагъа сарымсакъ экелер.
Баарь энди кучьке кире, тарлада исе сарымсакънынъ сабакълары ем-ешиль олып котерилелер.
Берекетни пайлашмакъ вакъты келе.

Шейтан:

— Бу кереси мен озюме топракънынъ устюнде оськен тарафыны аладжам, — дей.

— Яхшы, манъа тамырлары да етер, — деп разы ола койлю.

Шейтан сарымсакънынъ сапларыны кесип, оларны дестелеп багълай ве базаргъа алып бара.

Койлю исе сарымсакъны чыкъарып, сепетлерге толдура, къышта сарымсакъ паалы олгъанда, оны базаргъа чыкъарып сата.
Шейтан кене джёремеге огърай, бир капик биле къазанмай.
Бутюн кунь базарда отурып бир багъ сабакъ биле саталмай.

«Эй, ахмакъ шейтан, я сарымсагъынъ къайда?» — деп эриштирелер муштерилер.

Койлю оны бу кереси де алдаткъаныны анълагъан шейтан, оны ёлда тутып, алекет котере:

— Виджданынъ ёкъ!
Мен санъа эки йыл хызмет эттим, амма бир капик къазанмадым! — дей.

Шейтан койлюни джезаламакъ къарарына келе.
Ёлнынъ кенарында балабан бир таш ята экен, шейтан о ташны котерип ала, амма ерге ташлап етиштиралмай.
Койлю таш къапаткъан чукъурда бардакъ яткъаныны коре ве аман чапып барып бардакъны ала.
Бакъсалар — бардакъ алтын толу экен!

— Айды, алтынны экиге пайлаштырайыкъ! — теклиф эте койлю.

— Ёкъ, — дей шейтан, — бу кереси алтынны ким буюк олса, о аладжакъ!
Мен сенден буюк, демек, бардакъ меним олмакъ керек.

— Я сен къач яшындасынъ? — деп сорай койлю.

— Бу йыл тамам эки юз яшыны толдурдым! — дей гъурурнен шейтан.

— Олгъаны-оладжагъымы?! — тааджиплене койлю. — Хаберинъ олсун, эки юз йыл эвельси ольген меним энъ кучюк къардашым тамам юз яшында эди!

— Мен сенинъ тарланъда эки йыл чалыштым.
Демек, эки кере сайламагъа акъкъым бар!
Меним сонъки сёзюм — айды, бири-биримизни невбетнен аркъаларымызда алып юрейик ве йырлайыкъ.
Ким енъсе, алтыннынъ эписи онынъки олур, — дей шейтан.
Койлю шейтаннен давалашып отурмай, оны омузларына отурта да сокъачыкъ бойлап адымлай.
Шейтан учь кунь вс учь гедже койлюнинъ омузларында отурып йырлай.
Дёртюнджи кунь сусып къала.
Шейтан бильген йырларынынъ эписини йырдап битире.

 Энди койлю шейтаннынъ елькесине отура.
Ёл дагъ этеклери бойлап созула, койлю де озь йырыны соза:

Аяй-ай, дагъ башлана.

Аяй-ай, дагъда дагъ осе.

Аяй-ай, дагъда къызылчыкъ пише...

Бутюн кунь шейтан дагъ бойлап кете, койлю де бутюн кунь дагъда корьген, бильген шейлери акъкъында уйдурып йырлай.
Экинджи куню ёл озен бойлап созула.
Койлю де бутюн кунь озен акъкъында, онынъ салкъын сувлары, аджайип балыкълары акъкъында йырлай.
Сонъ олар чёль ичинден кечелер, койлю кене корьген шейлери акъкъында: «Аяй-ай, бу чёллернинъ гузеллиги...» деп озь йырларыны соза.

Бешинджи куню шейтаннынъ сабыр-такъаты бите:

— Тюш, етер!
Сенинъ йырларынъдан къулакъларым чынълай! — дей.

Койлю исе:

— Шаштынъмы шу?!
Мен бильген йырларым бир йылгъа етеджек.
Юр, ёлумызны девам этейик, — дей.

Шейтан койлюни аркъасындан ташлап, сёгюне-сёгюне, артына-огюне бакъмай къача.
Бунынънен оларнынъ достлугъы бите.
Алтын толу бардакъ да койлюге къала. 
