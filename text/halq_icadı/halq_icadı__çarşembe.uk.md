## Середа

Отузька легенда

Бідний Сеїт-Яя.
Я пам'ятаю його добре обличчя в глибоких зморшках, посивілу бороду, згорблений стан і те, що він був настільки худим, що якби не шкіра, то всі його кістки б розсипалися.
Коли, бувало, я проходив повз його сад, він кликав мене і давав мені найкрупніший солодкий виноград.
Потім він починав наспівувати свою сумну пісеньку — «Середа-середа».

Всі знали цю «Чершамбе» і чому він співає її.
Бідний Сеїт-Яя, котрий давно вже, як гадали, не при своєму розумі.

У селі не пам’ятали, коли він тут з’явився.
Казали тільки, що завжди помічали за ним химерність.

Він працював з ранку до ночі, не заходив в кав’ярню.
Але багато людей, котрі ближче знали Сеїт-Яя, його недолюблювали.

Відвертався соцький Абляз, коли зустрічав Сеїт-Яя, тому що  коли він розповідав у кав’ярні, як перед смертю його тітки  напередодні на верхній частині села вили собаки, Сеїт-Яя вигукнув:
— Ну й розумного в соцькі вибрали!

У Муртази здох кінь.
Усі вітали Муртазу.
Радіють, що Аллах так обійшовся не з ним, а з майном.
Народ вірить, що Аллах пожалів чоловіка, якщо замість нього забрав коня.
А Сеїт-Яя бурчав:

— Мало в Аллаха справ, щоб перейматися вашими проблемами.
Скоро хліб пектиме вам.

Мулла хитав головою:

— Погано Сеїт-Яя закінчить, його язик не знає, що базікає.

У п’ятницю йшли літні чоловіки в мечеть і покликали із собою Сеїт-Яя.
Він посміхнувся:

— Ідіть, ідіть, я в інший день...

— Кепські його справи, — казали старі, — певно, Аллах цілком відібрав у нього розум.

І почали люди хто сторонитися, хто боятися. 
Вже прийшов час одружуватися, та ніхто не хотів віддавати свою дочку заміж.
Те, як односельці відносяться до Сеїт-Яя, відчула й хазяйка, в якої він служив робітником.
Тому вирішила посватати за нього одну вдовичку.

 Сеїт-Яя погодився:

— Хоч і казанська, а жінка.
Для мене немає різниці.
Сватай, — сказав він господині.
Ввечері він пішов до хати, де жила вдовичка.

Та сиділа на порозі й жувала мастику.
Сеїт-Яя уважно на неї подивився.
«Гарна, але...»

І сказав: — Коли буде ніч, приходь у сад моєї господині.
А потім пішов додому.
Не спав тієї ночі Сеїт-Яя.
Не спала і вдовичка.
Вертілася на повсті, зітхала, подушка гарячою здавалась.
І коли затихли голоси на селі, накинула хустку й пішла чекати під волоський горіх.

— Як свататимусь, підеш за мене? — спитав Сеїт-Яя.

Жінка вагалася з відповіддю.
«А не засміють, що вийшла заміж за дурня?..»

Але Сеїт-Яя вмів добре голубити, до того ж приніс цілу хустку солодкої, з горіхом пахлави і не боявся шепнути на вухо гарні слова.

І погодилася вдовичка:

— Піду.

Веселим став Сеїт-Яя, подвійну роботу хазяйці виконував.
Із задоволенням співав свою пісеньку.
Хазяйка:
— Певно, порозумілися,— міркувала.

По п’ятницях, коли всі відпочивали, Сеїт-Яя облаштовував своє господарство.

— А сіно де візьмеш, як корову купиш? — запитувала господиня.

— Накошу на Юланчику.

— Та чи ти при своєму розумі?

Адже всі знали, що то за місце той Юланчик.
Недарма люди називали його Зміїним кублом.
У комишах жила змія, яка, згорнувшися, здавалася копичкою сіна.
А коли йшла полем, робила десять колін і більше.
Щоправда, вбив її хтось.
Та залишилися від змії дитинчата.
Вони перетворилися на джинів.
Тому і ніхто не ходить туди.

Та Сеїт-Яя нічого не боїться.

— Ані змій, ані джинів на Юланчику нема, — каже.

— Ох, тоді коси, дурню, — зітхнула жінка.

Він так і зробив.

І пішов Сеїт-Яя на Юланчик.
Від того, що люди обходили стороною це страшне місце, трава там стояла в пояс.
Сеїт-Яя почав працювати.
На кожному кроці з трави вистрибували та тікали зайці.
— Накошу сіна, прийду полювати на зайців, — подумав Сеїт-Яя.
І тільки подумав, як раптом побачив через балку на бугрі чорного собаку з хвостом догори.
Завив собака.
Сеїт-Яя передражнив його.

— Вий, вий, я теж умію, - сказав.

Надійшла чорна хмара, закрила сонце, погнала по землі сіру тінь.

Сеїт-Яя вирішив відпочити і приліг під дикою грушею.
— Тепер зайців наб’ю — шубу дружині пошию.
Дичини наб’ю — господині віднесу, а вона весілля допоможе нам справити.

І заснув Сеїт-Яя.
Не чув, як налетів вихор куряви, як закрутив скошену траву, як завив голодною собакою.
Розніс він, було, все сіно туди-сюди.
Здалося тільки йому, що здалеку доноситься потворний твариний рев.

А коли розплющив очі — завмер від жаху.
Летіло на нього козляче весілля.
Попереду три горбаті цапи з людськими обличчями дуділи на комишевих дудках.
За ними старий цап з вивернутими рогами бив у думбало коров’ячою ногою.
Цілим стадом скакали чорні козли.
Серед них на верблюді сиділа, вертілась, із бубном в руці, його наречена.
Сеїт-Яя хотів кинутися до неї, але вона це помітила і сховалася у верблюжий горб.
І запищали, застрибали по всьому комишу курчата.

Потемніло в очах Сеїт-Яя.
Потім він зміг згадати лише одне.
А саме те, як позаду всіх бігла горбата потвора, кланялася йому і вигукувала обертаючись: «Середа, середа!..»

Прибіг збожеволілий Сеїт-Яя в село, але не знайшов своєї нареченої.

Довго прожив Сеїт-Яя с тих пір.
Він увесь час працював на винограднику.
Він приходив у село тільки по п’ятницях, щоб спитати, чи не бачили його нареченої.

У благенькій одежині, сумний і змарнілий, Сеїт-Яя ставав перед ним на коліна і благав:

— Зроби так, щоб п’ятниця була середою, тоді найду наречену.

Мулла здивувався.
Люди замовкли.

І, повертаючись під вечір до свого саду, сумний і згорблений, Сеїт-Яя глухим голосом наспівував печальну пісеньку — «Середа, середа!..»
