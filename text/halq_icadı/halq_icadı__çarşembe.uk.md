## Середа

Отузька легенда

Бідний Сеїт-Яя.
Я пам'ятаю його добре обличчя в глибоких зморшках, посивілу бороду, згорблений стан і те, що він був настільки худим, що якби не шкіра, то всі його кістки б розсипалися.
Коли, бувало, я проходив повз його сад, він кликав мене і давав мені найкрупніший солодкий виноград.
Потім він починав наспівувати свою сумну пісеньку — «Середа-середа».

Всі знали цю «Чершамбе» і чому співає її Сеїт-Яя.
Бідний Сеїт-Яя, котрий давно вже, як гадали, не при своєму розумі.

У селі не пам’ятали, коли він тут з’явився.
Казали тільки, що завжди помічали за ним химерність.

Важко було знайти когось, хто б краще від нього зробив щеплення, поклав катавлак, посадив чубуки.

Він працював з ранку до ночі, рідко відвідував кав’ярню, здавався тихим, невразливим.
Але хто ближче знав Сеїт-Яя, добре розумів, який гострий розум має цей чоловік, і тому багато з односельців його недолюблювали.

Пригадували, як соромив він шанованого Пурамета, котрий, виходячи з дому, завжди торкався кутка кімнати:

— Торкнися двічі про всяк випадок.

Відвертався соцький Абляз, коли зустрічав Сеїт-Яя, тому що коли померла його тітка, він розповів у кав’ярні, як вили напередодні на верхній частині села собаки.
Усі знали, що після цього буває, але Сеїт-Яя голосно сказав:

— Ну й розумного в соцькі вибрали!

У Муртази здох кінь.
Усі вітали Муртазу, адже народ вірить, що Аллах пожалів чоловіка, якщо замість нього забрав коня.
Сеїт-Яя бурчав:

— Мало в Аллаха справ, щоб перейматися вашими проблемами.
Скоро бублики пектиме вам.

Мулла хитав головою:

— Погано Сеїт-Яя закінчить, його язик не знає, що базікає.

Навіть дурнем назвав, коли почув, що поглузував Сеїт-Яя над п’ятницею.

У п’ятницю йшли літні чоловіки в мечеть і покликали із собою Сеїт-Яя.
Він посміхнувся:

— Ідіть, Ідіть, я в середу прийду.

— Кепські його справи, — казали старі, — певно, Аллах цілком відібрав у нього розум.
Ох, і дурень Сеїт-Яя.

І почали люди хто сторонитися, хто потішатися над ним, і ніхто не хотів віддавати свою дочку за нього заміж.

А саме настав час Сеїт-Яя женитися, і багато хто помітив, що почав він сумувати.
Відчула це й хазяйка, в якої Сеїт-Яя служив робітником, і вирішила посватати за нього одну вдовичку із казанських татар.

Не люблять наші татари чужих.
У тих дівчата ходять відкритими, не соромляться розмовляти з чоловіками, починають вдягатися, як у місті.

Але Сеїт-Яя погодився:

— Хоч і казанська, а жінка.
Великий огірок, малий огірок — все одно огірок.
Сватай, — сказав він господині, і ввечері пішов до хати, де жила вдовичка.

Та сиділа на порозі й жувала мастику.
Подивився на неї з-під рукава Сеїт-Яя і подумав: «Гарна.
Шкода лише, що не закривається.
Спокійніше було б».

Постояв ще, прихилившись до одвірка, а потім промовив до жінки:

— Коли буде ніч, приходь у сад моєї господині.

Присвиснув і пішов до себе.

Не спав тієї ночі Сеїт-Яя, не спала і вдовичка.
Вертілася на повсті, зітхала, подушка гарячою здавалась.
І коли затихли голоси на селі, накинула хустку й пішла під горішину.

Під горішиною весілля можна влаштувати, не те що маленькій жінці сховатися; одначе скоро найшов її Сеїт-Яя.

— Як свататимусь, підеш за мене?

Жінка вагалася з відповіддю: люди засміють, що вийшла заміж за дурня.
Але Сеїт-Яя вмів добре голубити, до того ж приніс цілу хустку солодкої, з горіхом пахлави і не боявся шепнути на вухо сороміцьке слово.
І погодилася вдовичка:

— Піду.

Веселим став Сеїт-Яя, подвійну роботу хазяйці виконував.

— Певно, порозумілися,— міркувала господиня.

По п’ятницях, коли всі татари відпочивали, Сеїт-Яя облаштовував своє господарство; мурував пічку у дворі, щоб випікати хліб, зводив хлівець для корови.

— А сіно де візьмеш? — запитувала господиня.

— Накошу на Юланчику.

Дивувалася хазяйка:

— Та чи ти при своєму розумі?

Адже всі знали, що то за місце Юланчик.
Недарма люди називали його Зміїним кублом.
У комишах жила змія, яка, згорнувшися, здавалася копичкою сіна, а коли йшла полем, робила десять колін і більше.
Щоправда, вбили її яничари, котрих Акмелизький хан виписав зі Стамбула.
Та залишилися від змії дитинчата.
Коли принесли в село голову вбитої змії, повну-повнісіньку гадюченят, налякані люди розбіглися хто куди, а гадюченята полетіли до свого гнізда і перетворилися на джинів.
Тарактаський вчитель бачив їх у п’яному хороводі.
І ніхто не ходив на Юланчик.
Та Сеїт-Яя не побоявся.

— Не вірю я цим вигадкам про Юланчик.
Ніяких джинів нема і шайтана нема, може, нічого нема, — сказав господині.

— Ох, тоді коси, дурню, — зітхнула жінка.

І пішов Сеїт-Яя на Юланчик.

Від того, що люди обходили стороною це страшне місце, трава там стояла в пояс, а з-під коси вискакували зайці, випурхували птахи.

— Накошу сіна, прийду полювати, — подумав Сеїт-Яя.

І тільки подумав, як раптом побачив через балку на бугрі чорного собаку з хвостом догори.
Завив собака.
Сеїт-Яя передражнив його.

— Вий, вий, я теж умію.

Тієї ж миті собака зник.
Надійшла чорна хмара, закрила сонце, погнала по землі сіру тінь.

Сеїт-Яя вирішив відпочити і приліг під дикою грушею.

— На півзими накосив сіна,— розмірковував він. — Тепер зайців наб’ю — шубу дружині пошию; дичини наб’ю — господині віднесу, а вона весілля допоможе нам справити.

І заснув Сеїт-Яя.
Не чув, як налетів вихор куряви, як закрутив скошену траву, як завив голодною собакою.
Здалося тільки йому, що віддалеки грає музика.
А коли розплющив очі — завмер від жаху.

Летіло на нього козляче весілля.
Попереду три горбаті цапи з людськими обличчями дуділи на комишевих дудках; за ними старий цап з вивернутими рогами бив у думбало коров’ячою ногою.
Цілим стадом скакали чорні козли і серед них на верблюді сиділа, вертілась, із бубном в руці, його наречена.
Сеїт-Яя хотів кинутися до неї, але вона це помітила і сховалася у верблюжий горб.
І запищали, застрибали по всьому комишу голі курчата, і почорніло від них навколишнє поле, і понеслося весілля далі.

Потемніло в очах Сеїт-Яя.
Лише потім згадав він, що позаду всіх бігла горбата потвора, кланялася йому і вигукувала обертаючись:

— Чершамбе, чершамбе!..

Прибіг збожеволілий Сеїт-Яя в село і не найшов своєї нареченої.
Кажуть, пішла кудись і більше не поверталася.

* * *

Минуло цілих двадцять років.
Сеїт-Яя жив відлюдником у хазяйчиному саду і тільки по п’ятницях приходив у село спитати, чи не бачили його нареченої.
Підходив до мечеті й чекав, коли вийде мулла.
У благенькій одежині, сумний і змарнілий, Сеїт-Яя ставав перед ним на коліна і благав:

— Зроби так, щоб п’ятниця була середою, тоді найду наречену.
Адже горбатий джин на весіллі вигукував: чершамбе, чершамбе...

І, повертаючись під вечір до свого саду, сумний і згорблений, Сеїт-Яя глухим голосом наспівував печальну пісеньку:

— Чершамбе, Чершамбе.
