## горда Айше
Каміння, каміння на кримській землі! Куди не поглянеш — скрізь каміння. Чому ж так багато каміння в нашому краю?
От на Бурунчуку з каміння фортеця була складена. А володіла нею дівчина, яку звали Айше. Дужа дівчина була, горда, серце її не знало жалості. Вона ніколи нікого не кохала. Мала чорні очі, погляд яких міг спопелити людину в хвилину гніву. Краще на такі очі не потрапляти.
Ну геть як справжнісінький чоловік була дівчина Айше! Сильна, відважна, нічого не боялась, і слава про неї гриміла по всьому Криму.Та мала Айше жіноче нутро, яке жадало кохання. І захотілося їй стати ніжною, як усі жінки. Відчуваючи, що не може переломити себе, вона звернулася за порадою до інших жінок. Ті сказали їй:
— Йди вниз, до джерела. Там вода така чудодійна, що навіть дуже гнівна людина стає ніжною, коли в тій воді скупається .
І вирішила Айше: «Піду скупаюся, спробую, як це бути жінкою». І пішла.
А напроти джерела стояла інша фортеця — Тепе-Кермен, в якій жив юнак. Очі в нього були голубі, як два гірських озера, волосся біле, крок ніжний, як у кішки. Але ніхто не знав, що ці блакитні очі можуть бути, як два мечі, коли вони в дужих руках, ніхто не знав, що коли в гніві юнак погляне, то цими очима може знести голову.
Побачивши біля джерела гарну дівчину, юнак спустився до неї.
— Йди геть, юначе, — сказала Айше, — це вода моя.
— Що ти, дівчино, ця вода завжди була моєю. Так що підеш ти.
— Як ти смієш мені наказувати! Хіба ти не знаєш, що я Айше з Киз-Кюлле? Мені ніхто ніколи не наказував.
— Я тобі не наказую, я тебе прошу — йди звідси, бо це вода моя.
— Ну скажи це ще раз, і я подивлюсь, як ти згориш на моїх очах.
— А от і скажу!
І хоч вона гнівно поглянула на юнака, той не здригнувся. Він тільки піймав погляд чорних очей і сховав його у своєму серці. Хлопець уперше закохався.
— Дівчино, — задихаючись, сказав він, — ходім до моєї фортеці. Тепер я тебе знаю — ти моя сусідка. Будь моєю дружиною.
— Дружиною? — сказала Айше, гнівно зблиснувши очима. — Йди геть від води!
— Я не піду. Краще ходім до мене у фортецю.
І він ближче підступився до неї.
— Відпусти мої руки! — вигукнула Айше, коли юнак міцно стиснув їх, і пішла від джерела.А потім нагорі у себе ще довго лютувала!
Покликала горда Айше своїх слуг і наказала їм:
— Ідіть і скажіть йому, нехай поклониться мені, тоді візьму його за чоловіка. Ідіть!
Слуги пішли до юнака.
— Пане, наша повелителька сказала, що вона тебе бере за чоловіка. Йди до її фортеці.
— Бере, кажете ви, — засміявся юнак. — А я не кінь. Нехай до мене прийде, якщо хоче.
Вислухавши відповідь хлопця, розлючена Айше мовила:
— А все ж я змушу тебе прийти!
І наказала кидати каміння в яр. Почала й сама жбурляти, захлинаючись то люттю, то ніжністю. Закидала яр і стала чекати ...
Аж бачить Айше — через яр, заповнений камінням, йдуть назустріч одне одному двоє маленьких дітей: дівчинка і хлопчик.
— Які злі люди закидали яр камінням. Там внизу були такі чудові квіти! — із сумом сказала дівчинка.
А хлопчик сердито додав:
— Там внизу жили борсуки, і я ходив на них дивитися. Для чого закрили їхні нори? А ти куди йдеш? — запитав він дівчинку.
— Так, гуляю.
— Ходімо до нас у фортецю.
І дівчинка весело побігла з хлопчиком до фортеці.
Айше дивилася їм услід і думала: «Що ж, і я так піду, як дитина? Нізащо!»
Довго опиралася Айше, та все ж пішла. Вона йшла, похитуючись, і губи її щось шепотіли. Дівчина закривала своє обличчя руками і знову йшла. І прийшла до фортеці юнака.
Він зустрів її біля брами.
— Прийшла? — спитав.
— Прийшла, — відповіла похмуро Айше.
— Отже, кохаєш?
— Кохаю, — сказала Айше.
А потім високо здійняла руку і в самісіньке серце вдарила
юнака кинджалом.
— Кохаю! — ще раз сказала вона.
