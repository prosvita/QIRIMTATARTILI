## Тополя, гранат i кипарис

На морському узбережжі за чотирнадцять верст від Алушта жив чесний рибалка зі своєю дружиною.
Це були дуже добрі та щиросердні люди.
В їхній убогій оселі завжди знаходили прихисток подорожні, а бідні вдови та діти-сироти не лише отримували тут їжу, а й лагідне слово, розраду.

Що й казати, жителі з навколишніх сіл вельми шанували рибалку та його дружину.
Добра слава йшла про них по всьому Криму.
А поруч з доброю славою йшла й недобра — про дітей цих чесних людей, про трьох рідних дочок.

Старшу дочку звали Тополиною.
На вигляд вона була потворною, маленькою на зріст, незграбною, а на вдачу — злою-презлою.
Щоб допекти сусідам, вона вилазила на дахи, підслуховувала чужі таємниці, а потім розносила їх по усьому узбережжю.
Та найгидкішим було в ній те, що вона вдень і вночі проклинала своїх батьків за свою потворність, за свій малий зріст.

Друга дочка, Граната, до божевілля любила рожевий колір.
Вона докоряла батькові й матері за те, що вона в них не красуня і що в неї не рожеві щічки.
От коли б вона була красива, як квіточка, усі перехожі зупинялися й дивилися б на неї із захопленням.

Що ж до найменшої, Кипариси, то вона була красивою і мала веселу вдачу.
Але під впливом старших сестер також знущалася з батьків.
Мовляв, народили її на світ божий не вдень, а вночі, тому вона така вертка та дурносмішка.

Тяжко було батькам вислуховувати докори своїх дітей.
Та що вдієш?
Любов батьківська сліпа й безпорадна.
Батьки мовчки терпіли образи своїх дочок і, щоб уникнути сварок та неприємностей, часто йшли в гори.
Там вони жили по кілька днів.

Якось, коли старенькі були вдома, до хатини вбігли усі три дочки.
Розлючені через якусь вуличну сварку, вони з кулаками накинулися на батька й матір і почали бити їх.

— О небо, — благали старі, — чи є такі сили, які змогли б захистити нас від наших же дітей!

Не встигли вони вимовити ці слова, як невідомо звідки пролунав голос:

— Тополя!
Ти проклинаєш своїх батьків за те, що народилася малою на зріст.
Так стань же найвищим деревом, котре завжди буде без квітів і плодів.
Жодний з птахів, окрім ворона, не буде вимощувати на тобі гнізда...

— Гранат!
Твоє бажання також збудеться.
Ти станеш деревом з рожевими квітами, і всі зупинятимуться і милуватимуться ними.
Але ніхто не нахилиться, аби вдихнути аромат цих красивих квітів, тому що вони не матимуть пахощів.
Плоди твої, яскраво-червоні всередині, не наситять нікого і не погамують нічиєї спраги, тому що вони не дозріватимуть...

— Кипарис!
І тебе не мине доля твоїх сестер.
Ти нарікала на свою веселу вдачу — ти станеш рослиною красивою та печальною...

Перелякані на смерть дівчата вибігли з хатини.
За ними вибігли їхні батьки.
Але своїх дітей вони вже не побачили: у дворі стояли три досі невідомих дерева.
Одне зняло у височінь своє гілля, немовби хотіло стати ще вищим, друге було усе в рожевих квітах, а третє — застигло в сумному мовчанні.

І назвали люди ці дерева іменами трьох дочок — тополя, гранат і кипарис.

Грізним і лютим був хан.
Нікого він не щадив, нікого не жалів.
Сильним був хан, але сила його поступалася перед жорстокістю.
Кровожерливий хан прийшов до трону через гори трупів.
Він наказав вирізати усіх хлопчиків свого роду, навіть найменших, щоб ніхто і не мріяв про владу, поки він живий.

Коли хан вчиняв завойовницькі набіги, горіла земля, залишався попіл.
Ні сльози людські, ні благання не зворушували його серце, він упивався кров’ю своїх жертв.
Тремтіли люди,

страх біг попереду його імені.

— Ну і нехай біжить, — казав хан, — це добре, коли бояться...
Влада і слава замінили йому все: і любов, і ласку.
І навіть гроші не любив він так, як славу і владу.
