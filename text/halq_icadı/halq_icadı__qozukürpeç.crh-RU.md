## КЪОЗУКЮРПЕЧ

Эвель, эвель экенде,
Эвель заман экенде,
Девелер деллял экенде,
Сен бешикте экенде,
Мен эшикте экенде,
Къызлар торгъай экенде,
Кокюмиз бакъыр экенде,
Сувсыгъыр амамджы экенде,
Къаплы-къуплу бакъалар
Къанатланды учмагъа.
Дерьядаки балыкълар
Кира тутты кочьмеге...
Къайнана бекмез къайната,
Къызы къашыны ойната,
Ойнатма, къыз къашынъны,
Кесер бабанъ башынъны.
Сенинъ бабанъ тав башы,
Сув башынынъ атлары
Арпа ашап кишнешир,
Кюрпе ашап, тишлешир,
Энъиш ашап, тишлешир,
Энъиш кельсе «Тыр!» демез,
Къыр кельсе де «Джурь!» демез.
Алтмыш бакъла арпанъны
Едим, демез шу атлар.
Учь къуюнынъ сувуны
Ичтим, демез шу атлар...
Пердакъай-пердакъай экенде,
Пердакъай кельди джувурып,
Чалгъы сабыны сувурып,
Штанына бакъса, авы ёкъ,
Мына сизге бир такъмакъ,
Масалымны динълеп бакъ:

Заман, заман экенде, узакъ бир мемлекетте, Эдиль байнен бир де Джайыкъ бай олгъан.
Куньлерден бир кунь Эдиль бай къулунлу биесини, Джайыкъ бай исе ботасыны джоя.
Сонъ бу байларнынъ экиси де джоюкъларыны къыдырмагъа кетелер.
Кете-кете, олар экиси бир оба устюнде бири-бирлеринен расткелишелер ве бир меракълы меселе акъкъында сёз ачалар.
Меракъ этип ачкъан меселелери де — къадынларынынъ агъыр аякълы олувлары акъкъында экен.
Бу байлар озь къадынларынынъ бу алларыны бири-бирлерине бильдирелер.

Джайыкъбай:
— Аджайип шей, экимизнинъ джоюгъымыз да бир геджеде олды, меним ботам джоюлды, сенинъ биенъ, — дей.

Бу байларнынъ экиси де шу ерде этек йыртышалар.
Бирисининъ къызы, бирисининъ огълу олса, къыз алышып, къыз беришеджек олалар.
Байлар бу лафны битиргендже, оларнынъ янына джельдай джельдиретип бир атлы келе де:

— Эдиль байнынъ апайы къыз тапты, — дей.

Чокъкъа бармай шу арада бир атлы даа джельдиретип келе де, оларгъа:

— Джайыкъ байнынъ апайы огълан тапты, — дей.

Байлар шу ерден эвлерине къайталар.
Огъланнынъ адыны Къозукюрпеч, къызнынъ адыны да Баянслув адайлар.
Балалар айбет-къыйбет бакъылып оселер; шай этип бир чокъ йыллар кече.

Балалар оськен, етишкен сонъ, оларны мектепке окъумагъа берелер.

Яваш-яваш балаларнынъ къальплеринде бири-бирлерине муаббетлик теренлеше.
Куньлерден бир кунь Джайыкъ бай оле.
Эдиль бай да: «Мен оксюзге къызымны бермем»,— деп сёзюнден къайта.
Балаларнынъ бири-бирлерине олгъан севгиси теренлеше экен.
Эдиль бай бу ишни дуя.
Не япаджагъыны бильмей.
Тюшюне-тюшюне, тап сонъунда чаре тапмагъан сонъ, яшагъан еринден башкъа бир якъкъа коче де кете.
Къозукюрпечлернинъ къорантасы озь ерлеринде отурып къала.

Къозукюрпеч бир юкъласа, еди кунь, еди гедже юкълай экен.
Къозукюрпеч куньлерден бир кунь шойле бир юкъудан тюш корип тура, асретимни корейим деп, ёлгъа чыкъа.
Кете-кете бир вакъытта бир ерге барып ете.
Бу ер — Эдиль байнынъ ери экен.
Бакъса не корьсин: онынъ баргъан еринден не Эдиль бай, не де онынъ къызы — ич бириси къалмагъан.
Къозукюрпеч бир даа артына къайтып, Эдиль байнынъ къайда экенини анасындан сорай.
Анасы да буны онъа айталмай.

Къозукюрпеч озь-озюне:

— Бу иш бойле олмаз, — дей де, анасына комеч пиширтип, джыллы-джымшакь комечни къойнуна къойып текрар ёлгъа чыкъа.

Анасы:

— Эй, балам, сен бу тасавурынъдан вазгеч, олар ким биле насыл мемлекетке кеткендирлер.
Джаным балам, бу къадар малынъ-мулькюнъ бар, буларны терк этме, — деп ялвара.

Анасынынъ бу ялварувы Къозукюрпечке ич бир файда бермей.
Бундан сонъ, анасы баласыны къандырмакъ ичюн, бельки, бейит тесир этер, деп шу бейитлерни айта:

Бир бойнузы кок йыртар, балам,
Бир бойнузы ер йыртар, балам,
Ашадан келир бир сюрю ту вар,
Темир кокнен ала да чубар —
Буларны кимге тпашлайсынъ, балам?

Огълу анасынынъ бу бейитлерине:

— Арамгъа кетсин! — деп джевап бере.

Анасы, бельки, джылкъысыны айтсам, къайтыр, деп тюшюне:

Чёлъге чыкъса, кишнешир, балам,
Къыргъа чыкъса, тишлешир, балам,
Ашадан келир бир сюрю джылкъы,
Джылкъыларнынъ ямандыр къылыгъы,
Оларны кимге ташлайсынъ, балам?

Къозукюрпеч бунъа да эмиет бермей.
Анасы, бельки, къойларыны айтсам, къалыр, деп тюшюне:

Туякълары шалтырашып, балам,
Къозулы къойдай манърашып, балам,
Ашадан келир бир сюрю къоюнъ,
Чыкъып де кетсенъ, о болур оюнъ;
Буны да кимге айтайым, балам?

Огълан кене де: "Арамгъа кетсин!" — деп джевап бере.
Анасы ойлана, ойлана, бельки, девесини айтсам, къалыр деп:

Туякълары джалпылдашып, балам,
Оръкечлери салпылдашып, балам,
Саркъувдан келир бир сюрю деве,
Оларны ташлап, кетмесе тёре.

Огълу бу кересинде де: «Арамгъа кетсин!» — деп джевап бере.
Анасы чокъ тюшюнген сонъ, бельки, эмген сютюни айтсам, кетмез, умютинен:

Онъ эмчегим ийдирдим, балам,
Алъ-ешилъ колъмек кийдирдим, балам,
Къайт дегенде, къайтсана, балам,
Хайырлы бар сёз, айтсана, балам, —
дей де, козъяшларыны тёкип агълай.

Огълу бунъа шойле бир йырнен джевап къайтара:

Онъ эмчегинъ ийдирдинъ, анай,
Ал-ешиль колъмек кийдирдинъ, анай,
Уле ташынъ ур ташкъа, анай,
Таш къайтса да мен къайтмам, анай, —
дей де, ёлгъа чыкъа.

Къозукюрпеч кете-кете, ёлда кеткен бир маджарнынъ артындан ете.
Маджар саиби артындан адам еткенини дуймай.
Маджар къайда кетсе, Къозукюрпеч де анда кете.
Ёлда оларгъа бир чобан расткеле.
Къозукюрпеч чобаннынъ янында тюшип къала.
Маджар озь ёлунен кетмекни девам эте.
Къозукюрпеч чобангъа бара да:

— Сен манъа бир къой сой, — дей.

Чобан къойны аджымай, соя.
Къозукюрпеч озюнинъ яхшы урбаларыны ташлай да, чобаннынъ урбаларыны алып, устюне кие.
Къойнынъ этини къарынгъа толдура, терисинден озюне къалпакъ тикип кие.
Шу ерде бир таз огъланнен достлашып, ёлгъа чыкъалар.

Къозукюрпечнинъ манълайында айнен йылдыз алямети бар экен.
Башына къой терисинден тикильген къалпагъыны басып кийген сонъ, манълайындаки алямет корюнмей.

Афта кече, ай кече, Къозукюрпеч Эдиль байны къыдырып тапа.
Онынъ босагъасы тюбюне бара да, багъдаш къурунып отура.
Бир вакъыттан сонъ Эдиль бай озь эвинден чыкъа, босагъада отургъан адамнынъ Къозукюрпеч экенини танымай.

Эдиль бай:

— Хош кельдинъ, балам, бу ерлерде не ишлеп джуресинъ? — деп сорай.

Къозукюрпеч:

— Мен сизге къозулы къой бакъмагъа адам керек деп эшиттим, онынъ ичюн кельдим, — деп джевап бере.

Эдиль бай, Къозукюрпечни къозулы къой бакътырмакъ ичюн озюне чобан этип тута.
Къозукюрпечнинъ макъсады исе, къой бакъмакъ дегиль де, Баянслувны корьмек эди.

Къозукюрпеч джылкъы бакъкъанда, куньлерден бир кунь чёльде озь башына тилекке отура ве шай деп тилек тилей:

Джайыкъ баштан джеллер де эссе,
Эвлер, къойлар чёльде де кезсе,
Баянслув сейрангъа чыкъып юзюни ачса,
Къотур тай да койге де къачса, — дей де, озь тилегини кесе.

Куньлерден бир кунь ойле бир ель эсе, ойле тереклер тюбю-тамырындан сувурыла, тоз-думан ола, козь ачтырмай.
Баянслув бу вакъыт багъчагъа сейирге чыкъа.
Шу арада Къозукюрпечнинъ къотуртайы да къачып, багъчагъа келе.
Къозукюрпеч, тайынынъ артындан чапа-чапа келе де, багъчагъа кире.
Баянслувнынъ янына кельгенде:

Алты ай бакътым къоюнъны, бикеч,
Ич коръмедим боюнъны, бикеч,
Алты ай, он кунь дегенде, бикеч.
Корьдим тайым кельгенде, бикеч.

Бундан сонъ Баянслув Къозукюрпечтен:

— Сиз кимсинъиз я? — деп сорай.
Къозукюрпеч кулюмсирей де:

— Сорап турмагъа аджет ёкъ, — деп джевап бере.

Шу ерде къалпагъыны чыкъарып, Баянслувгъа манълайындаки айнен йылдызны косьтере.
Шай этип, асретлер бири-бирлеринен тапышалар.
Къыз шу арада Къозуюорпечтен сёзлеше ве онъа:

— Меним анамнен бабам бир айлыкъ мусафирликке кетеджеклер, о вакъьгг мен санъа хабер этермен, сен келирсинъ, — дей.

Къозукюрпеч, къотур тайны алып, джылкъысына къайта.

Куньлерден бир кунь Эдиль бай мусафирликке кете.
Къозукюрпеч Эдиль байнынъ кеткен хаберини алгъанынен, Баянслувгъа келе.
Асрет-асретине къавушалар.
Къозукюрпечнен Баянслув Эдиль бай кельгенге къадар бир ерде отуралар.

Къыз Къозукюрпечке:

— Сен бабам келеджек ёлгъа чыкъарсынъ, сакъын бир якъкъа бакъма, пек сезгек олып тур, олар сени танырлар, — дей.

Къозугаорпеч джылкъысыны алып, чёльге чыкъа.
Къызнынъ бабасы келеджек ёлгъа козь ташлай.
Таягьына таянып, Эдиль байнынъ къайтувына азырлана.
Эдиль бай келеяткъанда, о дагъылышкъан джылкъыларыны къайтарып, бир ерге топлай.

Бу вакъытта Эдиль байнен апайы шу ерден кечип кетелер.

Эдиль байнынъ апайы Къозукюрпечке пек дикъкъатнен бакъа, онынъ ким экенини манълайындаки айнен йылдыздан таный.

Эдиль байнынъ апайы койге кельгенде:

— Сен джылкъыджынънынъ ким экенини таныдынъмы? — деп, акъайындан сорай.

Эдиль бай:

— Танымадым, — деп джевап бере.

Апайы:

— Танымагъанынъ не, джылкъыджынъ Къозукюрпеч де,— дей.

Шу арада койден бир атлыны ёллап, Къозугаорпечни алдыралар.
Онынъ янындан кечкенде, онъа эль къавуштырып турмагъаны ичюн, бай Къозукюрпечни джезалайджакъ, ольдюреджек ола.

Баянслувнынъ пек дюльбер бир дюльдюли бар экен.
Аслында бу дюльдюль башкъа адамларгъа чиркин бир къотуртай олып корюне экен.
Аван ель эскенде, чёльден къачып кельген къотуртай да бу дюльдюль экен.
Къыз озюни Къозукюрпечни танымагъан, бильмеген бир киши этип косьтере. Бабасына келе де:

— Биз оны ольдюрген сонъ, чекиштирип ольдюрейик, —дей.
Бабасы:

— Яхшы, къызым, оны насыл этип чекиштирейик я? — дей.

Къыз оны энъ азаплы чекиштирюв: ат чаптырып, дженк яптырып бакъувда олур, биз бутюн ерлерден ат чапкъан яшларны джыяйыкъ, дей.

Бай, Къозукюрпечке ат чаптырып бакъмакъ ичюн, бутюн ерлерден ногъай яшларны чагъырта.
Яшлар аткъа атланып келелер.
Бай кельгенлерге аш-сув сала.
Джылкъыджы яш нынъ акъикъатен Къозукюрпеч олгъанына сонъуна къадар къаний олмакъ ичюн, кельген яшларны йырлатып бакъайым, ким де Баянслувнынъ адыны йыргъа къошып йырласа, о Къозуюорпечтир, дей.
Яшларгъа йырламаларыны теклиф эте.
Эр кес йырлай, лякин ич бириси йырына Баянслувнынъ адыны къошмай.

Къошугъа кетеджек атларнынъ эписи яшлар джыйылгъан эвнинъ алдында багълы тура экенлер.
Баянслув келе де, атларнынъ эгерлериндеки тапкъырларыны бирер-бирер кесип чыкъа.

Йырламакъ сырасы джылкъыджы яшкъа — Къозуюорпечке келе.
Къозукюрпеч йырлагъанынен, озь йырына Баянслувнынъ адыны къоша.
Бай буны эшиткенинен: «Токъта, йырлама!» — дей.
Яш йырлай.

Бай ачувланып:

— Тут да атынъыз, башыны джеллят этинъиз, — дей.

Яш чапып чыкъа да, къотуртайгъа мине.
Кельген яшлар Къозукюрпечнинъ артындан къувмакъ истейлер, амма атларына миналмайлар.
Бай дженкке азырлангъан аскерлерине эмир этип:

— Тез джылкъыджы яшны тутунъыз, — дей.

Бу аскерлернинъ атлары устюндеки эгерлернинъ де тапкъырлары кесилип къыйылгъан экен.
Буны да Баянслув япкъан.
Аскерлер де, ногъай яшлары киби, йыкъылып-йыкъылып къалгъанлар.

Шай этип Къозукюрпеч олардан къачып къуртула. 
Лякин Къозукюрпеч Баянслувнен ич де хаберлешип оламай.
Оларнынъ арасында сёз къатнаткъан бир торгъай ола.
Бу торгъай эки арада сёз къатнатып джуре.

Куньлерден бир кунь бу торгъай ягъмургъа тутула, къанатларыны сувландыра.
Эдиль байнынъ янында бир хынзырнынъ бириси шу гъарип торгъайны тута да, торгъайдан:

— Сенде бир иш бар, сен мында не ишлеп джуресинъ? — деп сорай.

Торгъай озь сырыны онъа айтмай.
Бу хынзыр торгъайнынъ къанатларыны юлкъа.
Торгъай озь сырыны кене айтмай.
Сонъ хынзыр озь ишини токътатмай, онъа демир машаны къыздырып баса.

Бундан сонъ торгъай чаре тапалмай.
Къозукюрпечнинъ къайда олгъаныны айта.
Хынзыр да буны Эдиль байгъа барып айта.
Къозукюрпечнинъ къайда экенини эшиткен Эдиль бай, аскерлерине:

— Ким де Къозукюрпечнинъ башыны кесип алып кельсе, онъа озь къызымны беририм, — дей.

Эдиль байнынъ бу хаберини эшиткен бир аскербашы мейдангъа чыкъа да:

— Къозукюрпечнинъ башыны мен алып келирим, — дей.

О, торгъайны озь янына алып кете.
Торгъай онъа:

— Мына о ерде, мына бу ерде, — деп, оны алдатып юре.
Торгъайнынъ башы айлана, артыкъ чаре тапалмай, аскербашына Къозукюрпечнинъ дурагъыны косьтере.
Къозукюрпеч единджи кунюни юкълагъанда, аскербашы онынъ башыны кесип ала да, Эдиль байнынъ янына къайтып келе.
Къозукюрпечнинъ башы бабасынынъ янына кетирильгенини корьгенинен, Баянслув шаша-шашмалай, не япаджагъыны бильмей.

Бабасына бара да:

— Бабам, Къозукюрпечни биз ольдюрдик, дженазесини де биз джыймакъ керекмиз, — дей.

Бабасы бунъа разы ола.

Къозукюрпечни джыймагъа кетелер.Кеткенде, Баянслув арабаджыдан гъайры, янларына аскербашыны да ала.

Ёлда бир къуюнынъ янына баргъанда, къыз.

— Мен сувсадым, — дей.

Аскербашы:

— Сувсасанъ, сувсагъандырсынъ, лякин бизде не къопкъа, не де сыджым бар, сув ичмекнинъ чареси ёкъ, — дей.

Къыз онъа:

— Сен меним эрим олмакъ истесенъ, къуюгъа тюш де, манъа къалпагъынънен сув алып бер, мен къалпагъынъны тельбевнен чекип алырман, — дей.

Аскербашы бунъа разы олып, къуюгъа тюше.
Къыз сувны чекип чыкъара, тельбевни къайтарып къуюгъа ташлай да, озь ёлуна кете.
Аскербашы къуюда къала.

Къыскъасы, къыз Къозукюрпечнинъ ольдюрильген ерине бара.
Шу ерде арабаджысына ян-янаша эки къабир къаздыра.
Озюнинъ эки тилли пекисини чыкъара да, кескин бир тилини озюнинъ коксюне къадай ве оле.
Арабаджы къабирлернинъ устюни ортип, артына айланып къайта.
Шай этип, эки асрет ян-янаша къабирде ятып къалалар.

Куньлерден бир кунь Эдиль байнынъ чобаны къойларны чёльдеки къуюдан сувармакъ ичюн, къую башына келе.
Къуюгъа къопкъасыны далдыра.
Бу арада къую тюбюнде насылдыр бир инсан давушы эшитиле.
Къопкъаны чеке, къопкъанен берабер къую тюбюнден Къозукюрпечни ольдюрген аскербашы чыкъа.
Чобан буны таный. Шу ерде:

— Къозукюрпечнен Баянслувнынъ башына джеттинъ де, озюнъ даа ольмей джуресинъми? — дей де, онынъ башына бир ыргъакъ яндыра.
Аскербашынынъ мийи сачырап кете де, Къозукюрпечнен Баянслувнынъ къабирлери арасына барып тюше.

Азмы, чокъмы вакъыт кече, къабирлернинъ устюнде гуль тереклер осип чыкъа.
Аскербашынынъ мийи тюшкен ерде бир итбурун осип чыкъа.
Гуль тереклер гуль ачалар.
Олар дайма бири-бирлерине къавушмакъ истейлер.
Итбурун исе оларны бири-бирлерине къавуштырмай.

Гуль тереклер аля бугунь осип, гуллер ача экенлер.

Бу къабирлернинъ янындан отькен-кечкенлер итбурунны даима кесип, гуллерни де къокълап кете экенлер.
