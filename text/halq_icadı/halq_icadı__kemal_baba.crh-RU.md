## КЕМАЛ БАБА

Къара дагъ эфсанеси

Шурет де, алтын да къыдырмады.
Акъикъат къыдырды.
Дюньядан акъикъат ёкъ олаяткъаныны корьгенде исе, Кемал баба ятты ашагъы ольди.
Кемал баба къач яшында эди кимсе бильмей.
Юз, дей эдилер, бельки о вакъыт, эки юзьдир.

Чокъ яшады, бутюн койнинъ халкъы онъа догъмуш олып къалды.
Пек чокъ яшады, къулакълары энди эшитмей эди, козьлери исе адамларнынъ чапкъалагъанларыны козь этмектен махрум эдилер.

Кимерде онынъ акъкъында унута эдилер.
Тек баарь кунеши орталыкъны — Къара дагъ тёпеликлерини алтын шавлесинен къаплап башлагъанда, онынъ да яшагъаныны хатырлай эдилер.

Кемал баба чересини чокъракъ сувунен юва, кене дагъгъа кете.

Чечеклернинъ къокъусы, серин ельчик оны охшап кече.
Варлыкъ къуванчы эр шейде дуюла эди.

Кемал баба бутюн буларны пек севе, озюни оларнынъ ичинде ис эте.

Аякъларыны зорнен ала, эллерини дуа этмеге биле котерип оламай.
Эй, дюнья!
Сенми эдинъ дешетли геджелерде къаялар арасында юрген.
Бир де бир хавф догъгъанда гемиге ялдап баргъан гъайретли, джесюр Кемал.
Энъ бай ве буюк адамларнынъ бетине акъ сёзюни айтмагъа сакъынмагъан, докъуз улькеден къувулгъан Кемал.
Чюнки акъикъатны айткъанны докъуз мемлекеттен къувалар.
Халкъ бойле айта.

Онынъ омрю фуртуналы эди.
Бу койчикке кельген сонъ тынчланды.

Къуранны молладан да яхшы бильген, арап китапларыны анълагъан, Мекке ве Истанбулда булунгъан — терен бильгили адам.
Бильгили адамны исе койде саялар.

Кемал чокътан берли Къара дагъ джапында яшай, чокъ баарьлер кечти.
О эп дагъгъа къатнай.
Чокъракъ башындаки эмен терегине бельги къоя.
Эп акъикъатнынъ кельмесини беклей.
Къач вакъыт акъикъатны беклегенини озю де бильмей.
Лякин илле бир кунь келеджегине эмин.
Йыллар бойле кечмекте эди.
Эмен терегининъ устюндеки бельгилер эп чокълаштылар.

Баарь кечти, яз кельди.
Авалар пек къызды.
Бойле якъыджы сыджакъ не вакъыт олгъаныны кимсе хатырлап оламай.

Кунеш отларны, япракъларны якъты, чокъракъларны къурутты.

Джамиде дуа окъулды, Кемал бабадан: — Сонъ не оладжакъ? — деп сорады къартлар.

— Ай тутуладжакъ, ягъмур ягъаджакъ.
Фелякет оладжакъ.
Адамлар теляшландылар.
Кок узеринде енгиль булутлар корюнди, амма ягъмур ягъаджакъкъа бенъземей эди.

— Кемал баба илериде не оладжагъыны айтмагъа бильмей.
Гедже исе къоюрып кельген булутлар йылдызларны сёндюрдилер, ачувлы йылдырым ойнады, кок гудюрдиси байырларнынъ тёпесине энди, дешетли сеслер орталыкъны титретти.
Сагъанакълы ягъмур шувулдады, орталыкъны сув басты.
— Кемал баба догъру айтты!

Энди фелякет оладжакъ, адамлар пек къоркътылар.
Дагъдан тюшкен сель кой сокъакъларыны ювды, къачып етиштиремегенлерни денъизге алып кетти.
Бай Вели делирди.
Къомшусындан нелер басып алгъан олса: эвни, багъны, эписини къайтармагъа емин этти.
Алланынъ адыны айтып агълай, оны омрюнде айтмагъан сойлары биле текрарлай.
Чюнки этрафта фелякет.

Джамиде дуалар окъула.
Кемал баба энди не айтар экен?
Кемал баба адамларнынъ юреклеринде не олгъаныны, не тюшюнгенлерини биле эди.

Тышкъа чыкъты, булут сарылгъан Къара дагъ тарафкъа бакъты.
Пейгъамбернинъ сарыгъыны корьген киби олды.
Адамлар да бакъалар, бир шей корьмейлер.

Кемал баба динъленди.
Коктенми, дагъданмы къуванчлы сеслер эшитильди.

Адамлар динълейлер — эшитмейлер.

Бир куньден сонъ Кемал баба бакъкъан тарафта кунеш йылтырады.

Фелякет кечти, адамлар озюне кельди.

Чокъусы эляк олды.
Оларнынъ топракъларыны къомшулары болюп алдылар, фуртуна оларны алып кетмегени ичюн, Аллагъа дуа эттилер.

Бу фелякет вакътында Коктебель мырзасы эвельде адамларны пек къыйнагъаны белли олды.
Кемал баба онъа дарылды.

Мырза шашмалады, не япаджагъыны бильмеди.
Сандыгъындан толу кисесини чыкъарды, гедже Кемал бабагъа алып барды.

— Буларны ал, тек мени утандырма.

Кемал баба алтынларны котерип атты. — Кет! — деди ачувлы алда.
Мырза Кемал бабанынъ огюнде тиз чёкти, ялварып башлады.

— Чокъ къалмады, якъында оледжексинъ, озюм джыярым, мезарынъда къазыкъ усьтюне сарыкъ къоярым, имамларгъа чокъ пара беририм, олар, Кемал бабай мукъаддес адам эди, Кемал баба азиздир, дерлер.
Эр шейни япарым, тек мени макъта.

Мырзанынъ сёзлерини анълагъан Кемал баба ондан юзюни чевирди, Мырза ачувындан къайнады, къартнынъ усьтюне атылды, котеклеп башлады.

— Меним дегенимни япаджакъсынъ, ёкъса ольдюрерим.

— Ольдюр, — деди къарыкъ сеснен Кемал баба.

Саба адамлар Кемал бабаны олюм алында корьдюлер.
Не олгъаны акъкъында о бир шей айтмады.
Чюнки мырзанынъ хасталангъаныны ве чокъкъа бармайджагъыны биле эди.

О адамларгъа:

— Таягъым къайда тюшсе, мени анда комюнъиз, — деп васиет этти.

— Къарт, гъалиба, шашмалай, — деп тюшюнди адамлар.

Амма сонъки кучюни топлагъан Кемал баба еринден котерильди, тышкъа чыкъты, таягъыны тёпеге фырландырды, озю салланды, йыкъылды, шу ерде джан берди.

Таягъы исе кокке котерильди, Къара дагъгъа учып кетти.

Онынъ пешинден чаптылар, таякъны чокъракъ башында таптылар.

Адамлар къартны анда джыйдылар.

Сонъ теректеки бельгилерни сайдылар...
Докъсан докъуз...

Кемал баба юзни толдурды, дедилер адамлар.

Яхшы заманлар кельди.
Дагълар ешиль отларнен ортюльди.
Анда сюрюлер яйылдылар.
Олар геджелери де эвге къайтмай, дагъларда геджелей эдилер.
Чобанлар геджелери Кемал бабанынъ мезарында ешиль ярыкъны коре эдилер.
Молла буны тешкермек истеди, адамларны ёллады.

— Акъикъатен де азизми, билинъиз, — деди.

Ешиль атешни пек чокъ адам корьди.

Отуздан, Къоздан, Къапысхордан хасталарны кетирдилер.
Анда хасталар шифа таптылар.

Имам Кемал бабаны азиз, деп илян этти.

Мында кельгенлернинъ сайысы даа да чокълашты.
Шимди де келелер.
Хасталарны Алуштадан ве Уськюттен, Акъмесджиттен ве Багъчасарайдан кетирелер.
Темиз къальпнен кельгенлернинъ эписи тюзеле экен.
