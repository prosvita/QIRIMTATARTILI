## Магърур Айше

Къырым гуя таш устюнде къурулгъан.
Къайда бакъсанъ таш.
Улькемизге бу къадар таш къайдан кельген экен?

Мына Бурунчыкъта таштан пек буюк къале япылгъан, къаленинъ саиби исе яш бир къыз, ады да Айше.
Гъает кучьлю ве магърур къыз, онынъ юреги аджув деген шейни бильмей.
Къыз ич бир вакъыт ич бир кимсени севмеди.
Онынъ козьлери сим-сия, дерсинъ эки зейтун данеси, барып да Айше адамгъа ачувлы бакъса, о янып кульге чевириле биле.
Эйиси, бойле козьлерге Аллах расткетирмесин.
Айше, джессюр бир акъай киби, кимседен къоркъмай.
Шунынъ ичюн де оны узакъ якъын эр кес биле эди.
О дайма сучлы, айны заманда, кучьлю эди.
Куньлернинъ биринде онынъ юрегине янъы бир дуйгъу сокъулды, онынънен давалашты, эп бир севеджексинъ, деди.

 Айше, джеми къадынлар киби, йымшакъ табиатлы олмакъ истеди.
Лякин беджерип оламады.
Онъа:

 — Билесинъми не, Айше, ашагъы чокъракъкъа эн, анда аджайип сув бар, анда ювынсанъ, энъ ярамаз, ачувлы инсан биле бирден йымшай, алидженап инсангъа чевириле, — дедилер.

Айше: «Барып юванайым, къадын затынынъ омюри насыл ола экен, бакъайым», — деген алда чокъракъкъа ёнеди.

Чокъракънынъ къаршысында исе Тёпе-Керман адлы башкъа бир къале даа бар эди.
Анда бир огълан яшай эди.
Онынъ козьлери дагъ озенининъ сувы киби, мас-мавы эдилер.
Сачлары десенъ, сим-сия, озю исе мышыкъ киби сес-солукъсыз юре.
Амма озю ачувлангъанда мавы козьлери эки кескин къылыч киби инсаннынъ башыны кесип аткъаныны кимсе дуймай экен.

Йигит чокъракъкъа дюльберден-дюльбер бир къызнынъ кельгенини корип, ашагъы энди.

— Кет, йигит, — деди Айше, — бу сув менимдир.

— Сен не дейсинъ, къыз, бу сув дайма менимки.
Сен кет.

— Манъа эмир бермеге джесаретни къайдан алдынъ?!
Сен мени — Къыз-къулледе яшагъан Айшени бильмейсинъми?
Манъа бу вакъыткъадже ич кимсе эмир этмеди.

— Санъа эмир дегиль, тек риджа этем — кет мындан, чюнки сув менимдир. — Бу сёзлерни бир даа текрарласанъ, козьлерим огюнде кульге чевирилирсинъ.

— Шимди текрарларым...

Къыз огъдангъа гъадапле бакъса да, йигит еринден къыбырдамады.
О назарыны къызнынъ сия козьлеринден алмады, олар йигитнинъ юрегине сокъулгъан эдилер.
Йигит онъа ургъун олды.

— Динъле, къыз, — деди йигит нефеси тутулгъан алда, — къалеме буюр.
Энди анъладым, къомшу экенмиз, бу гедже менде къон, къадыным олурсынъ.

— Къадыным олурсынъ?! — дер экеч, Айшенинъ козьлери ачувлы йылтырадылар. — Чекиль сувнынъ янындан!

— Бу да не ичюн экен, чекильмем.
Эйиси къалеме буюр! — Иигит къызгъа даа да якъын барды.

— Къоларымны быракъ! —деп багъырды Айше.
Ве огъланнынъ кучьлю эллеринден къуртулгъан сонъ, чевирилип. Чокъракъны терк этти.

 Айше тёпеге котерилеяткъанда ачувындан патлаязды.
О, озь къалесине кирер-кирмез, хызметкярларына: «Барып онъа айтынъыз, манъа баш эгип кельсин, тек бундан сонъ мен оны озюме ходжа этип алырым.
Барынъыз!» — деп эмир этти.

Олар кеттилер.
Къалеге кирген сонъ:

 — Дженап, бизим ассылзадемиз сизни озюне акъай этип алмагъа разы, сиз анда бармакъ керексинъиз, —дедилер.

— Мени озюне акъай этип алабиле экен, — кульди йигит. — о бильмиш олсун, мен ат дегилим.
Эгер истесе, онынъ озю манъа кельсин...

 — Ойлеми? — деп багъырды Айше хызметкярларнынъ джевабыны эшиткен сонъ. — Мен эписи бир сени мында кельмеге меджбур этерим, — деп фысылдады.

Бундан сонъ о, этрафтаки ташларны топлап, чокъракъ булунгъан дереге атмакъны эмир этти.
Хызметкярларынен берабер ташларны озю де атты.
Таш аткъанда, Айше кя ачувлы, кя муляйим олды.
Дере ташкъа толды, о ненидир, бекледи...

 Ташкъа толгъан дереден эки кучюк инсан — бир къызчыкънен бир огъланчыкъ бири-бирине къаршы кельмекте эдилер.

— Бу дерени ташкъа насыл залым инсан толдырды экен, ашагъыдаки дюльбер чечеклерни корьмедилерми экен? — деди къызчыкъ огъланчыкънынъ янына кельгенде.
Огъланчыкъ опькенен: «Ашагъыда борсукълар да яшай эдилер, мен оларны бакъмагъа сыкъ-сыкъ бара эдим.
Оларнынъ къобаларыны толдурмагьа ким джесарет этти, аджеба?
Я сен къайда кетесинъ?» — деп со рады огъланчыкъ.

— Озюм, кезинмеге чыкътым.

— Айса юр, бизим къалеге барайыкъ.

Къызчыкъ шенъ алда огъланчыкънен берабер къалеге тараф чапып кетти.

Айше оларнынъ пешинден бакъып къалды ве: «Мен де шу къызчыкъ киби кетмек керегимми?
Ёкъ, бир вакъыт ойле япмам!» — деп кестирди.

 Айше чокъ даянды, лякин сонъундан мерамындан вазгечти, къалеге ёл алды.
О саллана-саллана кетти, дудакълары ненидир фысылдадылар.
Айше къолунен козьлерини къапатып кете берди ве къалеге барып чыкъты.

 Оны кемер къапы янында йигитнинъ озю къаршылап алды.

— Кельдинъми? — деди.

— Кельдим, — деп джевапланды Айше даргъын алда.

— Демек, севесинъ?

— Севем, — деди Айше.

Сонъра эллерини юксек котерди, йигитнинъ юрегине ханджер саплады.

— Севем! — деп текрарлады къыз бир даа.
