## Чобан огълу

Бир заманда бар экен, бир заманда ёкъ экен, бир падишанынъ учь къызы бар экен.

Бир кунь падишагъа везири учь къавун кетире.

— Падиша азретлери! — дей везир. — Чобатар къавун пишкен, шыралангъан, оны кечиктирмей ашамакъ керек.
Бу махсуллар вакътында орькенден узюлип, ашалмаса, тургъан еринден солып, бурюшип къалырлар.

— Не демек истейсинъ?
Фикиринъни ачыкъ айт! — дей падиша.

— Сизинъ учь къызынъыз бар, падиша азретлери.
Уйкени чагъына кельди.
Оны эвлендирмек керек.
Сонъ ортанджысынынъ, даа сонъра кучюгининъ тоюны япмалы.

Падиша бунъа разы олгъан сонъ, деллял онынъ ферманыны бутюн мемлекетке бильдирген:
 «Эй, адамлар, сонъундан, эшитмедим деменъиз.
Падишалыкънынъ эр бир сакини падиша къызларынынъ сарайы огюнден кечмеси эмир этиле. Падишанынъ уйкен къызы кимни алтын топнен урса, о йигит падишанынъ киеви оладжакътыр!»

Бойледже, падишанынъ уйкен къызы алтын топнен ургъан йигитке нишанланып, къыркъ кунь, къыркъ гедже той этип, эрге чыкъа.
Олар дост-муаббет яшайлар.

Невбет ортанджы къызына келе.
О да аптеси киби, бегенген йигитини топнен ура.
Оларнынъ тойларыны да япып, эки генчни бири-биринен къавуштыралар.

Вакъыт кечтикче падишанынъ кучюк къызы да чагъына ете.
Кене деллял багъыртыла.
Сарай огюнден мемлекетнинъ бутюн эалиси кече.
Лякин къыз ич кимсени бегенмей.

— Бу насыл олды?
Ёкъса сарай огюнден кечмегенлер къалдымы, — дей падиша.

— Къаз кумесини темизлеген тазбаш огълан къалды, — дейлер.

О да эмир муджиби, сарай огюнден кечеяткъанда, падишанынъ кучюк къызы таз огъланынъ башына алтын топнен ура.
Буны шу саат падишагъа бильдирелер.
Падиша тааджиплене ве:

— Олмайджакъ шей, къызым янълышкъандыр.
Падишалыкънынъ бутюн эалиси бир кере даа сарай огюнден кечирильсин! — деп эмир бере.
Лякин экинджи кересинде де, падишагъа, къызы топнен таз огъланны ургъаныны айталар.
Баба къызыны узурына чагъыртып:

— Сен озюнъе кимни ляйыкъ корьдинъ, къомшу мемлекетлернинъ падишалары мени куледжеклерини, акъаретлейджеклерини тюшюнмединъми? — дей.

— Такъдир ойле экен, баба.
Меним борджум таби олмакъ, — дей къызы.

— Такъдирге баш эгмек истесенъ, бар къаз кумесине.
Санъа той япмам, джиез бермем! — дей падиша.

— Сагълыкънен къалынъыз, баба! — дей къыз ве башкъа бир сёз айтмадан, сарайдан чыкъып кете.

Кунеш дагълар артына сакълангъан сонъ «тазбаш огълан» башындаки ишкенбени чыкъарып, дюльдюлине минип, байырлар этегинде, гуль багъчалар четинде джесаретликлер косьтере.
Буны дефаларджа сейир эткен къыз, къоркъу бильмез йигитнинъ гурь сия сачларыны, далфидан боюны бегенген, онъа гизлиден севда олгъан экен.

— Мен кельдим, — дей къыз араба къапы огюнде токътап.
 — Бабам той япмайджакъ, джиез бермейджек.
Къабул этсенъ, апайынъ олурым!

— Ичери киринъиз.
Ляйыкъ корьсенъиз, сизни апайым этип алмагъа разым,— дей огълан.

Къыз, йигитнинъ дегенине коне ве ичериге кире.

Арадан азмы кече, чокъмы кече, куньлернинъ биринде къомшу къыралдан бу падишалыкъкъа дженк илян этильгени акъкъында хабер келе.
Падиша аскерлерини дженкке азырлай.
Эки киеви де дженкке кетмек тедаригини корелер.

«Тазбаш огълан» апайына:

— Барып бабанъа айт, манъа, дженкке кетмек ичюн бир ат берсин, — дей.

Къыз бабасына келип, къоджасынынъ истегини бильдире.

— Анда, эски аранда, къарт мали оладжакъ.
Оны алсын да, къайда истесе анда кетсин! — дей падиша.

Йигит къарт малиге минип, ёней ве ёлда бир батакълыкъ ичинде аселет батып къала.
Падишанынъ киевлери ве аскерлери онынъ янындан куле-куле кечип кетелер.
О исе, орман ичинде сакълы тургъан дюльдюлине атланып, учурымлы бир юксекликтен урушны сейир эте.

Падишанынъ аскерлери кери чекип, магълюбиетке огърайджакъ бир вакъытта, дженк мейданында учар ат устюнде бельгисиз бир йигит пейда ола.

О, падиша аскерлерини кериде къалдырып, къырал аскерлерини сагъына-солына къакъыштырып, къырып башлай.
Тап сонъунда душман аскерлери уруш мейданындан къачмагъа меджбур олалар.
Падиша: «Эшкъ олсун пельвангъа.
Учь киевим олгъандже, бир дане бойле огълум олгъан олса эди», — деп тюшюне.

Падишагъа, пельван сол элинден яралангъаныны бильдирелер.
О, пельваннынъ ярасыны багъламакъ ичюн озь пошусыны берип йибере.

Падиша гъалебе къазанып, аскерлеринен берабер къайтаяткъанда, «Тазбаш огълан батакълыкъ ичинден чыкъалмай, салланып тургъаныны коре.
Падиша, онынъ уйкен киевлери, аскерлер огъланны мыскъыллап, чешит куфюр сёзлернен акъаретлеп, онынъ янындан куле-куле кечип кетелер.

Йигит къаз кумесине къайтып кельген сонъ, эки кунь турмадан юкълай.
Къарысы, онынъ джебинден корюнип тургъан, бабасынынъ пошусыны таный ве пошуны догъру сарайгъа, бабасына алып бара да:

— Мынавы пошунъызны акъайымнынъ джебинден таптым, — дей,

Падиша айретте къала:

— Бу насыл ола я?
Къана, тез ол, акъайынъны чагъыр, мында кельсин! — дей.

Къары-къоджа падиша узурына келелер.

— Бу пошуны сен кимден алдынъ? — деп сорай падиша «Тазбаш» киевинден.

— Кимседен.
Дженкте сол элимден яраландым.
О вакъытта кимдир кетирип багълады, — дей киеви.

— Сол элинънинъ ярасыны косьтерчи!

Ишнинъ асылына анълагъан падиша:

— Сен озюнъ ким оласынъ? — деп сорай.

— Темиркъая чобаннынъ огълу Бектемир олам, дей огълан.

— Аферин бабанъа.
Мемлекетке садыкъ йигит тербиелеген.

Тиле мурадынъны, джанынъ не истей? — дей падиша.

— Бизге ич бир шей керекмей.
Бизим зенгинлигимиз, бири-биримизге олгъан севгимиздир, — дей йигит.

Падишанынъ текрар талабына джевап оларакъ:

— Ойле исе, падишалыкъта зулумлыкъ ёкъ этилип, эр ким мусавий укъукъта яшамасыны истерим.
Истегим будыр, — дей Бектемир.

Падиша йигитнинъ истегини ерине кетирмеге сёз берген.
Аякин, сёзюне садыкъ падишалар ялынъыз масалларда олгъан, дейлер. 
