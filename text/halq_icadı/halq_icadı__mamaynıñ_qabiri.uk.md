## Мамаєва могила

Старокримська легенда

Разом із холодом несе північний вітер сніговий буран і огортає білим покривалом старокримські пагорби й галявини.
Під місячним світлом виграє іскрами Мамаєва могила, начеб хто ворушиться на її вершині; а коли закружляє сніговий вихор, здається, ніби підводиться великий білий ведмідь.
З півночі завиє хуртовина і розпочне ведмідь своє бурхливе ревіння, а тільки-но перше світло відрізнить білу нитку від чорної, піде вайлувато з Мамаєвої могили.
І тоді з надр могильного пагорба чутно іржання коней, скрегіт зубів і вигуки проклять.
% Біля підніжжя Мамаєвої могили - могила дервіша, який приходив до Мамая на початку і наприкінці його днів.
На початку, коли піднімалася слава шахи-хана.
Наприкінці, коли закотилася його зірка.
Був день і була ніч.
% Так і сталось.
В золотому шатрі, в кашеміровому халаті, всіяному вогнем діамантів, сидів Мамай, коли побачив його дервіш уперше в далекому північному степу.

Гордий своїм гнівом шахи-хан відвернувся від вчених і мурз, які схилилися перед ним, тремтячи від страху.
А дервіш у лахмітті йшов на схід поклонитися священній Кааб.
Помітив його Мамай і наказав покликати до себе.

— Ти обходив увесь світ.
Скажи, наскільки великий він і чи багато потрібно часу, аби підкорити його?

— Світ безмежний, — відповідав дервіш, — і безмежне людське бажання, та є межа могутності навіть найсильнішої людини.

Посміхнувся Мамай.

— Здається, ти не знаєш, з ким говориш?

Та дервіш не збентежився.

— Навіть великий повелитель — звичайна людина, яка дуже маленька перед Аллахом.

— Аллах на небі, — розгнівався Мамай, — і не втручається в земні справи.
Облиш свої вигадки для нерозумних людей.

Похитав дервіш головою:

— Шкода мені тебе.

Надто сміливою була відповідь і вибухнув шахи-хан гнівом:

— Щоб ти мені більше не потрапляв на очі.
Інакше шматки твого тіла я кину на поживу ведмедям.

Поклонився дервіш Мамаю і сказав:

% — Я пам’ятатиму твої слова, не забудь і ти мої, - мовив та й пішов собі.
У багатьох країнах побував після цього дервіш, багато днів провів у дорозі.
Досяг духом високих вершин і забув про немощі тіла.
Навчився нічим не дорожити, і від того, здавалося, став багатим, не боявся сильних і тим став сильнішим від них.
І жалів Мамая, котрий хотів підкорити світ.
Долинали про нього чутки.
Мамаєві війни — як ріка, а ріки не стримати нічим.
І люди перед Мамаєм тремтіли як листя, якому настав час опадати.

— Забув Мамай, що й він смертний, як усі люди, — міркував дервіш.
І не подивувався, коли дізнався, що ханове військо загинуло і лише з небагатьма врятувався Мамай, втікши у південні степи.

— Якщо вб’ють — світ не зодягне печального одягу.

Але не настав ще час.
Мамаю посміхнулося обличчя Аллаха і встиг він дістатися до Кафи.
Там йому обіцяли надати притулок.

Коли прийшов туди дервіш, на базарах і площах говорили про Мамая і про його багатства, заховані в Шах-Мамаї у підземеллях ханської ставки.
Начебто довго Мамаєві раби носили туди скрині зі скарбами і зброєю, і коли засипали вхід, хан наказав убити їх, щоб ніхто не знав, де зариті його багатства.

Ночами до воріт Кафи підходили Мамаєві люди, щоб подивитися, чи не спить варта, а в народі подейкували, нібито задумав Мамай заволодіти Кафою.
І найтемнішої ночі, коли снігова буря загнала всіх до осель, біля фортечної стіни жалібно прокричала сова.
І коли двічі повторився її крик — Мамаєві люди кинулися до фортечних стін.
Та не спала фортечна варта і понищила усіх нападників, усіх, крім одного, який кричав по совиному перед нападом.
Уникнув Мамай смерті і сховався в тайнику водосховища.
І коли, змерзлий і голодний, він тремтів від страху смерті, хтось поворухнувся поблизу.

Погукав Мамай і впізнав голос дервіша, почав молити його про порятунок.

— Ти певно забув, що заборонив мені з’являтися тобі на очі, — сказав дервіш, пригадавши золоте шатро і гнів шахи-хана, а також схилених перед ним вчених і мурз.

Здригнулося від приниження серце Мамая, та, пересиливши себе, він відповів:

— Тоді з тобою говорив повелитель, а тепер просить змерзла, голодна людина.

І виконав дервіш прохання Мамая — вивів його за місто по стічній канаві гірських вод.
Ще й не почало світати, коли підійшли до дороги на ханську ставку.
Мамаю вважалася погоня, і він сказав дервішу:

— Поспішай, чую голоси.
Наздоженуть — вб’ють. - застеріг.

Але вітер доніс із села передсвітанковий крик півня, і дервіш зупинився, щоб звершити намаз.

— Знайшов час молитися, — закричав на нього Мамай і хотів йти далі один.
Та не знав добре дороги і боявся заблукати.

Глянув на нього дервіш.
При ранковому світлі здалося мертвенним обличчя Мамая.
І пожалів він його:

— Моли Пророка послати мир твоїй душі.

І дервіш говорив про те, яка неміцна людська велич і яким безумним є прагнення до неї.
Своїми словами він став ненависний Мамаю, і той не міг далі терпіти приниження.

— Дурний рабе, я вирвав би твій язик, якби був час, — гнівно промовив Мамай.
І, вихопивши ножа, увігнав його в горло дервіша.
Щоб заплутати погоню, зірвав із вбитого одяг і одягнув його на себе.
% З пагорба мчало кілька вершників та їхній ватажок.
Передній, помітивши чоловіка у лахмітті, подумав, що то раб-втікач.
І коли той не зупинився на його окрик, він розтрощив йому палицею голову.
Вранці шахмамайці знайшли обидва трупи.
Один неподалік від одного.
Поховали їх там, де знайшли.

Та, проникнуті покірністю до повелителя, насипали над ним високу могилу, щоб люди не могли потривожити царського праху.

І збереглася Мамаева могила до наших днів, а поряд з нею — могила святого дервіша.

У зимову негоду, коли північний вітер нагонить сніговий буран, краще не ходити повз могилу.
Може налякати зле ведмеже ревіння.
І похолодіти серце від Мамаєвого стогону.
