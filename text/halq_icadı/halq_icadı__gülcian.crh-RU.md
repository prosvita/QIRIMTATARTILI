## ГУЛЬДЖИАН

Къадимий заманларда мемлекетлернинъ биринде бир дев пейда ола.
Дев адий дегиль де, демирден экен.
О дешетли сесинен айкъырып, афан-туфан котерип, мемлекетлернинъ башына мисли корюльмеген фелякетлер кетире.

Адамлар девни ольдюрмек къарарына келелер.
Олар эллерине къазма курек, балта алып, дев авына чыкъалар.
Лякин вуджуды демирден олгъан девге ич бир шей япып оламайлар.

Бундан сонъ чал сакъаллы къартлар адамларнынъ авалесинен падишанынъ узурына келелер.
Къартлардан бири:
— Падиша азретлери, умметинъиз башына фаджиалы аллар кельмекте.
Мемлекетимизде пейда олгъан демир дев багъчаларымызны, экинлеримизни таптады, сувларымызны ичип къурутты!
Балачагъамыз ашсыз-сувсыз къалды, — дей.

— Ойле экен, не ичюн девни ольдюрмейсинъиз? — деп сорай падиша.

— Падиша азретлери, эллерине силя тутмагъа чареси олгъан адамларнынъ эписи девге къаршы чыкътылар.
Лякин дев демирден олгъаны ичюн оны ольдюрмекнинъ чаресини тапамадылар.

Падиша юмругъыны кокюсине урып:

— Мен о девге дюньянынъ къач буджакъ олгьаныны косьтеририм! — дей.

Девге къаршы аскер топлай.
Лякин оны енъип оламай.
Демир дев аскерлерни тар-мар этип ташлай.

Бундан сонъ къарт везирлерден бири падишагьа шойле дей:

— Падиша азретлери, биз девни ольдюрип оламамыз, чюнки о демирден.
Оны тек атешке иритип ёкъ этмек мумкюн.
Бу ишни мемлекетимизде яшагьан бир къарт демирджи япабилир.

Падишанынъ эмиринен демирджини сарайгьа алып келелер.

— Сен меним падишалыгъымда пейда олгъан демир девни иритмек керексинъ, — дей падиша къарткъа.
— Санъа къыркъ кунь мулет!
Эгер эмиримни эда этсенъ, иритильген демирнинъ эписи сенинъ олур.
Барып да къыркъ куньде девни иритмесенъ, башынъ кесиледжек!

Заваллы къарт падишанынъ залым эмирини озюнинъ бирден-бир къызы Гульджиангьа келип айта.
Баба-бала къасеветке далалар.

Демирджи алкъа ве зынджырлар япа.
Дев сыгъаджакъ къадар терен оджакъ къаздырып, этрафына таштан дивар чектире ве якъарлыкъ азырлай.
Лякин бутюн чарелер корюльгенине бакъмадан, баба-бала демир дев ирийджегине озьлери де инанмайлар.

Геджелернинъ биринде Гульджиан «Бабамнынъ джаныны насыл этип къуртарсам экен» деп ойлана ве «Дертке дерман» дагъына барып, имдат сорамакъ къарарына келе.
Эм шойле де япа.
Эрте танъда юкъуда олгъан бабасына дуйдурмадан, дагъ этегине келе.
Гульджиан шу дагъ огюне тиз чёке ве:

— Эй къудретли «Дертке дерман» дагъы!
Бу дюньяда екяне бабамны олюмден къуртармагъа ярдым эт! — дей юректен.
Шу ань дагъ кенарындаки къувуштан:

— Демир девни иритмек ичюн атешке инсан къаны тёкюльмек керек! — деген сес эшитиле.

Къыркъынджы куню авджылар демир девни тузакъкъа тюшюрелер.
Оны зынджыр ве алкъаларнен багълап, оджакъны туташтыралар.
Лякин демир девге атеш де тесир этмей.
Аксине, о бирден силькинип, зынджыр ве алкъаларны къогъара да къачмагъа азырлана.
Шу вакъыт дивар устюнден оджакъкъа агъач ташлап Гульджиан:
— Эльвида, бабам!
Эльвида халкъым! — деп озюни атешке ташлай.
Демир дев ирип башлай.
Бойле этип, Гульджиан бабасыны олюмден, халкъны демир девнинъ хышымындан къуртара.
