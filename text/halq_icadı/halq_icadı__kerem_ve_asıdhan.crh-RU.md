## КЕРЕМ ВЕ АСЫЛХАН

Эски заманда бир падиша олгъан, онынъ эвляды олмагъан.
Ольсем ериме, тахтыма отураджакъ кимсем ёкъ, деп падиша пек чокъ къаарь-къасевет чеке экен.
Падишанынъ хазинедары бир эрмени кешиши олып, онъа падиша чокъ урьмет эте ве базы бир муим укюмет ишлерини онынънен кенъешмеден япмай экен.
Бу кешишнинъ де эвляды олмайып, о да апайынен берабер бала дердинде экен.

Куньлерден бир кунь падишанынъ къадынынен кешишнинъ къадыны багъчагъа кезинмеге чыкъалар.
Оларгъа акъ сакъаллы бир дервиш расткеле.
Къадынлар онъа озь дертлерини айтып садакъа берелер, мурадларына иришмек ичюн бир дуа этмесини истейлер.
Дервиш оларгъа бир алма берип:
— Буны дёрт болип, акъайларынъызнен берабер къошулышып ашанъыз, иншалла, мурадынъызгъа ириширсинъиз, — деп дуа эте.
Балалар экиси де огълан, яки экиси де къыз олса, эки къардаш киби олсунлар, амма бири огълан, бири къыз догъса, экисини бири-бирине эвлендирирсиз, — деп козьден гъайып ола.

Къадынлар дервишнинъ айткъаны киби япалар.
Арадан белли бир вакъыт кечкен сонъ, падишанынъ къадыны бир огъул, кешишнинъ къадыны бир къыз догъура.
Огъланнынъ адыны Амет бей, къызнынъ адыны Къарасултан къоялар.
Севинген падиша бу мунасебетнен буюк той-дюгюн ве шенълик яптыра.

Кель заман, кет заман, арадан 14 йыл кече.
Огъланнен къыз мектепте окъугъанда, гизлиден гизли бири-бирине гонъюль берип, севишмеге башлайлар.
Буны дуйгъан кешиш тюрлене, къызыны падишанынъ огълуна бермемек ичюн чарелер арай.
Озь башына хаял дерьясына далып, «меним диним христиан дини, огълан исе мусульман дининде.
Къызымны гъайры динлиге бермек, динимизге, шериаткъа уймай — гунадыр.
Не ичюн буны мен эвельден тюшюнмедим», — деп, папаз пешман ола.
Тап сонъунда хазинедарлыкътан чыкъып, башкъа бир мемлекетке къачмакъ фикрине келе.
Падишанынъ узурына барып, къартлыгъыны, кейфсизлигини огге сюрип озь вазифесинден бошатылмасыны риджа эте.
Падиша оны бу къарарындан вазгечтирмек истесе де, къандыралмагъан сонъ, зорламай.
Кешиш де вакъытыны кечирмей, башкъа бир ерге кочип кете.
Къызнен корюшалмагъан падиша огълунынъ алы мушкюллеше.
Тамагъына аш, козюне исе юкъу кирмей. 
Софу деген мектеп аркъадашы онынъ гонълюни котермек ичюн, яйлягъа чыкъмагъа, ав авламагъа чыгъыра.
Олар дагъгъа чыкъалар.
Падиша огълунынъ авджы къыргъыйы бир къуш артындан къувып, буюк бир багъча ичине кирип кете.
Олар къушнынъ артындан кетер экенлер, кешиш яшагъан ерге барып чыкъалар.
Бу багъчада о севгилисини коре.
Кешишнинъ къызы сескенип, къоркъып:

— Бабам мени къафесте туткъандай тута, ич бир ерге чыкъармай.
Ялварам санъа, эгер мени севсенъ, кель манъа керем эйле (мени аджы), мында чокъ эгленме, тез савуш.
Бабам корьсе, сонъ бир даа бизге корюшмек къыйын олур, — дей.

— Яхшы, мен сенден ич айырылмакъ истемесем де, шимдилик озь башынъа баракъайым.
Амма сен де менден не ичюн къачкъанынъны айт.
Бельки, энди мени севмейсинъдир? — деп сорай огълан.
Къыз джевап бере:
— Ёкъ, мен сени эвелькиси киби севем.
Мени мында бабам алып къачты.
Шимди экимизни корьсе, кене башкъа бир ерге алып къачар.

— Ойле исе, санъа керем эйлеп, мен бу ерден савушайым, чюнки сен: «Кель манъа, керем эйле», — дединъ.
Онынъ ичюн энди меним адым Керем олсун.
Бу ерге къачкъанынънынъ аслыны айткъанынъ ичюн, сенинъ адынъ Асыл олсун,— дей огълан.

Иште, Амет бейнен Къарасултаннынъ адлары Асыл-Керем олып къалмасынынъ себеби шу экен.
Керем Асылнынъ янакъларындан оперек, ведалашмакъ истей, лякин Асыл утанып шу бейитлерни сёйлей:

Не кезерсинъ мелюль-мелюль бу ерде,
Аман, Керем, мени рисва эйлеме,
Бени санъа къысмет этмиш Ярадан,
Аман, Керем, мени рисва эйлеме.
Ич олурмы бураларда ойле иш,
Кешиш бабам дуяр, идер тефтиш.
Тоймадан опь юзюмден, къалкъ савуш,
Аман, Керем, мени рисва эйлеме.
Агъа Керем, паша Керем, ян Керем.
Асыл олсун санъа къурбан, джан Керем.
Аман, Керем, мени рисва эйлеме.

Кезинтиден къайтып кельген сонъ, Асылны эр кунь корьмекнинъ чареси олмагъанындан, ашыкълыкъ яныгъы Керемнинъ алыны феналаштыра.
О, кунь-куньден аза-тоза, сарара-сола.
Бу алны бабасына хабер этелер.
Бабасы Керемни чагъыртып:

— Огълум, хайыр ола.
Бу не ал, не перишанлыкъ?
Сёйле, бакъайым, не дердинъ бар?
Дердини сакълагъан — дерманыны буламаз, — деп сорай.

— Мен дердимни тильнен сёйлемем, тельнен сёйлерим, — дей Керем ве бир саз кетирмелерини риджа эте.
Сазны къолуна алгъан сонъ, бабасына шу бейитлерни айта:

Кешиш багъчасында бир гузель корьдим,
Акълыма башымдан алды, не чаре,
Тарамыш зюльфини, дёкмиш юзюне,
Башымы севдае салды, не чаре.
Бен билъдим, о кешишнинъ къызыдыр,
Саарьде чыкъмыш танъ йылдызыдыр.
Дарылмыш гузель банъа кусьмишдир,
Алымдан бильмезсинъ, не чаре.
Гуль далында бульбуль япар ювалар.
Этрафнынъ дюльберлерин йыгъсалар,
Буламазлар онынъ миелин, не чаре.

Падиша кешишни чагъыртып, онынъ къызыны огълуна бермесини истей.
Онъа дервишнинъ айткъанларыны хатырлата.
Амма кешиш динлери, миллети башкъа олгъаныны, буны эвельден тюшюнмегенини ортагъа сюрип, бу оладжакъ шей дегиль, бутюн мал-мулькюмни алынъыз, ялынъыз къызымдан вазгечинъиз, деп ялвара.
Папаз къызыны озь разылыгъынен бермеге истемесе, падиша оны зорнен аладжагъыны бильдире.
Лячаре, папаз айнеджиликке баш урып, той тедариги ичюн падишадан бир-эки ай муддет сорай.
Падиша разы ола, амма огълуна бир нишан юзюги берип, къызыны огълуна нишанлап кетмесини талап эте.
Кешиш де якъасыны тез къуртармакъ ичюн, нишан алып, нишан берюв адети япылгъанынен, шеэрден чыкъып къача.
Нишан муддети кечкен сонъ, той башламакъ ичюн, падиша огълуны, онынъ досту Софуны къач кишиге къошып, той башланаджагъыны кешишке хабер этмеге ёллай.
Ёлда оларгъа папазнынъ яшагъан еринден бир-эки ёлджу расткелип, бир къач кунь огюне папаз къорантасынен бирден ёкъ олып кеткенлерини айталар.
Буны эшиткенинен, Керем аркъадашларына, сиз яваш-яваш келе турунъыз, мен эвель барып, ишнинъ асланы билейим, деп атыны чаптырып кете.
Кешишнинъ къонагъында еллер ойнагъаныны корип, бельки Асылымны кене анавы багъчада тапарым, деп догъру кешишнинъ багъчасына бара, амма оны тапалмай.
Багъчаны араштырып юрьгенде, бир гузель кёшкнинъ ичинде пенджере пердеси артындан Асылгъа бенъзеген бир къызны коре.
«Бакъ сен, бу бивефа яре перде артындан бени сейир этип зевкълана экен», — деп къызгъа шу бейитлерни айта:

Эля козълю, назлы дюльбер,
Мейлинъи бу яна дёндюр,
Эвель беним идинъ эй, анбер!
Илинъми олдынъ, илинъми олдынъ?
Пенджерее чекмишсинъ перде,
Сен огъраттынъ бени дерде.
Бен гидерсем, сен бу ерде
Къалурмы олдынъ, къалурмы олдынъ?

Къыз Керемге янълышкъаныны, онынъ арагъан Асылысы олмагъаныны анълата.
Керем янълышкъаныны анълап, шу бейитлерни айта:

Кешиш багъчасына кельдим,
Корьдим назниним китмиш.
Багъ козюме хор корюнди,
Салынып кезеним китмиш.
Бакъам къашына, козюне,
Джанмы даяныр назына,
Сия зульфин ма юзюне,
Тараюп докеним кишмиш.
Варайым, къандан арайым.
Назлы джемалын корейим.
Коксюме ханджер урайым,
Севгили джананым китмиш.
Ярем бою бенъзер фидана,
Янар атеш салды джана,
Бен арарым яна-яна,
Ах, беним джананым китмиш.
Не ерде олдугъын бильмем,
Булам сени сонъра гюлем.
Къой, эджелим кельсин олем,
Медет! Асылханым китмиш.

Софу аркъадашы оны бу алда корип, эвге къайтмасыны ялвара.
Керем онынъ ялвармасына къаршы кене бейитлер айта.
Зорнен Керемни эвге алып къайталар.
Ана-бабасы оны бу севдалыкътан кене вазгечтирмек истейлер.
Асылхан олмаса, башкъасы олур, санъа истеген къызынъны алып берейик, деселер де, Керем Асылдан башкъасыны алмайджагъыны, Асыл къайда кетсе, онынъ артындан кетеджегини айта.
Лячаре ана-бабасы разы ола, тез къайтып кельмесини риджа этелер.
Керем Софу достунен берабер атланып, кешишнинъ пешине тюшелер.
Кешиш исе шеэрден-шеэрге, виляеттен-виляетке къачып юре.
Керем де оларнынъ пешинден къалмай.
Энъ сонъунда кене бир виляетке баргъанда, о виляетнинъ бейи Керемнинъ бабасынынъ досту олып чыкъа.
Керемни эвинде мусафир эте.
Онынъ дердини, Асылнен экиси бири-бирини севгенлерини анълай, кешишни туттура ве къызны Керемге зорнен никях эттирип бердире.
Кешиш Керемден ачувыны алмакъ ичюн, къызына тылсымлы бир фистан багъышлап:
 «Мени бабам, деп сайсанъ, буны киев киреджек геджеси киерсинъ.
Керемнинъ санъа джандан ашыкъ олгъаныны бильмек истесенъ, фистаннынъ дёгмелерини, сазыны чаларакъ, чезмесини истерсинъ»,— дей.
Къызы разы ола.
Киев кирген геджеси Асыл Керемге:

— Къана бакъайым, эгер манъа джандан ашыкъ олсанъ дёгмелерини тельнен чез, — дей.

— Мен буны санъа анамдан-бабамдан, эвимден-илимден айырыларакъ, сенинъ пешинъден гъурбетликте шеэрден-шеэрге, виляеттен-виляетке юрмекле тасдикъ эттим, буны бир даа сазымнен косьтерейим, — деп Керем чалмагъа башлай.
Фистаннынъ дёгмелери юкъарыдан ашагъы къадар чезиле, ялынъыз бир дёгме къалгъанда, фистан кене дёгмеленмеге башлай.
Чокъ керелер шойле текрарлана.
Керем: «Ах, яндым»,
— деп бир дертли «ах» чеке, агъзындан бир алев пейда олып шу алевде янып куль ола.
Асыл да япкъан ишине пешман ола, янып-якъылып, кендини шу алевге атып, туташып яна, о да куль ола.
Виляетнинъ бейи буны эшитип, кешишни бу джинаети ичюн дарагъачкъа астыра.
Дестан шунынънен бите.
