## ТУВАРДЖЫНЫНЪ АКЪЫЛЛЫ КЪЫЗЫ

Куньлерден бир кунь падишалардан бири халкъны топлап:

— Дюньяда къаттыдан къатты, кучьлюден де кучьлю, татлыдан да татлы недир? — деп сорай.

Падиша бу суаллерге догъру джевап берген адамгъа буюк бахшыш адай.

Озюни эр кимден акъыллы деп сайгъан баш везир:

— Падишам, демир эр шейден къаттыдыр, арслан эр кестен кучьлюдир, шекер эр шейден татлыдыр, — дей.

Падиша бу джеваптан къанаатленмеген.
Онынъ янына шу везирден башкъа даа чокъ адамлар келип, суаллерге озьлериндже джевап берелер.
Лякин падиша кимсенинъ айткъанына къанмай.
Бу хабер энди аман-аман эр ерге джайрай.
Узакъ койлернинъ биринде яшагъан бир туварджы да падишанынъ бу суалини эшите ве келип озь къорантасына айта.
О туварджынынъ он алты - он еди яшларында дюльбер бир къызы бар экен.
Бу къыз падишанынъ суалини эшиткенинен, бабасына:

— Бабам, мен бу суаллерге джевап берейим.
Лякин сиз падишагъа барып айткъанда, падиша «буны кимден огрендинъ?» — деп сораса, меним айткъанымны айтманъыз, озюм тюшюнип таптып, дерсинъиз,— дей.

Бабасы:

— Я падиша къабул этерми, къызым? — дегенде.

Къызы:

— Къабул этер.
Тек сиз меним айткъанымны айтмазсынъыз, — дей.

Туварджы, къызынынъ айткъанына разы олып:

— Айды, айт бакъайым, — дей.

Къыз джевапларыны айтып башлай: — Дюньяда, къаттыдан къатты — атнынъ туягъыдыр.
Кучьлюден кучьлю — ельдир, татлыдан да татлы — тильдир.

Бабасы буларны эзберлеп, падишагьа кете.
Изин алып, онынъ узурына кире де:

— Падишам, эмир этсенъиз сизинъ суаллеринъизге джевап берир эдим, — дей.

Падиша:

—Къана, айт туварджы — деп разылыкъ эмирини бере.

— Падишам, дюньяда къаттыдан къатты — атнынъ туягъыдыр, кучьлюден кучьлю — ельдир, татлыдан татлы тильдир, — дей.

Падиша туварджынынъ джевапларындан къанаатленип:

— Бу джевапларны санъа ким огретти.
Сен оларны къайдан огрендинъ? — деп сорай.

Туварджы озю бильгенини, озю тюшюнип тапкъаныны, ич бир кимсенинъ огретмегенини айта.
Амма, падиша онъа инанмакъ истемей, «эгер сен догърусыны айтсанъ, санъа алтын багъышларым» —дей.
Къарт, падишанынъ зорлагъанына даяналмайып, догърусыны айтмагьа къарар бере.

— Догърусыны айтсам, бу джевапларны манъа къызым огретти,— дей.

Падиша туварджыгъа бир торба алтын бере де, къызыны сарайгъа кетирмесини эмир эте.
Туварджы эвине къайтып, къызына падишанынъ эмирини бильдире.
Амма къызы кетмеге разы олмай.
Туварджы падишагьа барып.
Къызынынъ кельмек истемегенини айта.
Падиша къызгъа везирини ёллай.
Онынъ макъсады шу акъыллы къызны озюне къадын этип алмакъ экен.

Везир туварджынынъ эвине барып.
Къызгъа:

— Къызым, падиша азретлери санъа эвленмек истей, сен пек бахтияр оладжакъсынъ, — дей. — Сен падишагьа бармакъ керексинъ.
Падишагъа ред этмек олмаз, сен ич бир шейсиз бу ишке разы олурсынъ.

Къыз:

— Яхшы, лякин меним падишадан истеклерим бар.
Эгер падиша оларны ерине кетирсе, мен онъа бармагъа разылыкъ беририм, — дей.

Везир:

— Не истеклернинъ бар, къызым? — дей.
Къыз:

— Падишагьа барсанъыз, айтынъыз, о манъа: он беш бала, йигирми дживан, отуз дели, къыркъ акъыллы, элли къоюн, алтмыш таякъ, етмиш тавукъ, сексен сыгъыр, докъсан папий, юз йымырта берсин.
Мына меним падиша дан истеклерим булардыр, — дей.

Везир:

— Эй, къызым, бойле уфакъ-тюфек шейлерни тапмакъ падиша ичюн зор иш дегильдир, — дей де, шу ерден чыкъып кете.

Везир падишагьа барып,
къызнынъ истеклерини айта.
Падиша истеклернинъ манасыны анълай.
О, туварджынынъ къызына ачувлана, лякин везирге ич бир шей айтмай.

Везир, шимди падишанынъ эмири олур — деп беклеп тура, амма падиша ич бир джевап бермей.
Везир бунъа раатсызланып, бир даа падишагьа бара.

— Падишам, сиз бу шейлернинъ чаресини тапмайсынъызмы ёкъса?
О, бир къыйын шей дегиль де, мен буны озь бойнума алайым, — дей.

Падиша даа зияде ачувланып:

— Сен асыл да бу лафларнынъ манасыны анъладынъмы? — деп сорай.

Везир

— Бу лафларнынъ манасы ойле агъыр дегиль де, гъалиба, падишам, — дей.

Падиша:

— Сен отур да, динъле, анъларсынъ, — дей.

Везир отурып падишаны динълей.

Падиша:

— Он беш бала дегени — он беште бала эдинъ демектир.
Йигирми дживан дегени — йигирмиде дживан эдинъ демектир.
Отуз дели дегени — отузда деликъанлы эдинъ;
 къыркъ акъыллы дегени — къыркъта акъылбалигъ олдынъ, элли къоюн дегени — эллиде къойдайын ювашландынъ;
 алтмыш таякъ дегени — алтмышта таякъны элинъе алдынъ;
етмиш тавукъ дегени — етмиште тавукъ къадар такъатынъ оладжакъ;
сексен сыгъыр дегени — сексенде сыгьыр киби матювлешеджексинъ;
 докъсан папий дегени — докъсанда папийдайын кепек ашайджакъсынъ;
юз йымырта дегени — юзге киргенде йымырта киби тез гъайып оладжакъсынъ демектир.
Бу лафларынен о, манъа кельмек истемегенини бильдирген, — дей.

Падиша бу сёзлерни айткъаны киби бир даа къашларыны сыта ве везирине хатып этип:

— Сен, къабакъбаш бу сёзлернинъ манасыны анъламадынъмы — дей.

Везир исе, адий бир туварджынынъ къызындан биле акъылсыз олгъаныны анълап:

— Энди анъладым, падишам, — дей де, утангъанындан, ер ярылса, ернинъ тюбюне кирмеге разы олгъан дереджеге келе.


