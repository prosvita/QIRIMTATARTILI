## АРЗЫ ВЕ ГЪАМБЕР

Бир вакъытлар бир падишанынъ Арзы деген къызы олгъан.
О къыз бой-постунынъ тюзгенлиги ве бет-сымасынынъ дюльберлигинен нам чыкъаргъан.
Бу къызны бабасы Темирбек ве анасы Бек Султан джанларындан зияде севелер.
Яман козьлерден сакъынып, оны эки къатлы сарайнынъ айры бир козюнде туталар.

Арзы оськен сайын даа зияде дюльберлеше, чырайы айнынъ он дёртюни анъдыра.
Бу дживан къызнынъ намы тыш мемлекетлерге де даркъай.
Кемалына етишип кельген бу къыз артыкъ янъгъызсырап башлай ве къафестеки къуш киби къайда урунмасыны бильмей.
Бу чагъларында одасынынъ чильтерлери арасындан онынъ козьлерине асма къую башында огърашкъан дызман бир яш чалына.
О исе, хызметчилик япкъан Гъамбер деген корюмли бир яш экен.
О, бутюн вакъыт шу падишанынъ сарайында хызмет эте ве онынъ йылкъыларыны бакъа экен.
Ойнакъ къунан-дёнен айванларны огюне алып, сюрюнен къулан чёллерге айдай, вакъытынен оларны сарай къаршысындаки къуюдан сувара экен.
Гъамбернинъ чевик арекетлери Арзынынъ бакъышларындан къуртулмай, татлы сесли эзгилери исе къулакъларына хош келелер.
Арзы оны динълемеге, йигитнинъ арекетлерини козетмеге севе.
Бойле бир табиий дуйгъунынъ пейда олмасы ичюн сед ве сынъыр деген шей олмай экен.
Гъамбер, хызметчи олса да, Арзынынъ козюне баарь кунешининъ алтында чёллерде осип-ачкъан чечекдай дюльбер ве муляйим олып корюне.
Бу дуйгъуны енъалмагъан къыз хызметкяр къадынны ёллап, Гьамбернинъ къолларынен къуюдан чыкъарылгъан къопкъадан тазе ве салкъын сув алдырта ве оны буюк зевкънен бал-шербет киби иче.

Арзыны сарып алгъан бу дуйгъу яваш-яваш Гъамберге де кече.
Бир кунь хызметкяр къадын къолундаки алтын мешребенен сув алмагъа кельгенде, Гъамбер:

— Вай, джаным анай, балкъ-балкъ эткен мешребеден мен де сув ичер эдим, — дей.

— Ёкъ, — дей хызметкяр къадын. — Арзы дан изин алмайтура бу алтын мешребени кимсенинъ къолуна туттурмагъа джесарет эталмайым.

Къадын Арзыгъа сув кетирип бергенде, Гьамбернинъ деминки истегини бильдире.
Буны эшиткен Арзы:

— Вай, не бар онда, барсын ичсин даа, — деп къаршы чыкъмагъаныны анълата.
Эртесине Гъамбер сув янына йылкъыны айдап кетиргенде, о ерге хызметкяр къадын да келе, Арзы озь мешребесинен онъа сув ичмеге мусааде эткенини айтып, мешребени онъа узата.
Гъамбер мешребени толдурып, сув иче.
Дудакъларыны ондан зорнен ала.
Къадынгъа дуйдурмайып, озь пармагъындаки юзюгини мешребенинъ тюбюне ташлай.
Хызметкяр къадын, мешребени сувнен толдурып, Арзыгъа алып кете.
Арзы сув ичкенде, онынъ тюбюндеки юзюкни эслей.
Гъамбернинъ тюсю деп, оны пармагъына такъа.
Экинджи кересинде исе Арзы да озь пармагъындаки эльмаз таитлы алтын юзюгини мешребенинъ тюбюне ташлап, хызметкяр къадынгъа узата ве салкъын сув кетир, деп эмир бере.
Къадын ич бир шей абайламай.
Къую янында йылкъыларыны суваргъан Гъамбер кене де бу мешребеден сув иче ве ичиндеки юзюкни алып сакълай.
Бойлеликнен, Арзынен Гъамбер арасында эки тарафлы севги багълана.
Къызынынъ гуль киби ачып, дживан чагъына кельгенини корьген Темирбек озюне ляйыкъ ве мунасип бир киев сайламакъ ичюн, чет падишалыкъларгъа хабер ёллай.
Белли бир куньде ханзаделер ве тёрелерден энъ корюмли йигитлернинъ сарайгъа чагъырылгъаныны илян эте.
Озь севдалыгъыны енъалмагъан Гъамбер исе, йылкъыларыны сувармакъ ичюн, къую янына айдап келе ве татлы сеснен йырлай:
Къара тайлар, ала тайлар,
Май тогъайда отлайлар.
Айырма мени Арзы досттан Эй, джаным, Бек Султан!
Гъамбернинъ бу эзгиси Арзынынъ къулакъларына чалына ве юрегинде Гъамберге олгъан севги учкъунлары алевлене.
Арзы бу йылкъыджыгъа аш-сув ве бувулдыкънен къатыкъ кетирген къадын вастасынен, сарайда отькериледжек «киев сайлав» мерасими акъкъында хабер ёллай ве «азырлансын», деп айттыра.
Гъамбер эрте ярыкъ чобанларгъа чапа, олардан бир къой алып соя, этини оларгъа къалдыра, тересини исе озюне ала.
Оларнен урбасыны да денъише.

«Киев сайлав» мерасими оладжакъ куню къыркъ падишалыкътан, мына санъа, деген корюмли йигитлер, янларында къудалары ве векиллеринен бирликте, Темирбекнинъ къоджаман сарайы огюндеки буюк мейданлыкъны толдуралар.
Эвеллери бойле шенъ-шераметлик, оюн-кулькю корьмеген бу мейданлыкътан этрафкъа зурна ве давул сеслери янгъырамагъа башлай.
Мусафирлер къавалты башында сыйлашмакъталар.
Гъамбер исе йылкъы ичинден озюнинъ энъ зияде бегенген атына — къотуртайгъа атланып, шу мерасим ерине келе ве козьге чарпмагъан бир чет ерде беклеп тура.
Арзыгъа озюнинъ мында олгъаныны къамыштан ясалгъан къавалыны чальш бильдире.

Чагъыртылгъан йигитлерге къавалты зияфети биткен арада, Темирбек бу яшларгъа мураджаат этип: — Озюне ишангъан йигитлер сарай огюнден ат устюнде учь кере кечсинлер.
Ким де Арзынынъ козюне арув корюнсе, «алтын алма»ны онъа атаджакъ ве о йигит севги къазанаджакъ.
Ким де «алтын алма»ны манъа кетирсе, киевим де о оладжакъ!
Айды, арекет этинъиз! — дей.
Озьлерине буюк бахт сынагъан бу йигитлер йылтыравукъ ве зийнетли урбалар ичинде, ойнакъ атлар устюнде бирер-бирер сарайнынъ огюнден кечелер.
Лякин бу къыркъ яштан ич бири Арзынынъ козьлерине арув корюнмей, ич олмаса, онынъ юзюнде азачыкъ кулюмсирев алямети догъурмай.
Бу яшлардан ич бири «алтын алма»ны къазанмай.
Йигитлер асабийлешелер ве озьара давалашалар.

Шу арада къотуртайны ойнакълатып, мейдангъа Гъамбер чыкъмасынмы?!.
Арзы онынъ ким олгъаныны шу саат таный, текрар отьмесине биле ёл къалдырмай, бу йигитке «алтын алма»ны багъышлай.
Гъамбер алманы ерге тюшюрмей, авада тутып ала, багъырына баса.
Усть-башы корюмсиз бу йигитнинъ ким олгъаныны кимсе танымай.

Бу вакъианы корьген Темирбек ачувлана.
Къызнынъ анасы Бек Султан бике да козьяшларыны тутып оламай.
Ондай ёкъсул ве онъмайджакънынъ биреви бизим киевимиз оладжакъмы, деп алекет котерелер.
Темирбек исе:

— Тут да кетиринъиз оны манъа!
Энъ къатты джезагъа укюм этеджекмен.
Ким де оны тутып кетирсе, онъа къызымны берем ве яры падишалыгъымны багъышлайым, — деп эмир бере.

Гъамбернинъ пешинден къувмакъ истеселер де, о энди чокътан къулан чёльнинъ бир четине барып етишкен, убаларыны денъиштирип, не бар, не ёкъ, йылкъы пешинден юре.
Оны эльге кечирамайлар.
Бир кунь йылкъы бакъып юргенде, Гъамбернинъ янына юксек къаядан энип бир къартанайчыкъ келе ве:

— Огълум, мына сынъа менден бир наралманен бир нарармут, оларны джойма.
Сенинъ усть-башынъны йылтыратып косьтерирлер.
Къазангъан «алтын алма»нъны пек тут, юзюкни де сакъла.
Башынъа буюк девлет келеджек.
Лякин эр локъманы агъызынъа къапма ве ашама, — деп тенбие эте.
Бу сёзлерни айткъан къартанай кене къаялар арасына синъип кете.
О яшны араштырып тапмакъ ве ким олгъаныны бильме к ичюн, шу орталыкъта айтувлы къурткъаны сарайгъа чагъыралар.
Онъа шу белли олмагъан йигитни тапып, дюнья юзюнден ёкъ этмекни авале этелер.
Къурткъа исе:
— О-о!
Бу айтыладжакъ киби къыйын иш дегиль, — дей.

Къурткъа тюшюне-ташына, сарайда олып кечкен сонъки вакъиаларны башындан сонъуна къадар ольчештире ве, «бу йигит Гъамберден башкъа ич кимсе дегильдир», деген къараргъа келе.
Буны падишагъа бильдирип, о, йылкъыджа яшны гизлиден ольдюрмек чаресини коре.
...Экинджи куню Гьамбернинъ огюне пешкир тёшеп, устюне майгъа къызартылгъан къатламалар, къавурмалар кетерип къоялар.
Къаядан энген къартанайнынъ тенбиесини акълындан чыкъармагъан Гъамбер, оларны ашамагъа джесарет этмей.
Янында тамшана берип тургъан кучелекке бир къатлама бере.
Бу айванчыкъ оны ашагъаны киби, шу ерде юварланып олип къала.
Гъамбер бу ашларнынъ зеэрли хамырдан азырлангъаныны, ве бу иш оны ольдюрмек макъсадынен япылгъаныны, анълай.

Бойлеликнен, къурткъанынъ бу мерамы чул тутмай.

Артыкъ Темирбек шу йылкъыджы яшны узакъ ве ят мемлекетке ёллап ве онынъ ёкълугъындан файдаланып, янъы баштан къудалар чагъырта.

Гъамбер узакъта олса да, бу меселеден хабери ола.
О куню кене де етишип кельмек ве сарай огюндеки мейданда чыкъышта булунмакъ, акъикъий йигитлигини исбат этмек къарарына келе.

Гъамбер сарайгъа бара ве бир талай яшлар ве къудалар кене де азбарны толдургъанларыны коре.
Олар сарай огюнде джильве ве форса сатып юрелер.
Азбардаки о зенгинлер Гъамберни корип мыскъыллай ве, «бу аякъ астында къарышып юрген де ким экен», деп итеклей, оны тепменен ураджакъ олалар.
Буны корьген Арзы: «Онъа тийменъиз!» — деп къычыра ве янындакилерге чевириле де:
— О ким экен, я?
Бир корьсем окюнчли кетмез эдим.
Лякин тек устюндеки урбаларыны денъиштирсин, — дей.

Бу сёзлерни эшиткен ве пек яхшы анълагъан Гъамбер исе:

— Мен урбаларымны атымнынъ янында денъиштирем.
Эгер Арзы мени корьмек истесе, атымнынъ янына кельсин, — деп бильдире.
Арзы озюнинъ бу истегини бильдирип, изин сораткъанда, бабасы:

— Барсын, бакъсын даа...
Санки меним къызымнынъ чуллу-чубурлыгъа бараджагьы бар, — дей.
Арзы атнынъ янына баргъанда, Гъамбер къойнундан наралманен нарармутны чыкъара.
Аман онынъ усть кийимлери йылым-йылым йылтырайлар.
Арзыны да ат устюне ала, къотуртай исе дюльдюль киби учып кете.
Олар чёльнинъ узакъ бир четине келип тюшелер.
Гъамбер севимли атыны отламагъа йибере.
Озю де башыны Арзынынъ тизлерине къойып, бираз юкъламагъа истей ве:

— Меним, севимли достум, бахт йылдызым, эгер мен юкъуда олгъанда, тоз-думан котерип къурткъа келе къойса, сен мынавы ханджернинъ уджлу тарафыны меним кокюсиме догърултып тут, токъал тарафыны исе озюнъе догърулт, — деп тенбиелей.

Къыз исе ернен кокни къаплагъан думанны корьгенде, ханджернинъ уджлу тарафыны озюне тараф тута ве оле.

Юкъудан уянгъан Гъамбер бу этнеджи къурткъанен чокъ тартыша.
Ахыр-сонъу онынъ мийини урып патлатмакътан башкъа чаре тапмай.
Лякин озю де Арзынынъ янында джансыз серилип къала.
Айткъанларына коре, бири-бирине джандан севда бу эки яшнынъ ян-янаша къабирлери устюнде лялелер ве замбакълар ача экен.
Араларында исе, къурткъанынъ мийи тюшкен ерде, балабан бир обур осип чыкъкъан ве Арзынен Гъамберни эбедий бири-биринден айырып тура экен. 
