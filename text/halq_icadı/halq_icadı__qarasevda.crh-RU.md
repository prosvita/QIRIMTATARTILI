## КЪАРАСЕВДА

Таракъташ эфсанеси

ЭЙ, булут, сен дженюп бетке учсанъ, КОЮМИЗНИНЪ устюнден уч, Гуль-Беязгъа Мустафа Чалаш тезден эвге къайтаджакъ, — деп сёйле.
Булут учып кетти, апсханенинъ пармакълыкъларындан олар корюнмез олдылар.

 Мустафа Чалаш бутюн гедже бугъавны къопараджакъ олып чекишти.
Лякин «демир эгевленген ерден къопмаз», дегенлер.

 Эйиси, Мустафа, сен эвге ашыкъма.
Анда Къара мышыкъ, Къарасевда пейда олды, эвинънинъ этрафында долана.

 Амма Мустафа Чалаш апстен къача ве мавы дагълар ичинде гизлене.

 Орман ичинден чокъ вакъыт кете.
Таракъташ энди якъын олгъаныны дуя, болдурды, дагъгъа котерильмек агъыр.

Артындан чанъчыкънынъ сеси эшитиле, сакъчы къувып кельмекте.
Мустафа Чалаш Девлен-дереге тюше, отузлылар онъа Гъайып дере дейлер.

 Къарасевдагъа огърагъанларнынъ эписи мытлакъа мында, озюни асмагъа келе.

 Мустафа Чалаш терекнинъ тюбюнде бир ял алмакъ истей, ята.
Авасы тынчыкъ, амма эр бир япракъ къалтырай, титрей, бир шейлер айта.

 Бельки кузь кельгенини айтадыр, бельки мында кельген инсанны аджыйдыр.

 Авасы эп къызды.
Мустафа Чалаш козьлерини юмды.
О худжур бир тюш корьди.

 Къозлы къарт Аджы Мурат озюнинъ эви огюнде отура экен, салкъын буза иче, нишанлысыны беклей.
Могедекли араба келе, онынъ дёрт кошесинде дёрт йигит сырыкъларгъа багълы йипек басманы могедекнинъ устюнде котерген алда келелер.

 Могедек токътай.
Аджы Мурат йигитлерге бирер алтын ташлай.
Йигитлер сырыкъларны тюшюрелер ве: «Айда!» — деп къычыралар.
Келиннинъ дайысы рузгярдан ельпиреген басманы алып, онъа келинни сара ве эвге алып кире.
Давул, даре патлайджакъ, чалгъы янъгъырай.

 — Айда! — къычыра йигитлер.
Мустафа Чалашнынъ нишанлысы Аджы Муратнынъ къадыны ола.

 Чалылар арасында къара мышыкъ миявлай.
Мустафа Чалаш абдырай, уяна.

 Терек устюнден онъа нефретли козьлер бакъалар.
Амма Чалаш оларны корьмей, юреги сызлай.

 Къарасевда пек якъын келе.

 Мустафа Чалаш йибесини омузына ташлап, дереден чыкъа, Алчакъ-къая, Къуш-къая... — тувгъан дагъларыны корип, енгиллик сезе, кокюс кечире.

 Кунеш батыгъа эне, сыджакъ кесиле, дагънынъ ичи къушларнынъ сеслеринен тола.
Чалаш йырлап башлай.

 — Алчакъ-къая, Къуш-къая, Сарындынъ Алчакъ...
Эмир Эмирасаннынъ къызы памукътан йымшакъ...

 Ярын джумаакъшамы, ярын гедже Мустафа Чалаш нишанлысынынъ пенджересине барып, Гуль-Беязгъа озюнинъ «сыджакъ сёзюни» айтаджакъ.

 «Меним гузелим, мен сени Алланынъ эмиринен севдим.
Сен меним такъдиримсинъ, баш язымсынъ.
Такъдир иле мен сенинъ нишанлынъ олам,» — дейджек.

 Гуль-Беяз да онъа джевап береджек:

 — Сен кельдинъ, демек багъчада гуллер ачкъан, демек багъча мис къокъуй.

 Бу сёзлерден Мустафанынъ юреги де гуль киби ачылыр, чюнки оны гузеллернинъ гузели севе.

 Къаранлыкъ гедже кельди, коктеки йылдызлар янды, вади йде ярыкълар липильдеди.

 Ана байыр, онынъ артында исе Чалашнынъ эви.

 Байырнынъ тёпесинде тиленджи чингене отура, Мустафаны таный:

 — Кельдисинъми?

 Мустафа онынъ янына келип отура.

 — Не хабер бар?

 — Хаберлер бар... — бираз сусып отура, сонъ: «Мына бакъ сен.
Аджы Мурат о къадар бай олып да, тойда манъа эки капик биле бермеди».

 — Насыл тойда? — тааджипленди Мустафа.

 — Гуль-Беязны алды, эки капик бермеди.
Мустафа Чалаш еринден атылып турды, белиндеки къылычы йылтырады.

 — Не дейсинъ?

 Чингене къоркъусындан:

 — Бабанъдан сора, — деди.

 Мустафа Чалаш атешлер ичинде яна.
Келип бабасынынъ къапысыны къакъты, бабасы огълуны танымады, оны насылдыр бир айдамакъ белледи.

 Гуль-Беязгъа севда олгъан огълу делиргенини анълап, бабасы даа зияде къоркъты.

 Мустафа Чалаш эвлеринде геджелемеди, бир-эки йигитни алып, Судакъкъа шарап ичмеге ашыкъты.

Иигитлер магъазнынъ къапысыны бозалар, метийни ачалар, ичелер.
Мустафа Чалаш шарапнынъ ичинде ювуна, къайтарма ойнай, къылычнен озь кокюсини яралай, аркъадашлары онъа хиянетлик япмасынлар деп, оларгъа озюнинъ къанындан ичире.

Сабасына исе Судакъта ве Таракъташта, эр кес Мустафа Чалашнынъ къайткъаныны ве о къарасевдагъа огърагъаныны эшитти.
Бу хабер Аджы Мурат яшагъан Къоз коюне барып етти.
Аджы къоркъугъа далды.

— Къарасевдагъа огърагъан инсан нелер япмаз, дейсинъиз?! — Гуль-Беязны ичери одагьа къапады, озю исе азбаргъа чыкъмагъа къоркъып отурды.

 Не къадар отурмакъ мумкюн?
Куньлернинъ биринде койнинъ четиндеки багъына барды.
Оны танымады.
Кимдир бутюн юзюмлерини кесип чыкъкъан.

 Аджы Мурат бу хиянетнинъ ким экенини аман анълады ве хызметкярыны полиске ёллады.

Андан гедже къайтып кельген хызметкяры къапыны къакъты.

Аджы Мурат турып къапыны ачты, бакъса не корьсин, онынъ къаршысында хизметкяры дегиль де, Мустафа Чалашнынъ озю тура.

 — Къарт, меним нишанлымы къайтарып бер, — дей о.
Аджы онынъ аякълары астына йыкъылып:

 — Мен сенинъ къайтып келеджегинъни бильмедим.
Энди исе Гуль-Беязнынъ озю къайтмагъа истемез.

 — Ялан айтасынъ, къарт! — деп къычырды Мустафа худжур сеснен: — Чагъыр оны мында... Къарт арт-артына чекильди ве къадынынынъ одасына сокъулды.
Пенджереден багъырып, къомшуларыны уятты.

 Адамлар чапышып кельдилер.

 Мустафа Чалаш атыны чаптырып, Къоздан гъайып олды, онынъ артында исе, эгер устюне, Къара мышыкъ ерлешкен эди.

 Энди къара мышыкъ эр вакъыт онынънен берабер.
Геджелери Мустафа мышыкънен лаф эте, акъыл таныша.

 О къарасевдагъа акъыл огрете:

 — Къозгъа, Гуль-Беязгъа бар, къарт хасталанды, нишанлынънен корюшмеге кедер этип оламайджакъ, — дей.

 Мустафа онынъ чуллу урбаларыны алып, онъа озюнинъ яхшы урбаларыны бергенде, тиленджи чингене пек тааджипленди.

 — Сенинъ чул-чубурынъ манъа алтындан да паалыдыр, — деди Мустафа.

 «Керчектен де Къарасевда.
Бир тамам чылдыргъан», —деп тюшюнди чингене.

 Мустафа Чалаш чингененинъ урбаларыны кийип, элине таякъ алды, къарт киби къамбурланып, Къозгъа — тиленджи — лик япмагъа кетти.

 Кимиси отьмек бере, кимиси капик.
Мустафа Аджы Муратнынъ къапысына кельди.
Аджы Мурат хаста ята.
Гуль-Беяз исе къапы огюнде янъгъыз отура.
Мустафа Чалаш онъа къолуны узатты, Гуль-Беяз онынъ къолуна капик ташлады.
Мустафаны танымады.

 Онынъ юреги сыкъыла, Къарасевда тырмалай.

 — Мустафа Чалашны унуттынъмы?

 — Атылан окъ кери дёнмез, — деп башыны саллады Гуль-Беяз.

 — Унуттынъ, демек, — къычырды Мустафа ве пычакъкен онынъ устюне атылды.

 Лякин Гуль-Беяз къачып етиштирди ве ичери кирип кетти.

 Иште, о вакъыттан берли Судакъ ёлларында ёл басувлар олып тура.
Мустафа Чалаш кимнинъдир малына къастлыкъ япмагъан геджеси олмай.
Оны акимлер къыдыралар, якъын бир ерде гизленгенини билелер, амма эльге тюшюрип оламайлар.

 Чалаш тек зенгинлерни талай, хырсызлагъан шейлерини фукъарелерге бере.
Таракъташлылар оны къолларындан кельген и къадар къорчалайлар.

 — Эписи бир, тезден Девлен дереге кетеджек.

 Эм ойле де олды.
Мустафа Чалаш Девлет дереге кетти.

 Усть-башы урьян-пурьян; пайнозю къалды, аркъадашлары оны ташладылар, онынъ акъылдан азгъаныны дуйдылар.
Энди тек геджелери дегиль, бутюн кунь девамында Мустафа Къара мышыкънен лаф эте.
Сарарып къалды, аш ашамай, атешли козьлерини корьсенъ, дешет сарып алгъан.

 Мустафа Девлет дереде, бастырыкътан къачкъанда раатлангъан терегининъ тюбюнде ята.

 Мас-мавы кокнинъ тюбюндеки къая юкълай, Мустафа да юкълайджакъ ола.
Лякин юкълап оламай.
Онынъ ичи-багъры яна, къуругъан дудакълары къыбырдана, озюнинъ къайда олгъаныны анълап оламай.

 Онынъ янына учь буюк эмен келе, олардан бири Мустафанынъ башына таякънен ура...

 — Бойнуны бур, — ачувлана Аджы Мураткъа бенъзеген экинджи къарт эмен.

 Учюнджи эмен онынъ аягъы астындаки ташны уйтеп йибере, Мустафа Чалаш авада салланып къала.

 Отузлылар Мустафаны тапкъанда, о даа сагъ эди, амма олар оны абрадылар.

 — Отузлылар ярамазлар, эр вакъыт ойле япалар, — деп Къозлылар Чалашны аджыдылар.

 — Керчектен дагълылар, акъикъий татлар, — деп Къутлакъ ве Къапысхор сакинлери де таракъташлыларны макътайлар.

 Чалашны хатырлап, таракъташлылар кокюс кечирелер.

 — Беривлерни ольдюрдилер, биревлерни бастырыкъкъа ташладылар.
Шимди бизде орталыкъ тынч.

 Бакъаташ узеринде авеленген къарталны корьгенде, адамлар яваштан кокюс кечирелер:

 — Бизде де къарталлар олгъанлар.
Юксек учкъанлар.
Къартлар оларны аля хатырлайлар.
Къарасевда олмагъан олса, Мустафа Чалаш ойле юксек учкъан къарталлардан бири эди... 
