## Коселернинъ давасы

Эвель заманларнынъ биринде Джаманакъ коюнде докъуз косе, Такъылда бир косе олгъан.
Бу коселер, сыгъырларымызны бирликте бакътырайыкъ, деп бир туварджы туткъанлар.
Туварджынынъ акъкъыны тёлемек вакъты кельген, Джаманакъ коселери баш тартмагъанлар, озь пайларыны бергенлер.
Такъыл косеси исе баш тарткъан, бермейим деген.
Джаманакъ коселери:
 — А-а, бермейджек оламы? — деп ачувланалар.
 — Айса биз онъа джемаат котеги чекермиз, дейлер.
Джаманакъ коселери, чокъмар таякъларыны алып, Такъыл косесини котеклемеге кетелер.
Кетелер амма, джемаат котеги ашайджагъыны эшиткен Такъыл косеси, сыгъырыны ала да, койден зува.

Кель заман, кет заман, куньлерден бир кунь Такъыл косеси бир сюрю мал айдап, коюне къайтып келе.
Буны эшиткен Джаманакъ коселери, хош кельдиге барайыкъ, азыр малларны къайдан алгъаныны да билирмиз, дейлер.

Джаманакъ коселери, Такъыл косесининь азбарындаки малларны корьгенлеринен, куньджюликтен тап делиреджек дереджеге келелер.

Селям-келямдан сонъ, Джаманакъ коселеринден бири:

— Сормасы айып олмасын, бу къадар малны къайдан алдынъ? — дей.

Такъыл косеси, мыскъылнен йылмайып:

— Койден чыкъып кеткен сонь, сыгъырымны сойдым, гонюнден тасма тильдим, бу тасмаларны Акъмесджитке алып кеттим, базарда саттым, тасмасына бир алтын алдым.
Э, тасма сатып байымакъ зор бир ишми?!

Джаманакъ коселери бирагъыздан:

— Айса биз де ойле япайыкъ,— тасма сатмакъ эльверишли иш экен,— дейлер.

Такъыл косеси оларны къызыштырып:

— Эбет, кяр кетирген иш, тасмасы бир алтын, базарлыкъ этсенъиз эки де берирлер,— дей.

Кяр пешине тюшкен Джаманакъ коселери, эвлерине къайтып келелер, баса-бас сыгъырларыны соялар, гоньлеринден тасма тилелер ве Акъмесджитке тасма сатмагъа кетелер.
Лякин Акъмесджитни дёрт-беш кере айланып чыкъсалар да,—
«Тасма! тасма!» деп богъаз керселер де, тасма алыджы тапылмай.

Ана, Джаманакъ коселери, сонъки параларыны масраф этип, ач ве ачувлы бир алда, койлерине къайтып келелер.
Такъыл косесини, котеклемек дегиль, ольдюреджек олалар.
Оракъ, чалгъы, балта, чапанен силяланып, Такъыл косесини ольдюрмеге кетелер.
Такъыл косеси бу сеферинде гъафлет къалып къачамай ве къапкъангъа тюше.
Джаманакъ коселери онынь якъасындан тутып:
— Биз сени ольдюреджекмиз, сонъки сёзюнъни айт! — деп джекирелер.

Такъыл косеси:

— Э, не япайым, къабаатым олгъан сонъ ольдюреджектирсиз даа! — дей.
— Амма меним сизге бир риджам бар, умют этем ки, ерине кетирирсиз.

Джаманакъ коселери:

— Тез айт, о да насыл риджадыр? — дейлер.

— Мени къолунъыздаки шу къоркъунчлы силяларнен ольдюрменъиз.
Сандыкъкъа къой да, денъизге ташланъыз, эйиси богъулып олейим.

Джаманакъ коселери Такъыл косесини сандыкъкъа къойып, денъиз кенарына алып баралар ве сандыкъны денъизге итеп йибермек ичюн дагъгъа сырыкъ кесмеге кетелер.
Сандыкъ ичиндеки Такъыл косеси бу арада якъынларда къойларнынъ мунърешкенини эшитип.
Богъаз керип къычырмагъа башлай:

— Истемейим, истемейим, ольдюрсенъиз де алмам, къалдырсанъыз да алмам...

Чобан сандыкъкъа якълашып:

— Не багъырасынъ, не берелер де, не алмам дейсинъ? — деп сорай.

— Манъа зорнен падишанынъ къызыны бермек истейлер, мен исе алмам, меним озюмнинь севимлим бар, истемейим, истемейим,— дей.

Чобан, сандыкънынъ къапагъыны ачып, косени сандыкътан чыкъара.

— Сен истемесенъ, мен истейим, къойларны бакъып тур, мен сандыкъкъа кирейим, — дей.

Такъыл косеси, къойларны айдап, догъру азбарына алып бара.
Бу арада келип къалгъан Джаманакь коселери, сырыкънен сандыкъны денъизге итеп йиберелер ве озьлери, Такъыл коюнден кечип Джаманакъкъа бармакъ ичюн ёлгъа чыкъалар.
Бакъсалар не корьсинлер, Такъыл косеси азбар ичинде къой сагъып отура.

— Олян, биз сени ольдюрген эдик, сен кене къайдан мараздан чыкъып кельдинъ,— дейлер.— Бу къойларны къайдан алдынь?

— Сизинъ киби достларым олгъанда байымакъ зор меселеми,— дей Такъыл косеси.— Сиз сандыкъны итеп йибергенде мен "гъыркъ-гъыркъ" деп сув тюбюндеки къойларны сая эдим.
Сув тюбюнде къой сюрю-сюрю.
Эр бирисинде къыркъ къой.
Къыркъ сюрю къойны сайып, эвге кетирдим.

Ачкозь коселер:

— Денъизде даа къой къалдымы? — деп сорайлар.

— Ялыда къум — денъиз тюбюнде къой,— деп Такъыл косеси Джаманакъ коселерини къызыштыра.
Тез-тез бирер сандыкъ яптырынъыз да, къой зияретине кетинъиз.

Джаманакъ коселери бирер дане сандыкъ яптырып, денъиз ялысына янаштырып къоялар.
Бундан сонь Такъыл косесине келип:

— Ярдым эт, сандыкъларны денъизге ите,— дейлер.
Такъыл косеси:

— Эйиликке кемлик япылмаз, ярдым этейим,— дей.
 — Эндиден сонь бизим арамызда бир вакъыт дава олмаз,— деп къоша.

Такъыл косеси бири-бирининъ артындан сандыкъларны денъизге итеп йибере.
Сандыкълар, бираз вакъыт ялдай-ялдай да, сонъ, батып кетелер.
