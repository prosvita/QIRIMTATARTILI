## ФОНТАН СЛІЗ БАХЧИСАРАЙСЬКОГО ПАЛАЦУ

Якою не є людина, а без серця не буває. Хай воно кам’яне, хай залізне. Постукаєш в камінь — камінь відгукнеться. Постукаєш в залізо — залізо продзвенить. А в народі говорили — у хана нема серця. Замість серця у нього — жмут шерсті. Постукаєш у жмут шерсті — яку відповідь матимеш? Хіба почує що-небудь таке серце? Анічогісінько.
Та не втримати бігу часу, і приходить до людини старість. Постарів і хан. Ослабло його серце, і увійшла в нього любов. Поросле шерстю серце хана стало людським, вразливим.
Якось у гарем до старого хана привезли невільницю — маленьку худеньку дівчину. Її звали Деляре. Привів її головний євнух, показав хану, навіть зацмокав від захоплення, розхвалюючи невільницю.
Деляре не зігріла ласкою і любов’ю старого хана, та він щиро покохав її. І уперше за довге своє життя відчув, що серце може боліти, може страждати, радіти, що серце — живе.
Не судилося Деляре прожити довго. Зачахла в неволі, як ніжна квітка без сонця. Сповнене тугою серце хана заплакало кров’ю. Зрозумів він, як важко буває людському серцю.
Покликав хан майстра іранця Омера і наказав йому:
— Зроби так, щоб камінь через віки проніс моє горе, щоб камінь заплакав, як плаче серце.
Майстер спитав:
— Дівчина була гарною?
— Ти майже нічого не знаєш про неї, — відповів хан. — Вона була молодою, прекрасною, як сонце, тендітною, як лань, лагідною, як голубка, доброю, як мати, ніжною, як світанок, ласкавою, як дитя.
Довго слухав Омер і міркував: як з каменя зробити людську сльозу?
— Що можна видавити з каменя? — сказав він хану. — Мовчить камінь. Але якщо навіть твоє серце заплакало, то заплаче й камінь. Якщо є душа в тебе, мусить бути душа і в каменя. Ти хочеш сльозу свою відтворити на камені? Гаразд, я виконаю твоє бажання. Камінь заплаче. Він розкаже і про моє горе. Про горе майстра Омера. Люди дізнаються, якими бувають чоловічі сльози. Я скажу тобі правду. Ти забрав у мене все, чим жила моя душа. Рідну землю, сім’ю, ім’я, честь. Моїх сліз ніхто не бачив. Я плакав кров’ю серця! Тепер людипобачать ці сльози. Кам’яні сльози. Це будуть пекучі чоловічі сльози. Про твоє кохання і моє життя.
На мармуровій плиті вирізьбив Омер пелюстку квітки, одну, другу... А в середині квітки вирізьбив людське око, з якого повільно-повільно скочується, як по щоці, з чашечки в чашечку, важка чоловіча сльоза, не вщухаючи ні вдень, ні вночі.
І ще вирізьбив Омер слимака — символ сумніву. Він знав, що сумнів гнітить ханову душу: для чого потрібне було йому усе його життя — радість і сум, любов і ненависть, усі людські почуття?
Стоїть і понині фонтан у Бахчисарайському палаці і плаче, плаче день і ніч...
Так проніс Омер через віки любов і горе, життя і смерть юної Деляре, свої страждання і сльози...
