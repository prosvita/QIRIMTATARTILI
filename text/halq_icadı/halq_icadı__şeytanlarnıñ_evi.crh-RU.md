## Шейтанларнынъ эви

Бир заманда бар экен, бир заманда ёкъ экен, юксек къырларнынъ тёпесинде бир чобан яшай экен.
Чобаннынъ учь огълу бар экен.
Огъуллары бабаларына къойларны отлатмагъа, къашкъырлардан, аювлар ве тилькилерден къорчаламагъа ярдым эте экенлер.
Вакъыт кеттикче, чобаннынъ уйкен огълу оськен, буюген, кучьлю-такъатлы олгъан ве озюни эр дуйгъан сонъ, куньлернинъ биринде бабасына шойле деген:

— Баба, дагъда яшап, адамлар ашада, дагъларнынъ этеклеринде насыл яшагъанларындан хаберимиз ёкъ.
Йибер мени, барып бакъайым.
Сёз берем, бир йылдан сонъ илле къайтырым.

Бабасы огълуна ёкъ демеген.
Онъа ёлгъа энъ яхшы атларынынъ бирисини, ёлда оны къорчалай биледжек балабан ве шорбаджысына садыкъ олгъан копекни, ёллукъ пара берип, озгъаргъан.

Йигит дагъдан тюшкен ве кимнинъдир ачкъан, къайда алып баргъаны белли олмагъан ёлдан кетип башлагъан.
Кеткен, кеткен, энди кунеш де къонып башлагъан, ель салкъынлашкъан, ёлунда исе не бир эв, не де бир ёлджу корюнмеген.
Бу ёл къайда алып баргъаныны сорамагъа биле джан ёкъ экен.

Апансыздан йигитнинъ ёлунда эчки отлатып юрген бир къартий пейда олгъан.
Йигит ондан:

— Къартана, бу ерлерде геджелемеге, адамларнен къонушмагъа бир эв бармы экен? — деп сорагъан.

Къартий онъа шойле джевап берген:

— Анавы къырнынъ артында бир эв бар.
Шорбаджы къадыннен лаф этсенъ, анда геджелей билесинъ.
О, санъа эр шейни анълатыр.
Амма, догърусыны айтсам, шу эв акъкъында эмиш-демишлер чокъ юре.
Гуя, бу эвге кирген адам бир даа андан чыкъмагъан.
Догърумы, ёкъмы, бильмейим.
Бельки, кимлердир бойле эмиш-демишлерни аселет таркъаткъан...

— Сагъ олунъыз, къартана, мен бойле масаллардан къоркъмайым.— деген йигит.— Кери къайткъанымда, мытлакъа сизни тапарым ве бу эмиш-демишлернинъ къайсы догърусы, къайсы ялан олгъаныны айтырым.

Йигит къартийнинъ айткъан эвге якъынлашкъанда, бакъса, адий эв дегиль де, кервансарай олгъаныны анълагъан.
Демек, мында ашамагъа да, геджелемеге де мумкюн.
Эвнинъ къапысы янында оны алчакъ бойлу, азгъын бир къадын къаршылагъан.
О, мусафирге пек къувангъан, геджелемеси ичюн исе олгъаны-оладжагъы бир капик сорагъан.
Къадын йигитнинъ къолуна анахтар берип, шойле деген:

— Ат араныны ачарсынъ, айванларны ичине алып кирерсинъ.
Мына санъа йип, бу йипнен атны ахыргъа, копекни исе ювагъа багъла.
Мен исе барып, санъа аш азырлайым.

Йигит, эписини къадыннынъ айткъаны киби япкъан.
Айванларны арангъа кирдирип багълагъан, ашаткъан, ичирген, сонъ эвге кирген.
Бакъса, софранынъ устю донатылгъан, сыджакъ шорбадан, янъы фурундан чыкъарылгъан пителерден, къавурылгъан эттен лезетли къокъулар чыкъа.
Энди софрагъа отураджакъта, къадын онъа шойле деген:

— Мусафирханемизде эскиден къалма бир адет бар.
Ашкъа отурмаздан эвель мусафир къонакъбайнен кучюни сынай — эгер енъсе, емекни бедава ашай.
Эвель мусафирлер огъулларымнен куреше эдилер, амма олар шеэрге кеттилер ве бир даа къайтмадылар.
Амма адет — адеттир.
Демек, меннен курешкен сонъ ашкъа отурырсынъ.

Йигит къадыннынъ айткъан сёзлерине кулюмсиреп, агъыртмайым деп, явашчыкътан омузларыны сыкъкъан, амма шорбаджы къадын озюнинъ арыкъ къолларынен оны белинден ойле сыкъкъан ки, йигитнинъ нефеси токътагъан, о шимди къадын оны йиберир, деп беллеген, амма, къадын йигитнинъ белини даа зияде сыкъкъан, йигит агърысына даяналмай, иш фена олгъаныны анълагъан ве:

— Атым, копегим, манъа ярдым этинъиз! — деп чагъыргъан.

Къадын исе:

— Эй, йипим, ось!
Атнен копекке чезильмеге берме! — деген.

Айванларнынъ бойнундаки индже йип деръал къалынлашкъан ве айванлар чезилип, шорбаджылары янына ярдымгъа етишип оламагъанлар.
Йигит эсини джойгъанынен, къадын оны богъып, эв янындаки чукъургъа комген.
Эвельки мусафирлери де анда ята экенлер.
Янындаки агъач устюне исе невбеттеки бельгини къойгъан.

Арадан бир йыл кечкен.
Чобаннынъ экинджи огълу да етишкен огълан олгъан.
Озюни эр дуйгъан сонъ, бабасына:

— Агъам шеэрге кетти, къайтмады, демек ёлда бир де-бир белягъа огърагъандыр.
Баба, йибер мени, агъамны тапсам, экимиз къайтырмыз,—деген.

Бабасы огълундан айырылмагъа истемесе де, уйкенини де аджыгъан, бельки о, керчектен де ярдымгъа мухтадж.
Ортанджы огълуна кетмеге разылыкъ берген, ёлда къорчаласынлар деп, янына атнен копекни берген.

Йигит, атына минип, ёлгъа чыкъкъан.
Дагъдан тюшкен сонъ, кимнинъдир ачкъан сокъачыкътан кеткен.
Кете-кете, ёлунда исе не эв, не джан расткетирмей.
Энди кунь де къонып башлагъан, огълан, къайда геджелерим экен, деп тюшюнджеге далгъан.
Апансыздан ёлунда эчки отлаткъан къартийни расткетирген.
Йигит токъталып, онынънен селямлашкъан ве:

— Бу этрафта эв бармы? — деп сорагъан.

Къартий онъа шойле джевап берген:

— Ёлунъда таштан ясалгъан эвни расткетирирсинъ, бу эв — кервансарай.
Анда геджелей билесинъ.
Амма шу эв акъкъында чешит тюрлю къолайсыз эмиш-демишлер юре.
Бу эвге кирмек къолай, амма чыкъмасы кучь, деп айталар.
Догърусыны айталармы, яланмы, бильмейим.
Озюнъ бакъарсынъ!

Йигит кулип:

— Эй, къартана, мен ичюн раатсызланма!
Озюмни къорчалай билем,— деп джевап берген.
— Туджджар дегилим де, янымда алтыным ёкъ.
Бутюн байлыгъым — атымнен мына бу копегим, о не къашкъырлардан, не аювлардан къоркъа.

Йигит къартийнинъ айткъан кервансарайына етип кельген.
Арабакъапысы огюнде оны сачы чаларгъан, эсли, алчакъ бойлу, арыкъ, начар бир къадын къаршылап алгъан.
О, мусафирге пек къувангъан.
Геджелемеси ичюн пек аз пара сорагъан.
Йигитке ат аранынынъ анахтарыны, йип берип, озю аш азырламагъа кеткен.

Ортанджысы эписини айтылгъаны киби япкъан сонъ, эвнинъ ичерисине кирген.
Бакъса, софрада тургъан ашлар бувланып, лезетли къокъулар чыкъаралар.
Тазе пителер, къавурылгъан тавукъ эти...
Энди софрагъа отурайым дегенде, къадын оны токътата:

— Бу эвде эвель-эзельден берли бир адет бар.
Мусафир, софрагъа отурмаздан эвель, эвнинъ саибинен кучюни сынамакъ керек.
Эгер саипни енъсе, бедава сыйлана.
Эвель мусафирлер огъулларымнен куреше эдилер, амма олар шеэрге кеттилер ве къайтмадылар...

Йигит кулюмсиреди, мукъайтлыкънен къадынны омузларындан къучакълады, къадын исе оны белинден ойле сыкъты ки, йигитнинъ нефеси тыйылды!
О, къадын шакъа этедир, деп тюшюнген.
Амма бетине бакъкъанынен — къоркъкъан: эвель къадын эди, шимди исе...
Йигит онынъ демирден де къатты къолларынынъ сыкъувына даянамайып, багъырмагъа башлагъан:

— Эй, меним садыкъ атым, садыкъ копегим, ярдымгъа келинъиз!

Лякин не ат, не копек шорбаджыларына ярдымгъа етишип оламагъанлар, оны къуртарып оламагъанлар...

Арадан даа бир йыл кечкен.
Энди чобаннынъ кенджеси де буюп етишкен, кучьлю-такъатлы олгъан.
Озюни эр дуйгъан ве бабасына:

— Гъалиба, агъаларым насылдыр белягъа огърадылар...
Башкъа адда илле къайтыр эдилер.
Бугунь бир тюш корьдим, олар мени яр дымгъа чагъыралар...

Бабасы не япсын, кенджесини де ёлгъан азырламагъа башлагъан.
Онынъ ичюн энъ яхшы атыны эгерлеген, ёлда къорчаласын деп, энъ къуветли копекни азырлагъан ве огълуна шойле деген:

— Огълум, ёлда-изде пек мукъайт ол.
Санъа кульген адамгъа, ве онынъ айткъан эйи сёзлерине эр вакъыт инанма, о яландан да кулюмсирей биле.
Бир къараргъа кельмезден эвель еди кере ольче де, сонъ бич.

Мына, кенджетай да дагъдан тюшкен, кете, кете, орталыкъта исе бир тири джанны расткетирмей.
Кунь къонып башлагъанда, эчки отлаткъан къартийни расткетире.
Йигит онынънен селямлашкъан сонъ:

— Къартана, бу ерлерде чокътан яшайсынъызмы? — деп сорай.

— Чокътан, огълум,— дей къартий.
Бу орталыкъта догъдым, осьтим, къартайдым.

— Я бу ёлда агъаларымны расткетирмединъизми?
Олар да, мен киби, атлар устюнде, янларында копеклери де бар эди.

— Эбет, расткетирдим! — деди къартий.
— Олар шеэрге кете эдилер.
Къайткъанда, манъа шеэрден бахшышлар кетирмеге ишандыргъан эдилер, амма аля бу кунь ёкълар.
Шеэрдеки яшайышны бегенгендирлер.

— Я бу эртафта геджелемеге ер тапылмазмы? — деп сорагъан йигит.

— Ёлунъда кервансарайны расткетирирсинъ, иште, анда геджелемеге мумкюн.
Амма сени эвельден тенбиелемеге истейим.
Шу керван-сарай акъкъында ярамай эмиш-демишлер юре...

— Айды, бакъармыз! — дей йигит ве атыны еринден кочюре.

Бираз узакълашкъан сонъ, артына чевирилип, бакъса, не корьсин: къартий эчкиси артындан чапа, этеклери астындан исе аякълары ерине эчки туягъы корюнген...
Йигит бабасынынъ айткъан сёзлерини хатырлагъан: «Бакъ сен, эчки эчкини къувалай...»
Этрафында не бир джан, не бир эв, тек бу къартий ве эчки олгъанларына тааджипленген ве мукъайт олмакъ кереклигини анълагъан.

Йигит кервансарайгъа келип еткенде, кунь къонгъан эди.
Къапы янында оны къадын къаршылагъан.
«Къартийнинъ джариеси беклей деп тюшюнген йигит.
Къадын аткъа, копекке бакъкъанындан, йигит агъалары бу ерде олгъанларыны анълагъан, лякин сораштырып отурмагъан.
Къадын йигитке ат аранынынъ анахтарыны ве йип берип, айванларны йипке сыкъча багъласын деп айткъан.
Копек, юваны къокълагъан сонъ, раатсызлыкъ бильдирмей, тёшельген пичен устюне ятып узангъан.
Аты да, раатсызлыкъ бильдирмеген, янъы ерге тюшкенде, эр вакъыт япкъаны киби, этрафына сакъынып бакъмагъан.
«Демек, айванлар таныш къокъуны дуйгъанлар»,— деп тюшюнген йигит ве къартийнинъ, бу эвге кирмек къолай, амма чыкъмасы кучь, деген сёзлерини хатырлагъан.

Эвнинъ янына якъынлашаяткъанда, къадыннынъ онъа туттургъан йипини хатырлап, оны джебине сакълагъан.
Ичери кирсе, софранынъ устюнде азыр аш бувлана, тазе пителер, къавурылгъан тавукъ къокъуй экен.
«Емекни насыл тез азырлагъанмыз...»,— деп тюшюнген йигит ве къадындан сорагъан:

— Агъаларым да сизде геджелемеге къалмагъан эдилерми?

— Эбет, къалгъан эдилер! — джевап берген къадын.
— Тек олар шеэрге ашыкъа эдилер.
Кери къайткъанда, кирмеге ишандырдылар, амма бир даа кельмедилер.
Иште, огъулларым да ойле...
Шеэрге кеттилер, бир даа къайтмадылар.
Шеэр — токълукъ бильмеген къурсакъ киби, ютса, бир даа кери тюкюрмез.
Сен де шеэрге тюшсенъ, мукъайт ол.

Йигит энди софра башына отураджакъта, къадын оны токътатып:

— Огълум, бу эвде эвель-эзельден берли бир адет бар.
Бу адетни та меним къартбабам башлагъан эди.
Мусафир, софрагъа отурмаздан эвель, эвнинъ саибинен кучюни сынамакъ керек.
Эвель мусафирлер огъулларымнен куреше эдилер... — къадын аджыныкълы кулюмсиреди.— Амма адет — адеттир...
Мени енъсенъ, емегинъ бедава оладжакъ.

«Не себептен меннен курешеджек ола я бу? — деп тюшюнген йигит,
— Озю зорнен аякъ устюнде тура...
Э, бу иште бир къыл бар... бу къадын къучакъласа, зор оладжакъкъа ошай...»
Къадын йигитни къучакълагъанынен, о, къоллары демир олгъаныны анълады ве иш ненен битеджегини беклемей, аты ве копегини ярдымгъа чагъырды.

Ачувлангъанындан, къадыннынъ бети къыйышкъан:

— Ось, йипим.
Атнен копекке ярдымгъа кельмеге берме! — деп багъыргъан.

Йигит, джебиндеки йип къыбырдангъаныны сезген.
О, деръал оны джебинден чыкъарып, къадыннынъ бойнуна саргъан.
Йип, осип, осип, вира къалынлашкъан ве эв саибесини богъып башлагъан.
Шу арада айванлар да саибине ярдымгъа етишкенлер.
Къадын, бойнундаки йипни чекип ташламагъа тырышкъан, амма онъа кучю етмеген.
Йип богъазыны ойле сыкъкъан ки, агъызындан тишлери, козьлеринден бебеклери атылып чыкъкъанлар.
Башында исе эчки бойнузлары осип чыкъкъан.
Къадын ерге юварлангъан, антери тюбюнден исе, къартийнинъки киби, эчки туякълары корюнген.

Йигит агъалары насыл ольгенлерини деръал анълагъан.
О, агъаларыны къыдырып, бутюн одаларны айланып чыкъкъан.
Одаларнынъ бирисинде сув толу олгъан эки гугюмни тапкъан.
Бирисининъ ичиндеки сув быланыкъ, батакълыкъ къокъуй, экинджисинде исе буллюр киби темиз ве тазе дагъ чечеклеринен къокъуй экен.
Йигит этрафына бакъынгъан ве кошеде, орюмчекке сарылы балабан къара бийни корьген.
Биринджи гугюмден сув алып, бийге сепкен, онынъ аякълары шу ань топланып, орюмчеклер устюне олю алда асылып къалгъан.
Бундан сонъ йигит экинджи гугюмдеки сувдан алып, кене бийнинъ устюне сепкен.
Не корьсин — бий тирильген!

Йигит къадыннынъ агъаларыны сакълагъан ерни чокъ арагъан.
Не исе, эв артындаки дирекни ве устюндеки бельгилерни корип къалгъан.
Дирек янындаки топракъны къазгъалап башлагъанынен агъаларынынъ джесетлери чыкъкъан.
Оларнынъ устюне гугюмлердеки сувдан, башта джансыз союны сепкен, бундан сонъ экинджи гугюмдеки джанлы сувны сепкенинен, агъалары тирильген!
Агъалар, бир даа аман-эсен корюшкенлерине эм агъладылар, эм кульдилер.
Къардашларына миннетдарлыкъларыны насыл бильдиреджеклерини бильмегенлер.
Сонъ бойнузлы обурны озьлери яткъан чукъургъа комьгенлер, устюнден агъыр ташлар тизгенлер, дирекни исе якъкъанлар.
Олар бу ишни япкъанларынен — шу ань керван сарай да ер юзюнден гъайып олгъан.
Бойле этип агъа, къардашлар сагъ-селямет эвлерине къайткъанлар.
