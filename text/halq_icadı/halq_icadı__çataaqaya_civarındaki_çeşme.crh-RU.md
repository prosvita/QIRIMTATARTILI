## ЧАТАЛКЪАЯ ДЖИВАРЫНДАКИ ЧЕШМЕ

Алупка ве Мисхорнынъ ортасындан — дагъдан акъып кельген Хастабаш озенининъ ялысында бир къарт озь къартийинен берабер яшай экенлер.
Эвлери пек харабе алгъа кельген.
Эльбет, къарт энди докъсан яшында, къартий исе сексен яшында экен.
Оларнынъ балалары озь бахтларыны арап, энди чокътан дюнья бойлап даркъалгъанлар.
Кучюк азбарда етишкен зарзават ве багьча емишлери къартларны йыл бою бакъкъанлар.

Къарт олюми эп якъынлашкъаныны дуя.
Экиси де озь олюмликлери акъкъында тюшюнелер, къасеветленелер.
Куньлернинъ биринде къарт ормангьа барып, одун кесмеге ве оны Алупка базарына алып барып сатмагъа, дженазе ичюн керек шейлерни алмагъа къарар бере.

Бойлеликле, белине аркъанны багълай, элине балтасыны алып, ёлгъа чыкъа.
Яваш кете, сонъ отурып раатлана ве, ниает, Чаталкъаягъа барып чыкъа.
Баягъы одун топлагъан сонъ, оларны багълап, ашагъы энип башлай.
Сувы Хастабаш озенине акъып тюшкен чешмелернинъ бирине барып ете.
Сыджакъ ава ве ёргъунлыкъ къартны такъаттан кесе.
Бираз ал алмакъ ичюн одуныны ерге ташлай ве чешмеден сув иче.
Козьлери юкъу чеке, бир кенарчыкъта отура, юкълап къала.

О уянгъанда кунеш энди батыгъа догърулгъан, къонаята.
Къарт теляшлана, эвге ашыкъа.
Одунны кене сыртына ата ве, адети узьре, озь-озюнен сёйлене-сёйлене кете.

— Одун аз алгъаным, юкюм енгиль, эки кере зияде алмакъ мумкюн эди, — дей озь башына.
Къартнынъ кеч къалгъанына теляшлангъан къартий оны араштырып, орман бетке кете.
Ёлда сыртына одун юклю адамны коре.

— Балам, орманда бир къарт адамны расткетирмединъми? — деп сорай.

— О да насыл бала, козьлеринъ корьмейми ёкъса, къартий, мени танымайсынъмы?...
— Къартийнинъ устюнден кульме, сен де къарт олурсынъ.

Меним акъайым да етмиш йыл эвельси сенинъ киби бир яш эди.
Къарт ишнинъ асылыны анълады.
Демек, о бугунь сувны бир заманларда дедесинден эшиткен чешмеден ичип, яшаргъан.
Эльбет, къартий де деръал шу чешмеден сув ичмек керек.
Къарт онъа бу чешменинъ не ерде олгъаныны анълатты, озю исе эвге ашыкъты.
Чюнки эвде озю япаджакъ ишлерни хатырлады.

Ишке берилип, орталыкъны къаранлыкъ баскъаныны дуймай къалды.
Акъылына аман къартий тюшти.
Чапа-чапа дагъгъа кетти.
Бир къач дакъкъа ичинде бир къач саатлик ёлны кечти.
Амма чешме башында кимсе ёкъ эди.

Къартийини чокъ араштырды.
Шашмалап тургъанда, чалылар арасында бир баланынъ агълавыны эшитти.
Баланы элине алып, эвине къайтты.
Эртеси куню баланы бакъса, о къартийнинъ чул-чубурына сарылгъан.

Демек, къартий яшармагъа тырышкъан ве къарарыны къачыргъан, шифалы сувны пек чокъ ичкен.
Нетиджеде яшармакъ дегиль де, къундакъ баласына чевирильген.