## АРЗЫ КЪЫЗ

Узакъ-узакъ заманда Къырымнынъ ялы боюндаки Мисхор коюнде Абий агъа деген бир адам яшай экен.
Абий агъа сабадан акъшамгъадже озь бостаныны, багъыны, эвчигининъ огюндеки кучючик багъчачыгъыны буюк бир севгинен бакъкъан.
О, эр кеснинъкинден яхшы джыныс мейва етиштирмектен зевкъ ала экен.
Абий агъа эр шейден зияде къара козьлю къызы Арзыны севе, осьтюре, козь бебегинден зияде сакълай экен.

Гузель Арзы узун бойлу, индже белли, къара къашлары чатма-чатма экен.
О озюнинъ зейтун киби ири козьлери, вишне киби дудакълары, нар киби ал янакълары, сыджакъ къанынен озюни эр кеске севдирген.
Мисхор коюнинъ яшлары да, къартлары да Абий агъанынъ азбарындан кечкенде Арзынынъ бабасына озь сайгъыларыны косьтермей кечмей экенлер.

Амма эр кестен зияде Арзынынъ артындан юрген ве онынъ эр адымыны козеткен айнеджи Али баба олгъан.
О, гузель Арзыны биринджи кере ялыдаки чешмеден бакъыр гугюмнен сув алгъан вакъытта корьген.
Али баба Анадолу ялыларындан Мисхоргъа алыш-вериш ичюн сыкъ-сыкъ келип кеткен елькенли гемининъ саиби экен.
Онынъ акъкъында, ялы бою койлеринден дюльбер къызларны хырсызлап, Тюркиеге паша сарайларына сата деген лафлар да айтыла экен.

Арзы къызгъа Мисхорнынъ намлы йигитлеринден бир чокъ къудалар кельселер де, Абий агъа оларны къайтара экен.
Ырызлы Арзы къудалардан сакъланып юре экен.
Даа якъында ялыдаки чешме янында расткетирген шаин бакъышлы, арслан кьыяфетли гаспралы Эмир-Асан адлы йигитни бир кере корьсе де, хатырасындан чыкъармагъан.

Куньлерден бир кунь Эмир-Асан Абий агъанынъ къызына къуда йиберген.
Абий агъа сакъалыны сыйпай-сыйпай, бирбирини севген яшларнынъ гонъюллерини къырмамакъ ичюн, разылыкъ бере.

Той куньлери Абий агъанынъ маалесинде, Мисхор коюнинъ севимли чечеги яшагъан эвге, бутюн кой халкъы топлангъан.
Яшлар къоран тепип, манелер айтышып, явлукъ алып-берише экенлер.

Ал шалий антерисини кийген Арзы келин одасындан чыкъкъан.
Сонъки кере озюнинъ къыйметли чешмесине, онынънен сагълыкълашмакъ ичюн, элине гугюмини алып, башына марамасыны орьтип кеткен.

Арзы чешмеге келип, гугюмни къурна тюбюне къойгъан.
Апансыздан онынъ башы устюнде бир шей къыбырдагъан.
Эки къуветли эль къызнынъ белине сарылгъан.
Арзы аджджы бир сес чыкъаргъан, лякин айдутлар шу дакъкъа агъзыны къапатып, башына чувал кийсеткенлер.

Хаин айдутлар авларыны омузларына атып, догъру гемилерине ашыкъкъанлар.
Оларнынъ ёлбашчысы Али баба олгъан.
Къызынынъ сесини эшиткен Абий агъа той халкъынен бирликте ялыгъа чапып кельгенлер.
Лякин кеч къалгъанлар...
Али бабанынъ елькенли гемиси артыкъ денъиз устюнде чалкъана ве Арзыны узакъ Истанбулгъа алып кете.

Истанбулда бахтсыз Арзыны базаргъа кетирген вакъытта султаннынъ арем агъасы къызны корип пек бегенген.
Султаннынъ эвини зийнетлендирмеге ляйыкъ танып, бир кисе алтын берип алгъан.

Бахтсыз Арзы Ватанына, ана-бабасына, Эмир-Асанына, ялы чешмесине олгъан асретинден сарарьш солгъан.
Оны ич бир шей севиндирмеген, ич бир шей онынъ гонълюни алмагъан.
Бир йыл ичинде олгъан балачыгъы биле оны шенълендирмей.

Бир кунь Арзы балачыгъыны къолуна алып, султан сарайынынъ энъ юксек къуллеси устюне чыкъып, озюни денъизге аткъан...

Шу куньден башлап, йылда бир кере, Арзынынъ чалынмасына бир йыл толгъанда ялыдаки чешменинъ суву номай акъмагъа башлай экен.
Тамам шу саатта Къара денъизнинъ далгъалары ичинден бир денъиз анасы къучагъындаки баласынен чыкъып, чешменинъ янына келе.
Чешмеден сув ичкен сонъ, эллерини, юзюни ювып, козьлерини койге тараф чевирип, терен бир ах чеккен сонъ, денъизге къайта ве далгъалар арасында гъайып олып кете экен.

Арадан бир къач йыл кечкен.
Къарт Абий агъа къааринден вефат эткен.
Эслилер къартайгъан, яшлар эслилер сырасына кечкенлер.

Мисхорлылар эр йыл денъиз анасы къучагъындаки баласынен ялыгъа чыкъкъаныны, чешмеден салкъын сув ичкенини корип, пек къоркъа экенлер, амма онынъ ким экенини бильмей къалалар...
