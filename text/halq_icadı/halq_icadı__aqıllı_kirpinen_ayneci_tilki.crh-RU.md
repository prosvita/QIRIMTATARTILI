## Акъыллы кирпинен айнеджи тильки

Бир заманда бар экен, бир заманда ёкъ экен, бир акъыллы кирпинен бир де айнеджи тильки бар экен.
Олар экиси дост олып, чокъ вакъытларгъадже бирликте яшагъанлар.
Оларнынъ кечинмелери Косе акъайнынъ тавукълары экен.
Эр кунь Косенинъ кумесине далып, онынъ тавукъларыны хырсызлап кете экенлер.

Куньлерден бир кунь Косе акъай оларны дубарагъа огъратмакъ къарарына келе.
Кумеснинъ огюнде терен бир чукъур къаза да, дуйдурмамакъ ичюн, устюни тобаннен орьте.

Гедженинъ дер маалинде тилькинен кирпи кене тавукъ хырсызламагъа келелер.
Гизленип, кумеснинъ къапысына якъынлашайым дегенде, бирден экиси де чукъургъа тюшелер.
Тилькинен кирпи Косенинъ бу айнеджилигине шашалар.

Энди не япмалы?
Чыкъмакънынъ ич бир тюрлю чареси ёкъ.
Чокъ тюшюнелер, амма тюшюнмек кяр этмей.
Чукъур терен.

Кирпи:

— Бойле олмаз, достум, эйиси сен мени агъызынъа алып, чукъурдан тёпеге котерип ат,— дей.
— Мен тёпеге чыкъкъан сонъ, йипнен сени де чекип алырым.

Тильки разы ола ве бар къуветинен кирпини чукъурдан тёпеге ата.

Кирпи сербестликке чыкъкъан сонъ:

— Сагъ ол, достум, сагълыкънен къал,— деп, бир шейге бакъмадан чыкъып кете.

Тильки неге огърагъаныны бильмей, чукъур ичинде шашып къала.
Артыкъ саба да якъынлаша.
Тильки чукъурдан чыкъмакъ ичюн ич бир чаре тапалмай.
Тезден Косе акъай келип оны кореджек.

Тильки чокъ тюшюнген сонъ:

— Токъта, шу Косени бир алдатайым,— деп агъызыны кемшейте де, ольген киби чалкъа тюшип ята.
Чокъ кечмеден Косе акъай келе.
Бакъса не корьсин, чукъур ичинде бир ольген тильки ята.

Косе акъай къуванып:

— A-а, къапкъангъа тюштинъми, айнеджи, гебердинъми, хынзыр, чокъ вакъыттан берли меним тавукъларымны ашагъан сен экенсинъ де, сенден мен баре тонума бир якъа япарым,— деп, тилькининъ къуйругъындан тута да, чукъурдан тёпеге ата.

Тильки чукъурдан чыкъкъаны киби, сычрап тура да:

— Сагъ ол, Косе акъам, тонгъа якъаны бир даа тюшкенимде япарсынъ,— дей де, дагъ ичине синъип кете.
Косе акъай айнеджи тилькининъ артындан бакъып, шашып къала.

Бу белядан сонъ тильки чокъ вакъыт дагъларда доланып юре.
Куньлерден бир кунь саба дагънынъ бир кошесинде анавы кирпиге расткеле.
Ачувланып:

— Сенинъ достлугъынъ бойлеми? — дей.

Кирпи джаны агъыргъан киби олып:

— Алла, алла, достум, худжур айван экенсинъ, мен санъа не ярдым эте билир эдим? — дей.

Тильки даа зияде ачувланып:

— Сен дайын достум олгъандже олмагъаны яхшы,— деп, озь ёлуны девам эттире.

Кирпи де онъа элем этип:

— Сен олмагъан олсанъ, мен де о чукъургъа, барып тюшмез эдим,— дей.

Тильки кирпиден айырылгъан сонъ, чокъ вакъытлар доланып, аш къыдырып юре, лякин ич бир шей тапмай.
Не япсын, кене айнеджиликке баш урмагъа къарар бере.
Бир даа бакъса не корьсин, денъиз беттен бир адам чананен балыкъ кетире ята.
Аман айнеджиликнен, агъызыны копюртип, яландан, ольген киби ёл ортасына тюшип ята.

Балыкъ кетирген акъай оны корьгенинен, атыны токътатып, апайыма якъалыкъ олур деп, тилькини ала да, балыкъларнынъ устюне ташлай ве чанасына отурып, ёлуны девам эттире.
Чана кетмекте ола, о исе балыкъларны бирер-бирер ёл бою чыбырта бере.
сонъ, чанадан сыптырылып тюше де, кейф чатып, балыкъларны ашамагъа башлей.
Бу арада шу ерден кечеягкъан бир къашкъыр тилькининъ балыкъ ашагъаныны корип, онынъ янына келе де:

— Достум, манъа да бир балыкъ берсе,— дей.

Тильки къашкъыргъа бир балыкъ бере.
Къашкъыр ашай.
Чокъ лезетли келе.

— Достум, бир балыкъ даа берсе! — дей

Тильки бермей:

— Бар озюнъ тут да аша,— дей.

Къашкъыр балыкъ насыл тутулгъаныны сорай.

Тильки:

— Озенге барырсынъ, бузны тешип, къуйругъынъны сувгъа батырырсынъ, о вакъытта балыкълар къуйругъынъа сарылыр, сен чекер алыр да, ашарсынъ,— дей.

Къашкъыр тилькиге тешеккюр айта.
Экиси бирликте озенге кетелер.
Къашкъыр бузны тешип, къуйрутъыны сувгъа батыра.
Бираз вакъыт кечкен сонъ, тильки:

— сонъ, насыл, бир шейлер дуясынъмы? — деп сорай.

— Ёкъ, даа ич бир шей дуймайым,— дей къашкъыр.

Бираз кечкен сонъ, тильки бир даа сорай.
Бу сефер къашкъыр къуванып:

— Бир шейлер чымырдай, балыкълар топлана башладылар гъа либа,— дей.

— Тильки:

— Къашкъыр акъай, сен къуйругъынъны даа терендже батыр, балыкъ чокъча сарылыр,— деп огютлей.

Къашкъыр къуйругъыны сувгъа даа терендже батыра.
Бираз тургъан сонъ:

— Тильки, энди яхшы чымырдап башлады, балыкъларны чекип чыкъарсам олмазмы? — деп сорай.

— Ашыкъманъыз, сабыр этинъиз, эки кере къуйрукъ батыргъандже, балыкъларнынъ эписини бир кереден чекип чыкъарырсынъыз,— дей тильки.

Къашкъырнынъ къуйругъы сув ичинде бузлап, къатып къалгъан сонъ, тильки энъкъастан этрафына бакъа да, яйгъара къопарып:

— Вай, къашкъыр акъай, копеклерни артына такъып, авджы келе, тез олунъыз, къачайыкъ, джанымызны къуртарайыкъ,— дей де, дагъ ичине синъип кете.
Оны тапсанъ ал.

Олюмден къоркъкъан къашкъыр къачмакъ ичюн не къадар тырышса да, къуйругъы сувда бузлап къалгъанындан къачамай.
Шу арада онынъ къулагъына авлагъан копек сеслери эшитиле.
О, джан аляметинен кученип, чабдырыла.
Амма къуйругъы буз ичинде узюле де къала.
онынъ агърысына даяналмагъан къашкъыр тилькиге пек яман ачувлана.

— Ах сени, айнеджи тильки, манъа япаджагъынъ бу эдими?
Токъта, мен сени тутарым, о вакъыт эсаплашырмыз,— деп тилькини араштырып кете.
Эгер тапса, тутып озюни ашамагъа къарар бере.

Азмы арай, чокъмы арай, эр алда куньлернинъ биринде тилькини дагъ ичиндеки голь янында расткетире.

— Япаджагъынъ бу эдими, хынзыр? — деп онынъ богъазына япыша.

Тильки, ич бир тюрлю гунясы олмагъан киби:

— Алла, алла къашкъыр акъай, къуйругъынънынъ не къадар балыкъ котереджегини бильмегенинъ меним къабаатыммы?
Пек нефисхор олмагъай эдинъ даа! — дей.

Къашкъыр:

— Екъ, мени алдаттынъ, онынъ ичюн сени ашайджагъым,— дей.

Тильки шаша.
Не япсын, бир айнеджилик этип, къуртулмакъ керек.
О, тюшюнип башлай.
Айнеджилик устасы — тилькиге чокъ тюшюнмек де керек олмай я.

— Меним этимден сен ич бир тюрлю леззет алмазсынъ.
Эйиси, анавы байнынъ багъчасы ичинде яткъан семиз къочкъарны аша, барем тоярсынъ,— дей.

Багъчада яткъан къочкъар дегиль де, балабан бир копек экен.
О, къашкъырны корьгенинен устюне атыла да, шу ерде оны богъып ташлай.

Бойле этип тильки къашкъырдан да къуртула.

Чокъ вакъыт кечкен сонъ, куньлерден бир кунь баарьде тильки озюнинъ эски досту олгъан кирпиге бир даа расткеле.
Эски достлар айрылышкъандан сонъ, озьлерининъ башларына келип кечкен шейлерни айтышалар.
Шу арада, оларнынъ янындаки буюк терекнинъ пытагъына агъызында бир топач ягъ олгъан къаргъа келип къона.
Къаргъа ягъны ашамагъа азырлангъанда, тилькинен кирпини корип къала да, къоркъусындан агъызындаки ягъ топачыны ерге тюшюре.
Тильки де, кирпи де пек ач экенлер.
Экиси де ягъгъа атылалар.
Ягъ топачы кимнинъ оладжагъы акъкъында арада дава чыкъа.
Тильки кене айнеджилик тюшюнмеге башлай.

Тильки:

— Ягъ менимдир! — дей.

Кирпи:

— Екъ, ягъ менимдир,— дей.

Давадан бир шей чыкъмайджагъыны анълагъан кирпи:

— Бу бойле олмаз, кимнинъ яшы буюк олса, ягъ онынъ олсун,— дей.

Тильки бунъа разы ола.

— Айса айт, сен къач яшындасынъ? — дей.

— Екъ, башта сен айт,— дей Кирпи.

— Екъ, башта сен айт,— дей бириси.

— Екъ, сен айт,— дей дигери.

— Энъ сонъу, башта тильки айтмагъа разы ола ве гузель тюшюнген сонъ:

— Э... э... достум, мен ер такъыр, кок бакъыр экенде догъдым,— дей.

Кирпи бу сёзлерини эшиткенинен козьлеринден инджи киби яшлар тёкип, агъламагъа башлай.

Тильки онынъ агълагъаныны корип, шаша да:

— Не олды, достум, неге агълайсынъ? — деп сорай.

Кирпи козьлерини сюртип:

— Билесинъми, достум, сен догъгъан вакътынъны айткъанда, меним акъылыма кучюк огълум тюшти, онынъ ичюн агълап йибердим, о да, тамам ер такъыр, кок бакъыр экенде догъгъан эди.
Лякин заваллычыкъ, яшлай ольди де кетти,— дей де ягъ топачыны агъызына кетирип, кейф чатып, ашамагъа башлай.

— Алла рамет эйлесин! — дей тильки кирпининъ агъызына бакъып.
