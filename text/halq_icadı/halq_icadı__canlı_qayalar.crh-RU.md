## Джанлы къаялар

__Эфсане__

Багъчасарай этрафындаки Къарыл деген койде Земине адлы бир къадын яшай эди.
Земиненинъ Шерифе адлы бирден-бир къызы бар эди.
Земине къызыны джандан зияде севе эди.
Эр кунь саба сачларыны орьгенде, ана къызчыгъыны энъ татлы сёзлернен охшай эди.
Халкъ арасында «ананынъ севгиси баладан эвель догъып, ана ольген сонъ да севгиси къала» деп, нафиле айтылмагъан.

Вакъыт кечкен сайын къызчыкъ осьти, буюди ве дюльберлернинъ дюльбери олып къалды.
Эвлери янындан кечип кеткен йигитлер ондан козьлерини айырып оламай эдилер.
Къомшу койде Топал-бей деген бир зенгин яшай эди.
Бойле ад онъа топал ве пек чиркин олып догъгъаны ичюн берильген эди.
Иште, Шерифенинъ дюльберлиги акъкъында Топал-бей де эшитип къала.
Эшиткен сонъ исе бу дюльбер къызны озюне къадын этип алмакъ истей.

Куньлернинъ биринде Топал-бей Къарыл койге хызметкяры Мустафаны ёллап, Земиненинъ къызы керчектен де айтылгъаны киби дюльбер олгъанына эмин олмакъ истей.
Мустафа койге кете, Земиненинъ эвини тапып, исар артында къызны корьгенде, санки дерсинъ, аякълары ер ичине кирип кеткен.
Еринден къыбырдап оламай.

Акъшам олгъан сонъ Шерифе анасына:

— Аначыгъым, мен бугунь пек къоркътым.
Эвимиз янына танымагъан бир адам келип токътады ве чокъ вакъыт манъа бакъып турды.
Бакъышыны ич де бегенмедим.
Къомшумыз, бу адам Топал-бейнинъ хызметчиси олгъаныны ве бей бизге къуда йибереджек олгъандыр, деп айтты.

— Къоркъма, къызым.
Олмайджакъ шейге раатсызланма, къарылгъачым.
Мен сени бу ярамаз, зулум Топал-бейге ич бир вакъыт бермем...
Сени коюмиздеки энъ дюльбер, энъ мерхаметли, энъ акъыллы йигитке акъайгъа берерим.

Анасынынъ охшавы — тынчыкъ авада бирден эскен ельчик киби, Шерифени тынчландырды.
Лякин Мустафа кене къайтты ве Земинени ёлда корип:

— Бейим акъкъында къызынъа ярамай шейлер айта экенсинъ, деп эшиттим.
О киби дюльберге яш фукъаре дегиль де, оны къорчалай, айбетлей биледжек зенгин бир акъай керек.
Къызынъ йипеклерде, алтынлар ичинде юреджек.
Он хызметкяры оладжакъ, татлы пахлавалар ашап, шербет ичеджек.

Земине эвине гъает теляшлы алда къайткъан олса да, къызына дуйдурмай, оны юкъламагъа яткъызып, янына отура, дюльберлигине бакъып-бакъып тоялмай.

Шерифе татлы юкъуда экен, амма сабагъа якъын худжур бир тюш корип уяна.
Халкъ арасында исе сабагъа якъын корюльген тюш илле олып чыкъа экен, деген инам бар.

Шерифе исе тюшюнде мына не коре: онынънен анасы артындан нефретли Топал-бей къувалай, олар анасынен берабер бар кучьлерини топлап, къачалар, бей исе эп якъынлаша.
Мына-мына оларны тутаджакъ.
Ана-бала къаялар янына келип токътайлар ве оларгъа мерхаметсиз Топал-бейден сакъламаларыны риджа этелер.
Къаялар оларнынъ риджаларыны эшитип, ана-баланы аджыйлар ве ташкъа чевирелер...

Иште, Шерифе бойле тюш коре...

Саба ачылгъанынен, олар кимдир къапыларыны бар кучьнен къакъкъаныны эшителер.
Бу яхшылыкъкъа дегиль эди.
Топал-бейнинъ ёллагъан къудасы кельген.
Земине къуданы къувып йибере, экинджи куню исе Топал-бейнинъ озю садыкъ хызметкярларынен берабер келип чыкъа.
Земинени татлы сёзлернен, зенгин бахшышларнен къандырмагъа тырыша, лякин ана айткъанындан къайтмай.
Топал-бей ачувлана, къадын огюнде къамчысыны саллап:

— Тюшюнмек ичюн бир кунь берем, — дей. — Эгер акъылынъны топламасанъ, озюнъден корь.
Озюнънинъ де, къызынънынъ да кореджегинъиз бар.

Топал-бей атына минип, кете.
Ана-бала исе агълап къалалар.
Кимге барсынлар, белялары акъкъында кимлерге айтсынлар?
Эр шейге къадыр олгъан бейге къолуны ким котерип олур?

Саба, Земине азбаргъа чыкъа, ёлгъа бакъа, анда тоз думаныны коре.
Топал-бей ве онынъ хызметкярлары ат ойнатып кельгенлерини анълай.

Земине эвге чапып кире ве:

— Не япайыкъ энди, къызым?— деп сорай.

Шерифе къоркъудан къатып къала.
Земине къызыны къолундан тутып эвинден чыкъып, къачмагъа башлайлар.
Эвлеринден дереге тараф, йылан изи киби, бир сокъачыкъ бар эди.
Иште, олар анда чапып кетелер.

Топал-бей къадынлар къайда къачып кеткенлерини анълагъанынен, оларнынъ артындан къувалай.
Ана-бала, къоркъудан къалтырай-къалтырай, къаялар артында гизленелер.
Топал-бей исе атыны югенинден чекип, бирден токътатып:

— Яхшылыкънен озюнъиз чыкъынъыз, мени ачувлатманъыз! Сакъланманъыз! — деп багъыра.

Бей бу сёзлерни нафиле айтты.
Къадын миллети зайыф олса да, баласыны белядан къуртараджакъта, эльмаздан да къатты олып къала.

Земине Алладан ярдым сорай:

— Эй, Танърым!
Къуртар бизлерни.
Ташкъа чевирсенъ, чевир, тек бейнинъ къолуна берме...

Танъры къадыннынъ дуасыны эшите ве ерине кетире.
Ана-баланы таш урбаларына кийиндире.
Топал-бей ташкъа чевирильген  къадынларгъа    якъынлашып, ачувындан къутургъаны алда оларны къамчыламагъа башлай.
Ишнинъ асылыны, ниетине ирип оламайджагъыны анълай.

Бей он чифт огюзнинъ мында айдап кетирильмесини эмир эте.
Ташкъа чевирильген къадынларны аркъанларнен бу огюзлерге пекитип ерлеринден кочюрмеге ве яхшыджа чекмелери ичюн таякъларнен урып айдамагъа эмир эте.
Огюзлер чекип башлагъанларынен къая экиге ярыла ве адамлар аджыныкълы бала сесини эшителер.
Гуя ташнынъ ичинде кимдир агълай: «Вай-вай, анам, къуртар мени, ярдым эт, аначыгъым!»...

Янындаки къаядан исе: «Къоркъма, балам, мен сенинъненим, мен янынъдам»....
деген сес эшитиле.

Адамлар, къоркъып, огюзлерини ташлап, койге тараф къачып кетелер.
Топал-бейнинъ озю де къоркъып къача.
Озю къача, ташкъа чевирилип къалырым деп, артына чевирилип бакъмагъа биле къоркъа.

Адамлар чокъ вакъыткъадже бу ерлернинъ янындан кечмеге къоркъа эдилер.
Барып бакъмагъа джурьат эткенлеринде исе, эки къая еринде тургъаныны корелер.
Олар шимди де анда — Къачы озени ялысындаки Къушу-Дермен артында туралар.
Лякин ана-бала къачып олдылармы, ёкъса эбедиен таш къаялар ичинде къалдылармы — буны кимсе бильмей.
Базыда фуртуналы авада ель койге къызчыкънынъ ве анасынынъ сеслерини алып келе: «Вай-вай, анам, ярдым эт»...
«Къоркъма, балам»...
Шунынъ ичюн де адамлар бу къаяларгъа «Вай-вай анам» къая ве «Къоркъма, балам» къая деген адлар бергенлер.
