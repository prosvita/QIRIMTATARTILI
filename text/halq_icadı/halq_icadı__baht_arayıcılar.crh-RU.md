## БАХТ АРАЙЫДЖЫЛАР

Бу пек чокъ заманлар эвельси олып кечкен вакъиа олгъанына бакъмадан акъикъатен де олдымы, ёкъмы, шимди айтмакъ кучь, амма, койлернинъ биринде учь йигит, учь дост яшагъан экен.
Олар чокъусы кой сакинлери киби, пек фукъаре экенлер.
Араларында энъ яш сою пек эмексевер ве чокъ пара къазанып, эки ат, эки огюз, эки сыгъыр сатын алмакъ, эв къурмакъ арз эткен олса, къалгъан эки досту ёлдан алтын ве къыйметли ташларнен толу киселерни тапып, койлеринде энъ зенгин ве намлы адамлар олмакъны арз эте экенлер.

Шу эки йигит ёлларында алтын ве къыйметли ташчыкъларнен толу киселерни тапмагъан сонъ, озьлерине къысмет ве бахт араштырмакъ ниетинен дюньяны доланмакъ къарарына кельгенлер.
Учюнджи, энъ яш союны, къандырмакъ ичюн чокъ тырышкъанлар, ниает, о да разы олгъан.

Арадан азмы, чокъмы вакъыт кечкен, чокъ мемлекетлерни айланып, чокъ диярларны корьгенлер, куньлернинъ биринде исе буюк бир шеэрге келип чыкъкъанлар.
Ёлларында биринджи расткельген къавеге кирип, къалгъан параларына бирер фильджанчыкъ къаве сымарлагъанлар, бираз раатлангъан сонъ исе бахт ве къысмет акъкъында лаф этип башлагъанлар.

— Эй, достчыкъларым, — деген араларындан энъ буюги, — бу мемлекетнинъ падишасы пек зенгин, деп айталар.
Мукъаддес девенинъ бу огълу мени мусафирликке чагъырып: «Билем, Али, сен пек, фукъаресинъ.
Менден бахшыш оларакъ мына бу къыйметли ташларнен толу кисени ве бу атны санъа багъышламагъа истейим.
Бунынъ киби атны бутюн падишалыгъымда башкъа тапмазсынъ!» — деген олса эди.
Кисени алып, аткъа минер де бир къач куньден сонъ эвимде олур эдим!

Экинджиси достуны дикъкъатнен динълеген сонъ, шойле деген:

— Бу делибаш мени сарайына чагъыртып: «Эй, Османнынъ огълу, хазинемден санъа бир торба алтын ве аремимден яш эсиремни санъа багъышлайым.
Ал да, эвинъе къайт!» — деген олса, не олур эди.

Учюнджиси, араларында энъ яш сою, кулюмсиреген де, шойле деген:

— Дюньяда бу энъ къызгъаныч шакал сизинъ истеклеринъизни ерине кетиреджегине инанасынъызмы?!

Учь достнынъ бу мемлекет падишасынынъ ярамай бир адети олгъанындан хаберлери ёкъ экен.
Падиша исе усьтюне адий эснаф урбасыны кийип, шеэрни кезинмеге, хызметкярлары онынъ акъкъында нелер айткъанларыны динълемеге севе экен.
Иште, оларнынъ бахтсызлыкъларына, шу куню де падиша везиринен берабер шу къаведе, къомшу къона башында отурып, къаве иче, бахт арайыджыларнынъ лафларыны динълей экенлер.

Эртеси куню сарай бекчилерининъ эмири оларны тапып, шойле деген:

— Падишамыз мемлекетине учь задекян эджнебий кельгенини эшиткен ве онынъ мусафирченлигини ред этмеменъизни риджа эте.

Достларнынъ уйкенлери къоркъкъанларындан къалтырап башласалар да, зенгин олмакъ истеклери пек буюк олгъанындан учюнджи достларыны да къандырып, бекчилернинъ эмри артындан мазлум олып кеткенлер.

Падиша оларны къабул эткен, мусафирченлигини косьтеререк, шойле деген:

— Боллугъым акъкъында эшиткен олсанъыз керек, узакътан кельген мусафирлерим, сиз менден не алмагъа истейсинъиз?

Достларнынъ уйкени шойле деген:

— Эй, мусульманларнынъ эмири!
Биз фукъаре адамлармыз, диярымыздаки яшайышымыз пек агъыр олды, шунынъ ичюн де бахт арап, сизинъ мубарек падишалыгъынъызгъа кельдик.
Мен мукъаддес къолунъыздан къыйметли ташларнен толу кисени ве ель киби чапкъан атны бахшыш алмакъ истер эдим...

— Я тюневин къаведе бу бахшышынъны алмакъ истеген адамны насыл адландырдынъ? — деп сорагъан падиша.

— Гуналарны багъышламакъ — эмирлернинъ такъдири, — ялварды достлардан уйкени, падишанынъ аякъларына йыкъылып. — Мераметли олунъыз, аджынъыз мени, мен сизге мукъаддес девенинъ огълу дедим.

— Беринъиз онъа истегенини, — эмир эткен падиша.

Соруджыгъа къыйметли ташларнен толу кисени ве падишанынъ атханесинден яхшы, Арабистандан кетирильген атны кетирип бергенлер.

— Я сен не истейсинъ? — деп сорагъан падиша экинджисинден.

— Эй, падишаларнынъ улусы!
Алла-Тааля манъа эв, садыкъ къадын бермеди.
Сизден бир кисе алтыннен, дюльбер къулларынъызнынъ бирисини сорамакъ истер эдим...

— Истегенинъни алырсынъ, амма башта тюневин къаведе мени насыл адландыргъанынъны айтырсынъ!

— Мераметлигинъ боллугъынъдан да арткъач олсун! — ялваргъан соруджы. — Алидженап гъадабынънынъ къыгъылчымлары манъа токъунмасынлар.
Мен сизге Делибаш дедим.
Алла-Тааля манъа бу ахмакълыгъымны багъышласын!

— Беринъиз онъа истегенини, — эмир эткен падиша.

Учь достнынъ экинджисине алтын толу торбанен падишанынъ ареминден къыз ве атта даа бир атны кетирип бергенлер.

— Энди менден бахшыш сорамагъа сенинъ невбетинъ кельди, — деп мураджаат эткен падиша учюнджи досткъа. — Санъа да дегерли бахшыш бермек керек, гъалиба.

— Манъа сизден бир шей керекмей, — деген йигит дегерликнен.

— Етти, утанмаз быралкъы! — багъыргъан падиша. — Арам аякъларынъа юз таякъ урулмасы акъкъында арз этесинъ, гъалиба!
Истегенинъни алырсынъ!

Падишанынъ хызметкярлары йигитни тутып сюйреп алып кеткенлер ве табанларына юз таякъ ургъанлар.

Учь дост шеэр къапысындан чыкъып кеткенлер.
Биринджиси Арабистандан кетирильген ат устюнде, къойнунда къыйметли ташларнен толу кисенен.
Экинджиси де ат усьтюнде, огюнде дюльбер къыз, янбашындан асылгъан торбанынъ ичинде исе алтынлар чынъылдай.
Учюнджиси исе вуджудында падишанынъ зенгин бахшышыны алып кетерек, зорнен адым ата.

Уйкени кучюк достуны аджыгъан да, атындан тюшип усьтюне яралы достуны отурткъан.
Озю исе янында, атны югенинден тутып кеткен.

Падиша башыны огюнде эгмеге истемеген йигиттен ахтыманыны алгъан олса да, тынчланмагъан, къатты юрекли падишанынъ гъадабы сёнмеген.
Эдждатларынынъ адетлери мусафирни шеэр сынъырларында ольдюрмеге имкян бермегенлер.
О, бекчилернинъ бирисини чагъырып, ёлджуларнынъ артындан етмеге эмир эткен.

— Шеэримизнинъ къапысы артында учь ёлджуны корерсинъ: экиси ат устюнде, учюнджиси исе джаяв кете.
Оны етип, ольдюрирсинъ!

Бекчи, ат усьтюне минип, ёлджулар артындан ёлгъа чыкъкъан.
Шеэрден чыкъкъанынен оларны еткен ве ат янында джаяв кеткеннинъ башыны къылычынен кескен.

— Мына санъа падишанынъ бахшышы, — деген кучюги достунынъ къабири усьтюне таш парчасыны ерлештиререк.

Бекчи исе сарайгъа къайтып, падишагьа эмирини эда эткени акъкъында бильдирген.
Лякин падиша ольдюрмеге истеген адамы ерине башкъасы эляк олгъаныны анълагъан.

— Не гунасы бар, — деп кульген падиша, — бар да, кене артларындан етип, ат усьтюнде янъгьыз, янында къызсыз кеткен союны ольдюр! — деп эмир эткен.

Бекчи кене ёлджуларнынъ артындан ёлгъа чыкъкъан.

Достлар исе баягъы ёл кечкен сонъ атлары болдургъанларыны дуйып, бираз токъталгъанлар.

— Къыз азчыкъ сенинъ атынъ усьтюнде отурсынъ, — деген. — Атым ёрулды, бираз раатлансын.

Олар энди ёлларыны девам эткенлер, артларындан бекчи еткен де, ат усьтюнде янъгъыз олгъан атлыны къылычынен урып, башыны кескен ве кери айланып кеткен.

— Падиша мераметининъ сынъыры ёкъ экен...— мугъайып айткъан кучюги, достуны къабирге къояракъ.

Бойледже, олар къызнен берабер ёлларыны девам эткенлер.

Кунь къонып башлагъан, энди геджелемек ичюн ер араштырмакъ керек олгъан.
Ёлджулар ёлдан бираз авлакъта бир къобаны корьгенлер ве онъа кирип, ятмагъа тедарик корьгенлер.
Гедженинъ бир маалинде йигит юкъу арасы насылдыр фысылды эшитип, уянгъан: «Чыкъар мени мындан, мерхаметли ёлджу...» Йигит яткъан еринден аякъкъа атылып тургъан — сес-солукъ ёкъ.
Кене ятаджакъ олып, энди башыны ташкъа таяндыргъанынен, кене фысылды!
Йигит таш устюне яйдыргъан кийизни четке чекип, къулагъыны ташкъа тийдирген ве фысылды таш ичинден чыкъкъаныны анълагъан.

Йигит, ташны къоба ичинден тышкъа чыкъарып, къаягъа атып, экиге сындыргъан.
Шу ань таш ичинден пармакъ буюклюгинде бир адамчыкъ чыкъкъан ве йигитнинъ козю алдында бир тирсек къадар оськен.

— Я сен кимсинъ? — тааджипленип сорагъан йигит. — Сени бу таш ичине ким сакълап къойды?

— Меним адым Кичкене.
Адамларгъа ярамайлыкъ япмагъа имкян бермегеним ичюн къарт Джин мени тылсымлады, — деген Кичкене. — Мени эсирликтен азат эткенинъ ичюн сагъ ол!
Таш ичинде пек чокъ вакъыт отургъаным ве тылсымларнынъ чокъусыны унуткъаным.
Амма бириси акълымда къалды.
Шунынъ ичюн энъ буюк истегинъни ерине кетире билем!

Йигит бираз тюшюнген сонъ, шойле деген:

— Бу мемлекетнинъ падишасы саба юкъусындан уянса, кузьгюге бакъкъанда, озюнинъ юзю ерине узун къулакълы къатырны корьгенини истейим...

Кичкене къолларыны бири-бирине ышкълагъан, усьтьлерине уфюрген ве насылдыр тылсымлы сёзлерни фысылдагъан.
Шу ань къоллары арасында атешчик алевленген де, сёнген.

— Истегинъни ерине кетирдим, — деген Кичкене ве козьден гъайып олгъан.

Йигит исе къызнен берабер эвине къайткъан, бутюн алтынлары ве ташларыны учь тенъ къысымгъа больген, экисини достларынынъ ана-бабаларына алып кетип берген.
Озь къысымына исе эв къургъан, озюнен берабер кетирген къызгъа эвленген, топракъ сатын алгъан ве багъча асрап башлагъан, богъдай осьтюрген, балкъурт асрап, бал чыкъаргъан.

Куньлернинъ биринде оларнынъ коюне якъын шеэрге мал сатын алмакъ ичюн базаргъа баргъан, анда бир базиргяннен таныш олгъан.
Шу базиргян къомшу мемлекетте яшай экен.
Йигит падиша акъкъында сорагъан.
Базиргян исе шойле джевап берген:

— Эки йыл эвельси падишамыз гъайып олды!
Айткъанларына коре, кимдир узакъ дагъда онъа таштан юксек бир къале къургъан ве гъарез падишаны анда тута экен.
Падишанынъ башы гъадабындан джанавар башына чевирильген, козьлери атеш киби парылдай, башында исе бойнузлары ве къатыр къулакълары бар.

Йигит Кичкенени миннетдарлыкънен хатырлап, кулюмсиреген.
