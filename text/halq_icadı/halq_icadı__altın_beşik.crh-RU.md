## АЛТЫН БЕШИК

Бу чокътан, дюнья асыл олгъан сонъ, олгъан шей.
Джинлер, бутюн укюмни озь къолларына алмакъ истеп ве адамлар ернинъ саиплери олмасын деп, оларны озьра къавгъалаштырмагъа башладылар.
Къан-къардашларны, дост-эшлерни, къолум-къомшуларны, къабилелер ве бутюн халкъларны къавгъалаштырдылар.
Оларнынъ ирадесине бойсунмагъа истемегенлерге кок гудюрдиси ве яшынлар, ягъмур ве бурчакъ ягъдырдылар, эр шейни тюбю-тамырынен къуруткъан еллерни уфюрттилер, къуюлар ве чокъракъларны къуруттылар, айванларны гъайып эттилер.

Джинлер яхшы анълай эдилер — адамлар озь арасында не къадар чокъ къавгъа этселер, оларны бойсундырмакъ, яшагъан ерлеринден къувмакъ, гъайып этмек о къадар къолай олур.
Къырымда да ойле олды.
Адамлар биринджи кере не ичюн къавгъалашкъанларыны да унуттылар.
Ким биринджи олып, къомшусыны ифтиралады, достунынъ джаныны агъыртты, къомшу халкъкъа къаршы дженк башлады?
Санки дерсинъ, адамлар гъадап ве нефретнен догъгъанлар.
Къырымда эр даим бири-бирине душман олгъан дагъ ве чёль халкълары яшагъан эмишлер.

Асылында исе дагъларда да, чёллерде де адамлар озьара тынч ве дост-муаббет, бир къабиле киби яшагъан, агъыр вакъытта бири-бирине ярдым эткен вакъытлары акъкъында риваетлер сакъланды.

Дагъларда яшагъанлар багъчалар отурткъанлар, юзюм осьтюргенлер, авджылыкъ япкъанлар, туз тапкъанлар, комюр азырлагъанлар.
Чёллерде яшагъанлар исе огюзлер, девелер, атлар, сыгъырлар ве къойларны асрагъанлар.
Чёльде яшагъан адамлар юнь ишлеп, ондан урба тиккенлер, килимлер токъугъанлар, кийизден юрт ясагъанлар, тери ишлегенлер ве ондан чарыкълар, чызма тиккенлер, буза ве къумыс сакъламакъ ичюн тулуплар япкъанлар.
Богъдай ве арпа эккенлер, олардан куль ичинде отьмек пиширгенлер.

Адамлар дагъларда ерлешкен койлерден тюшип, чёльге бара, юнь, тери, пенир ве ягъ ала эдилер.
Чёль тарафта яшагъанлар исе дагъларгъа барып, шифалы бал, туз, джевиз, юзюм, алма, армут ве дигер емишлерни къышлыкъ топлагъанлар.
Оларнынъ арасына дава сюнгюсини ким ташлады, гъадап отуны ким экти?
Буны кимсе хатырлап оламай.

Дава де сакинлей, де янъы кучьнен туташа эди.
Адамлар бири-бирининъ тарлаларыны, багъ-багъчаларыны, отлакъларыны чекип ала, тувар айванларыны айдап кете, отлар ве экинлерини, орманларны якъып кете эдилер.
Къабилелернинъ ханлары бири-бирине нефрет беслеп, энъ яхшы батырларыны, энъ яхшы аскерлерини олюм-къалым тутушувына чыкъара эдилер.
Айванлар ве къушлар биле озьра давалы олгъанлар.
Иште, бу ийлекяр Джинлернинъ япкъан иши эди...

Вакъыт кете.
Дагъ къабилелери ханынынъ огълу олгъан.
Огъланчыкъ бираз оськен сонъ, оны тербиелемекни сабыкъ къул, чёльде догъып оськен аскерге авале эткенлер.
Куньдюзлери къарт аскер хан-задени арбий санатына огрете, акъшамлары исе онъа Къырым чёллерининъ аланлыкълары, ат чапувлары, аскерлернинъ ярышлары, ай киби дюльбер къызлары акъкъында икяе эте эди.

Чёль халкъынынъ ханында да къыз осе эди.
Онынъ дюльберлиги, акъылы акъкъында шурет дагъларгъа да етти.
Бир аньде ялы боюндан чёльнинъ кенарынадже етип, кери къайтып олгъан къушлармы, еллерми бу шуретни учурып кетирдилерми, буны кимсе бильмей.
Амма япракълар, орманлар, ташлар ве къушларнынъ тилини анълагъан акъынлар бу хаберни дагъ койлерине джайраттылар.

Хан-заде эр шейни бильген туджджарлардан чёльде буюк байрамгъа азырлыкъ корюльгенини бильди.
Бу байрамда ханнынъ къызына киев сечилип алынаджакъ.
Огълан чокъ беклеп отурмады.
Къаранлыкъ геджеде урбасыны чобан урбасына денъиштирип, энъ севген атыны эгерледи де, чёльге чапып кетти.

Бу арада исе чёльде байрам башланды.
Озен ялысында бинъ юрт къоюлды, оларнынъ арасындаки энъ юксек, къар киби беяз сою — ханнынъ юрту эди.
Балабандан-балабан джез къазанларда къой эти пише, териден ясалгъан къырбалар ичинде къумыснен буза озь саатларыниы беклей эдилер.
Чалгъыджылар алетлерини, джигитлер атларыны, аскерлер — къылычлары ве яйларыны азырлай эдилер.
Мында чёльнинъ бутюн кошелеринден мешур батырлар, джесюр йигитлер, энъ чевик атлылар келип еттилер.

Хан къызына эвленмеге истеген бутюн адамлар атларыны югенлеринден тутып, хан къызы ве онынъ энъ якъын адамлары юксек ястыкълар устюнде отургъан юрт огюнден кечтилер.
Хан-заде къызны корьгенде, юрегине сюнгю санчылды.
Онъа чёльнинъ энъ намлы йигитлеринен тутушмакътан гъайры, яйдан атувда къызны енъмек, ат чапувларында онъа етмек керек эди.

Огълан чёльнинъ энъ намлы курешчилеринен курешти ве устазы огреткен усулларындан файдаланып, оларны енъди.
Йигитлер оюнларында да онъа тенъ кельген олмады.
Энди исе ханнынъ къызынен ярышлашмакъ вакъыт кельди.
Къыз яй чекти, артындан ханзаде атты.
Хан-заденинъ окъу хан къызынынъ окъуны етип, оны экиге больди.
Къыз чёльге ель киби учкъан чапкъан аткъа минип чапып кетти, лякин йигит онъа етти ве олар хан юртуна берабер къайттылар.
Демек, хан къызы озь нишанлысыны тапкъан.

Хан огюнде адий чобан олмагъаныны анълады.
О, йигитни юртуна давет этти ве озю акъкъында догърусыны айтмагъа риджа этти.
Йигитнинъ икяесини эшиткен хан тюшюнджеге далды.
Озюнинъ энъ якъын адамларынен меслеатлашкъан сонъ тойгъа разылыкъ берди.
Хан дагълар ханынен тувгъанлашып, Къырымда яшагъан халкълар арасында тынчлыкъны гъайрыдан тиклер, деп тюшюнди.

Вакъыт кечип, ханнынъ къызы огъул тапты.
Чёльнинъ усталары темиз алтындан бешик ясап, оны тылсымлы орьнеклернен яраштырдылар.
Къартлар бешик узеринде юз бир дуа окъуп, устюне чёльде оськен отлар иритильген сувны септилер.
Къадимий риваетлерде айтылгъанына коре, бу отлар адамгъа джесарет, акъыл-идрак ве узун омюр багъышлай экенлер.

Дагъларда яшагъан халкъларнынъ падишасы гъайып олгъан огълуны чокъ къыдырды, о, душманлары тарафында булунгъаныны анълагъан сонъ чёль халкъына дженк илян этти.
Эки буюктен-буюк орду бири-бирининъ къаршысына тизильди.
Окъчулар къатты окъларыны чекип азырладылар, йигитлер кескин къылычларыны чыкъарып азырладылар, аскерлер оглеринден маджарларыны тикледилер.
Аз бучукъ даа вакъыттан сонъ ер къанлы чарпышмадан сарсыладжакъ эди!

Лякин бу арада дагъ халкъынынъ ордусы къаршысына хан-заденен онынъ къадыны чыкътылар.
Олар оглеринде огълан балачыкълары яткъан алтын бешикни тута эдилер.
Дагъ халкъы ханзадени таныды, хан да озь огълу ве варисини таныды.
Йигитлер къылычларыны къынларына къайтардылар, аскерлер сюйрю маджаларыны ерге тюшюрдилер, окъчулар окъларыны аркъалары артына ташладылар.

Бойле байрамны мында бу вакъыткъадже даа кимсе корьмеген!
Онъа бутюн чёль ве дагъ халкълары топландылар.
Ханлар алтын бешикнинъ эр эки тарафына отурдылар, ичинде оларнынъ бирден-бир варислери ята эди де!
Иште, бойле этип, барышыкъ башланды.
Кене, чокъ йыллар эвельси олгъаны киби, дагъ халкъы чёль халкъына тюшип, олардан юнь, тери, богъдай, буза ве къумыс, чёль халкъы исе дагъларгъа котерилип, бал, джевиз, юзюм, алма, армут ве башкъа емишлер ала эдилер.

Дагънен чёль халкълары арасында барышыкъкъа иришильген сонъ, сонъу-буджагъы олмагъан чёль башлангъан дагънынъ этегинде козь яшы киби темиз чокъракъ шувулдады!
Сув ерге кетмесин деп, онынъ четлерини мермернен къапладылар, тюбюне исе алтын бешикни ерлештирдилер.
Алтын бешиктен алынгъан чокъракъ сувунынъ шифасы акъкъында шурет Къырымнынъ бутюн кошелерине барып етти.
Саба, танъда чокъракъ янында къушлар, айванлар балачыкъларынен берабер топлана, балаларыны алтын бешикнинъ буллюр сувунда ювундырмакъ ичюн адамлар келе эдилер.
Ким бу сувда къолу, бети, беденини ювып, бир авуч сув ичсе — бир тамам денъише эди.
Балалар сагълам ве кучьлю осип чыкъа эдилер.
Хасталар тюзеле, сакъатлар сагъламлаша эдилер.
Тылсымлы чокъракътан эвине къайтаджакъ эр бир адам онынъ янында оськен тереклер ве чалыларнынъ пытакъларына чешит ренкли пошулар ве басма парчачыкълары багълай эдилер.
Чокъракъ ве онынъ алтын чанагъы Къырым халкълары ичюн энъ мукъаддес ерге чевирильдилер.

Адамлар эр даим ойле олур деп беллей эдилер.
Лякин ийлекяр джинлер, ердеки укюмни гъайып этеяткъанларыны, эйилик яманлыкъны енъип башлагъаныны дуйгъанларынен, къоркътылар.
Алтын бешикни парлап, чокъракъны лекелейджек адамны арадылар.
Чокъ арадылар, амма ойлесини тапамадылар.
Бойле адам тапылмагъан сонъ, джинлер алтын бешикни озьлери хырсызладылар, чокъракъны исе ер юзюнден гъайып эттилер — санки дерсинъ, бу ерде ич бир вакъыт чокъракъ олмагъан.
Чёльде исе Джинлер бу ишни дагъларда яшагъан адамлар яптылар, дагъарда — чёль халкъынынъ иши, деген эмиш-демишни таркъаттылар.

Кене дава къозгъалды!
Кене къылычлар бири-бирине урулып, данъгъырдадылар, окълар сызгъырдылар, янгъынлар алевлендилер.
Кене ич бир къабааты олмагъан адамлар эляк олып башладылар...

Куньлерден биринде Судакъ дживарларындаки дагъ этегинде ерлешкен койге бели къамбурайып къалгъан фукъаре бир къарт кельди.
О, юзюм багъларыны асрагъан Айдер адлы адам къадыны ве еди огъулларынен берабер яшагъан адамнынъ араба къапысыны къакъты.
Къартны эвге алдылар, къол-бетини ювдурдылар, ашаттылар, ичирдилер, сонъ тёшекке яткъыздылар.
Танъда, даа эр кес юкълагъан вакъытта, къарт эв саибини уятып, алтын бешик насыл хырсызлангъанынынъ сырыны айтты.
Джинлернинъ падишасыны тек Айдернинъ огъуллары енъип оладжакълары акъкъында да айтты.
Лякин Айдер бу сырны огъулларына энъ кучюги он секиз яшкъа толгъан куньде ачып оладжакъ экен.
Къарт Айдерге силя сатын алмакъ кереклигини айтты.
Бундан гъайры, Айдерге силяны ягъламакъ ичюн мельэм берди.
Къалгъан тылсымлы мельэмнен йигитлер куреш огюнден эллерине ве черелерине якъмакъ кереклер.
Къарт джинлернинъ падишасыны дагъ тёпесине насыл этип чагъырмакъ мумкюн олгъаныны да анълатты.
Буларны айткъан сонъ къарт бирден гъайып олды!

Айдернинъ кенджеси 18 яшны толдургъан куню энди къартайгъан бабасы огъулларыны бир ерге топлап, силя сакълангъан сандыкъны ачып, оларгъа алтын бешикнинъ сыры акъкъында икяе этти.
Йигитлер дагъларда узун бойнузлы еди дане беяз эчкини тутып, дагънынъ тёпесине чыкъарып, къаягъа багъладылар.
Олар джинлерни учь кунь ве учь гедже бекледилер.
Дёртюнджи куню танъда беяз эчкилернинъ сеслерини эшиттилер, дагънынъ тёпесине джинлернинъ падишасы учып кельди.
Йигитлер оны энди беклей эдилер.

Олар танъдан кунь баткъандже уруштылар.
Этраф койлернинъ сакинлери дагъ тёпесине къоркъунен бакъа эдилер, анда исе къылычлар бири-бирине урулып, яшынлар чыкъара, коклер гудюрдей, орталыкъ тозгъа бурюнди.
Ниает, йигитлер джинлернинъ падишасыны енъдилер, оны парча-кесек эттилер, амма джин сонъки нефесини бермезден эвель йигитлерни ташларгъа чевирди.
Агъа-къардашларнынъ энъ буюги бабасы онъа берген тылсымлы мельэм акъкъында унуткъан экен.
Шунынъ ичюн де джиннинъ сырлы сёзю оларгъа тийди...

Бу дешетли курештен котерильген тоз къонгъан сонъ адамлар дагънынъ тёпесинде, таракъ тишлери киби бир сырагъа тизилип къатып къалгъан диреклерни корьдилер.
Шунынъ ичюн де бу ады олмагъан дагъны Таракъташ деп адландырдылар.
Огъулларнынъ ана-бабасынынъ яныгъы сынъырсыз эди.
Айдер бир геджеде чаларып, бели букюльди.
О, дагънынъ тёпесинде мельэм къутусыны тапып, меселени анълады.
Яныкълы баба къалгъан мельэмни таш диреклерге сильсе де, ярдым этмеди, огъуллары тирильмедилер.

Йигитлернинъ бу къараманлыкълары тек дагъларда дегиль, чёльде де белли олды.
Адамлар вакътынджа даваларыны токътаттылар, амма шубелери ве къоркъуларындан къуртулып оламадылар.
Куньлерден биринде Айдернинъ тюшюне кене де фукъаре къарт келип, о, Таракъташнынъ этегинде бою теренлигинде къую къазып, оны чыкънен толдурмакъ кереклигини бильдирди...
Къарт даа бир шей демеге истеди, амма бирден артында насылдыр буюктен-буюк кольге пейда олып, оны ютып йиберди.
Айдер уянды, азбаргъа чапып чыкъты ве чуллу къара булут тез-тез учып кеткенини корип къалды.

Шу куньден башлап, Айдер къолуна таш алып, Таракъташнынъ этегинде къую къазып башлады.
Иши яваш ве буюк зорлукъларнен олса да, эп огге йылышты.
Айдер, кучь олгъанына бакъмадан, теслим олмады, ишини ташламады.
Огъулларыны джанландыраджакъ кунь келеджегине ве олар джинлер алтын бешикни сакълагъан ерни бирликте тапып оладжакъларына ишана эди.

Дагъ ве чёль койлеринден адамлар келип, Айдерге аш, урба, кескин къайралгъан ташлар кетире эдилер.
Олар онъа, ташнен ташны оймагъа тырышкъанына бакъып, онынъ исрарына, ишини бир дакъкъагъа, бир аньге быракъмагъанына шаша эдилер...
Айдер исе дагъ ве чёль адамлары муджизе беклегенлерини, о аз-бучукъ токъталса, сакинлешкен дава кене алевленеджегини ве адамлар джинлернинъ итаатлы къуллары олып къалмагъандже токътамайджагъыны биле эди...
