## Тато Кемал

Карадагзька легенда

Не шукав а ні пошани, а ні золота.
Шукав правди.
Коли відчув він, що віддалилася правда, тоді залишив цей світ.
Скільки років було тату Кемалу, тепер вже ніхто не знає.
Думали — сто, а може й всі двісті.

Він жив так довго, що усе село стало ріднею.
Він жив так багато років, що старече вухо не відрізняло шуму життя, а очі втомилися стежити за метушнею людей.

Інколи про нього забували.
І лише коли весняне сонце золотило промінням вершини Карадагу, згадували, що він живий.

Тато Кемал йшов на гору, щоб умити обличчя струменем з джерела.

Назустріч линули пахощі квітів, легкий бриз милував його.
Радість буття сповнювала єство.

Тато Кемал усе це дуже любив, дослухався до цих відчуттів природи і в них шукав себе.

Ноги якого ледь переступають, руки насилу здіймаються для молитви
О, світ!
Чи ти той самий Кемал.
який бурхливої ночі плив поміж скель до корабля, щоб попередити про небезпеку?
Сміливий Кемал, який не боявся казати у вічі правду найсильнішим і найбагатшим.
Кемал, якого вигнали з дев’яти країн, тому що хто каже правду, того виганяють з дев’яти держав, як потім скаже народ.

Котилося життя твоє, Кемале, як бурхлива ріка, поки не знайшов ти притулку у бідному селі під Карадагом.

Хто знає Коран краще від мулли, хто розуміє арабську книгу, хто побував у Мецці і в Стамбулі — той мудра людина.
А мудру людину не скривдять у селі.

Багато весен минуло, і щовесни прошкував дідусь Кемал на гору, до струмка, де робив на дереві зарубку.
Потім порахує — скільки років ждав правду на землі.
Тому що все очікує її чиста духом людина.

Так міркував дідусь Кемал, спускаючись в долину, коли вечірня синява бігла по схилах услід за денним світлом.

Так минали роки, багато вже зарубок на дубі, до гілля дійшли.
І ось настав час спекотної погоди, якої не знали раніше.
Сонце випалило траву, висушило листя, вимерли струмки, гаряче повітря обпалювало дихання.

Люди молилися в мечеті, запитували в дідуся Кемала:

— Що буде?

— З’явиться місяць, піде дощ, землю заллє.
Лихо буде,— відповідав дідусь.

Люди чекали.
Сяйнув срібний серп місяця і на безхмарному небі ніщо не передвіщало дощу.
Мабуть, поганий пророк дідусь Кемал.

Та за ніч набігли хмари, загасили вогні зірок, сяйнула розлючена блискавка, загримів по горах перекатом грім, понеслись землею дивні голоси і диким ревом загула злива.
Такого ще не було.

— Правду сказав дідусь Кемал!

Злякалися люди:

— Лихо буде, казав.

І настав жах.

Ринув на село шалений потік з гір і поніс в море усіх, хто не встиг заховатися.
Збожеволів багатий Веллі.
Клявся усе повернути, що відібрав у сусіда, — і дім, і сад, якщо знайдеться його дочка.
Старий Муслядін благав допомогти йому, — усі борги простить.
І було чисте серце в них.
І згадували ім’я Аллаха навіть ті, хто ніколи не вимовляв його.
Бо панувало горе кругом, і не сподівалися люди на себе.

Молилися в мечеті, ждали, що скаже дідусь Кемал.

Як в арабській книзі читав дідусь Кемал в їхніх серцях; знав, що думали, і здавалося йому, що стала близькою правда.

Вийшов на ґанок, подивився туди, де загорнувся в хмари Карадаг.
Вважалося йому зелене світло, як чалма Пророка.

Люди дивилися — не бачили.

Прислухався дідусь Кемал.
Згори, з неба, чи з гір долинали радісні голоси.

Люди слухали — не чули.

А через день там, куди дивився дідусь Кемал, засяяло сонячне проміння.
Минула біда, отямилися люди.

Багатьох не стало.
Взяли собі сусіди їхню землю і дякували Аллаху, що не їх спіткала загибель.

Відчув дідусь Кемал, що втікає правда, і почав корити лихих людей.
Найбільше корив коктебельського мурзака, який скривдив багатьох бідняків, навіть заборонив дідусь селянам ходити до нього.
А коли дехто пішов потай, — відвернувся від них у мечеті.

— Хто з вороном бенкетує, в того не буває чистого дзьоба!

Розгубився мурзак, не знав, що робити.
Дістав зі скрині гаман з червонцями і поніс вночі до дідуся Кемала.

— Не сором тільки мене! — вмовляв старого.

Жбурнув червонці дідусь Кемал зі словами:

— Йди геть!

Упав мурзак перед старим на коліна, почав благати:

— Скоро помреш, на все село зроблю поминки, на могилі стовп з чалмою поставлю, багато грошей дам імамам, а вони скажуть: «Дідусь Кемал був святий, дідусь Кемал — святий».
Усе зроблю, якщо похвалиш людям мене.

Зрозумів дідусь Кемал слова мурзака, відвернувся від нього.
Закипівши гнівом, мурзак як ужалений накинувся на старого і почав його бити.

— Скажи, що виконаєш моє бажання, або я вб’ю тебе.

— Вбий, — хрипів дідусь Кемал, ледве дихаючи.

Вранці люди побачили, що помирає дідусь Кемал.
Про те, що трапилося з ним, нічого не сказав, бо знав, що не потрібно більше корити мурзака — той вночі занедужав і скоро помре.

Спитали люди в дідуся Кемала, чи не треба чогось і де поховати його.

— Там, де впаде моя палиця, — відповів.

— Певно, марить старий, — гадали люди.

Та, зібравшися на силі, підвівся дідусь Кемал, переступив поріг, підкинув догори свою палицю, захитався і сконав.

А палиця високо знялася в небі й полетіла на Карадаг.

Побігли за нею люди і знайшли її біля струмка.
Там і поховали святого.
А, поховавши, порахували, скільки було зарубок на дереві.

— Дев’яносто дев’ять...

Вирішили, що було дідусеві Кемалу сто років, і зробили соту зарубку.

Настали добрі часи.
Гори вкрилися зеленою травою.
Швидко пішли на лад виснажені отари.
Не поверталися на ночівлю додому, залишалися в горах, і чабани ночами бачили зелене світло на могилі дідуся Кемала, що підтвердили люди, яких мулла послав перевірити, чи правда це.

— Невже й справді дідусь Кемал — святий, — розмірковував мулла.

Чекали на дива.
І вони сталися.

Із Отуз, Коз і Капсихора привозили хворих на могилу дідуся Кемала.
Багато людей зцілилося від недуг.

Тоді імами оголосили дідуся Кемала святим.
І немічні почали приходити з усього Криму.
Приходять і тепер.
Привозять хворих із Алушти і Ускюта, із Ак-Мечеті і Бахчисарая.
Кажуть, усі дістають полегшення, хто приходить з чистою душею.

Усе життя шукав правди дідусь Кемал — хто прийде до нього з правдою, тому допоможе він.
Тому що дідусь Кемал святий.
