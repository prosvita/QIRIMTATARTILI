## КЕМАЛ-БАБАЙ - ДІДУСЬ КЕМАЛ
Карадазька легенда
Не шукав пошани, не шукав золота Кемал-бабай, а шукав правди. Коли відчув він, що віддалилася правда, тоді залишив цей світ.
Скільки років було дідусеві Кемалу, не знав ніхто. Думали — сто, може, двісті. Він жив так довго, що усе село стало ріднею; він жив так багато років, що старече вухо не відрізняло шуму життя, а очі втомилися стежити за його метушнею.
Інколи про нього забували, і лише коли весняне сонце золотило промінням вершини Карадагу, згадували, що дідусь Кемал живий.
— Знову йде на гору,— казали жителі села.
Кемал-бабай ішов, щоб умити обличчя весняним струменем з джерела. Назустріч линули пахощі квітів; легкий бриз милував землю; радість буття сповнювала єство. Дідусь дослухався до цих відчуттів природи і в них шукав себе.
Старий Кемал-бабай, ноги якого ледь переступають і руки насилу здіймаються для молитви, чи ти той самий Кемал. який бурхливої ночі плив поміж скель до корабля, щоб попередити про небезпеку? Сміливий Кемал, який не боявся казати у вічі правду найсильнішим і найбагатшим. Кемал, якого вигнали з дев’яти країн, тому що хто каже правду, того виганяють з дев’яти держав, як потім скаже народ.
Котилося життя твоє, Кемале, як бурхлива ріка, поки не знайшов ти притулку у бідному селі під Карадагом.
Хто знає Коран краще від мулли, хто розуміє арабську книгу, хто побував у Мецці і в Стамбулі — той мудра людина. А мудру людину не скривдять у селі.
Багато весен минуло, і щовесни прошкував дідусь Кемал на гору, до струмка, де робив на дереві зарубку. Потім порахує — скільки років ждав правду на землі. Тому що все очікує її чиста духом людина.
Так міркував Кемал-бабай, спускаючись в долину, коли вечірня синява бігла по схилах услід за денним світлом.
Так минали роки, багато вже зарубок на дубі, до гілля дійшли.І ось настав час спекотної погоди, якої не знали раніше. Сонце випалило траву, висушило листя, вимерли струмки, гаряче повітря обпалювало дихання.
Люди молилися в мечеті, запитували в Кемал-бабая:
— Що буде?
— З’явиться місяць, піде дощ, землю заллє. Лихо буде,— відповідав дідусь.
Люди чекали. Сяйнув срібний серп місяця і на безхмарному небі ніщо не передвіщало дошу. Мабуть, поганий пророк Кемал-бабай.
Та за ніч набігли хмари, загасили вогні зірок, сяйнула розлючена блискавка, загримів по горах перекатом грім, понеслись землею дивні голоси і диким ревом загула злива. Такого ще не було.
— Правду сказав Кемал-бабай!
Злякалися люди:
— Лихо буде, казав.
І настав жах.
Ринув на село шалений потік з гір і поніс в море усіх, хто не встиг заховатися. Збожеволів багатий Веллі. Клявся усе повернути, що відібрав у сусіда, — і дім, і сад, якщо знайдеться його дочка. Старий Муслядін благав допомогти йому, — усі борги простить. І було чисте серце в них. І згадували ім’я Аллаха навіть ті, хто ніколи не вимовляв його. Бо панувало горе кругом, і не сподівалися люди на себе.
Молилися в мечеті, ждали, що скаже дідусь Кемал.
Як в арабській книзі читав Кемал-бабай в їхніх серцях; знав, що думали, і здавалося йому, що стала близькою правда.
Вийшов на ґанок, подивився туди, де загорнувся в хмари Карадаг. Вважалося йому зелене світло, як чалма Пророка.
Люди дивилися — не бачили.
Прислухався Кемал-бабай. Згори, з неба, чи з гір долинали радісні голоси.
Люди слухали — не чули.
А через день там, куди дивився Кемал-бабай, засяяло сонячне проміння. Минула біда, отямилися люди.
Багатьох не стало. Взяли собі сусіди їхню землю і дякували Аллаху, що не їх спіткала загибель.
Відчув Кемал-бабай, що втікає правда, і почав корити лихих людей.Найбільше корив коктебельського мурзака1, який скривдив багатьох бідняків, навіть заборонив дідусь селянам ходити до нього. А коли дехто пішов потай, — відвернувся від них у мечеті.
— Хто з вороном бенкетує, в того не буває чистого дзьоба!
Розгубився мурзак, не знав, що робити. Дістав зі скрині
гаман з червонцями і поніс вночі до Кемал-бабая.
— Не сором тільки мене! — вмовляв старого.
Жбурнув червонці дідусь Кемал зі словами:
— Йди геть!
Упав мурзак перед старим на коліна, почав благати:
— Скоро помреш, на все село зроблю поминки, на могилі стовп з чалмою поставлю, багато грошей дам імамам2, а вони скажуть: «Кемал-бабай був святий, Кемал-бабай — азіз». Усе зроблю, якщо похвалиш людям мене.
Зрозумів Кемал-бабай слова мурзака, відвернувся від нього. Закипівши гнівом, мурзак як ужалений накинувся на старого і почав його бити.
— Скажи, що виконаєш моє бажання, або я вб’ю тебе.
— Вбий, — хрипів дідусь Кемал, ледве дихаючи.
Вранці люди побачили, що помирає Кемал-бабай. Про те, що трапилося з ним, нічого не сказав, бо знав, що не потрібно більше корити мурзака — той вночі занедужав і скоро помре.
Спитали люди в дідуся Кемала, чи не треба чогось і де поховати його.
— Там, де впаде моя палиця, — відповів.
— Певно, марить старий, — гадали люди.
Та, зібравшися на силі, підвівся Кемал-бабай, переступив поріг, підкинув догори свою палицю, захитався і сконав.
А палиця високо знялася в небі й полетіла на Карадаг.
Побігли за нею люди і знайшли її біля струмка. Там і поховали святого. А, поховавши, порахували, скільки було зарубок на дереві.
— Дев’яносто дев’ять...
Вирішили, що було дідусеві Кемалу сто років, і зробили соту зарубку.
1 Мурзак, мурза — татарин знатного походження.
2 Імам — священик.Настали добрі часи. Гори вкрилися зеленою травою. Швидко пішли на лад виснажені отари. Не поверталися на ночівлю додому, залишалися в горах, і чабани ночами бачили зелене світло на могилі Кемал-бабая, що підтвердили люди, яких мулла послав перевірити, чи правда це.
— Невже й справді Кемал-бабай — азіз1, — розмірковував мулла.
Чекали на дива. І вони сталися.
Із Отуз, Коз і Капсихора привозили хворих на могилу Кемал-бабая. Багато людей зцілилося від недуг.
Тоді імами оголосили Кемал-бабая азізом. І немічні почали приходити з усього Криму. Приходять і тепер. Привозять хворих із Алушти і Ускюта, із Ак-Мечеті і Бахчисарая. Кажуть, усі дістають полегшення, хто приходить з чистою душею.
Усе життя шукав правди дідусь Кемал — хто прийде до нього з правдою, тому допоможе він. Тому що Кемал-бабай — азіз, що означає святий.
