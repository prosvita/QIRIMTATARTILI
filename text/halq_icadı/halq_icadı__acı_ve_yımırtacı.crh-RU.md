## АДЖЫ ВЕ ЙЫМЫРТАДЖЫ

Эвель заманда адамларнынъ бириси аджылыкъкъа кете экен.
Пароходгъа минеджек вакъытта бир йымыртаджыдан он дане йымырта сатын ала.
Онынъ парасы пек теренде экен.
Шу аньде пароход кочеджек олгъанындан йымырталарнынъ парасыны берип етиштиралмай, чапып пароходгъа мине де, ёнеп кете.

О адам Меккеге бара, аджы адыны ала.
Лякин он йымыртанынъ акъчасыны берип оламагъанына пек раатсызлана, видждан азабы чеке.

Аджылыкътан къайткъанда кене шу шеэрге тюше, онъа йымырта саткъан адамны араштырып тапа.
О вакъыт акъчасыны бералмагъаны ичюн йымыртаджыдан афу сорап, онъа он йымырта ичюн 50 капик бере.

Йымыртаджы исе аджыдан он къат зияде пара сорай.
Аджы бунынъ себебини сорагъанда, йымыртаджы шойле джевап бере:

— Мен о он йымыртадан он чипче чыкъарыр эдим, он чипче исе шимди он дане тавукъ олур эди, — дей.

Аджынен йымыртаджанынъ давасы махкемеге тюше.
Олар экиси де къадыгъа баралар.

Къады оларнынъ давасы неден ибарет олгъаныны динълеп, озю буларнынъ бир-де-бириси къабар бермезми экен деп, оларнынъ козьлерине джылпын-джылпын къарай ве айны заманда дава китабыны акътара.
Къады не къадар тюшюнсе де, китабыны не къадар акътарса да, даваны чезип оламай.

Ниет, даванынъ бакъылмасы муфтиге авале олуна.
Муфти даваджыларны динълей, чокъ тюшюне-ташына, амма даваны о да чезип оламай.

Даванынъ чезильмегенинден видждан азабы чеккен Аджы ёлгъа чыкъамай.
Йымыртаджы да онынъ якъасыны бошамай.
Бу дава чокъ узангъанынындан себеп бутюн мемлекетке даркъай.
Эр кеснинъ агъзында юре.

Куньлерден бир кунь муфти шеэрде кезингенде бир сюрю балагъа расткеле.
Балалар озь аралары насыл оюн ойнамасыны тюшюне экенлер.
Араларындан бириси тура да:

— Айдынъыз, аджынен йымыртаджынынъ давасыны ойнайыкъ, — дей.

Балаларнынъ эписи разы олалар.
Энъ акъыллысыны къады сайлайлар, эки даваджы айырыла ве къалгъанлары даваны динълемеге отуралар.
Меракълангъан муфти де бир кенарда отурып, балаларнынъ оюныны сейир этмеге башлай.

Къады олгъан бала аджыдан сорай:

— Аджы эфенди!
Сиз меним узурыма насыл бир анълашылмагъан ишнен кельдинъиз?

«Аджы» бала:

— Къады эфенди, мен аджылыкъкъа кете эдим.
Гемимиз ёнейджекте шу йымыртаджыдан он дане йымырта алдым.
Йымырталарнынъ акъкъыны — 50 капик акъчаны берип етиштиралмадым.
Чюнки шу арада геми ёнеп кетти.
Аджылыкътан къайткъанда иште шу йымырталарнынъ акъчасыны берем.
О, исе алмакъ истемей.
Менден йымырталар ичюн он къат зияде истей.
Сизге риджа этем, бу меселени акълыджа аль этинъиз.

«Къады» бала, «аджы»гъа бакъып шойле дей:

— Бир кимсенинъ акъкъыны ашамакъ истемеген акъикъий аджы экенсинъиз.
Меккеге аджылыкъкъа барып, башына сарыкъ саргъанларнынъ чокъусы аджы дегиль де, гаджидир. %
Бабаларымыз да шай дейлер.

Сонъра йымыртаджы баладан сорай:

— Йымыртаджы!
Сёйле бакъайым, сен не себептен он къат зияде акъ истейсинъ?

Йымыртаджы бала дей:
— Къады эфенди, эгер бу аджы шу он дане йымыртаны менден алмагъан олса, мен он йымыртадан он дане чипче алыр эдим, олар да шимди он дане тавукъ олур эдилер.
Шунынъ ичюн.

— Я сенинъ бу аджыгъа саткъан йымырталарнынъ пишкен эдими, чий эдими?

— Пишкен эди, къады эфенди.

Къады балагъа ачувланып багъыра:

— Ой сени, ахмакъ!
Не, акълынъны ойнаттынъмы?
Пишкен йымыртадан чипче чыкъармы?

Динълеп тургъан балалар шу ерде йымыртаджы баланы тутып уралар.

Балаларнынъ оюнларыны кенардан сейир эткен муфти аман аледь-аджеле озюнинъ дава бакъкъан ерине ашыкъа ве даваджы йымыртаджынен аджыны озь узурына чагъыра.
Олар етишип келелер ве муфти оларгъа даваларынынъ текрар бакъыладжагъыны анълата.

Муфти йымыртаджыдан сорай:

— Йымыртаджы!
Бу аджыгъа саткъан йымырталарынъыз пишкен эдими, чий эдими?

— Пишкен эди, муфти эфенди, — дей йымыртаджы.

Муфти бу кересинде ачувнен:

— Ах сени, ахмакъ эриф!
Пишкен йымыртадан чипче чыкъкъаныны сен не вакъыт корьдинъ? — деп, йымыртаджыгъа ерсиз давасы ичюн джеза берильмесини укюм эте.