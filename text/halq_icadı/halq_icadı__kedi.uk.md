## Кішка

Кішка коли підкрадається, щоб спіймати пташку, не такою буває хижою, як Назли — дочка Решеїда.
Ах, Решеїд, Решеїд, Аллах знає, як покарати людину.
У Демерджі боялися Решеїда. Злий був чоловік, злий і хижий, як стара лисиця. Тихо говорив, солодке слово знав, посміхався, вигадуючи для людини образу.
Пішла й Назли в батька. Лащилася, вихваляла його. Розпускалося батькове серце, як квітуча троянда.
Тоді смикала Назли батька за бороду, шкрябала, кусала його і втікала в кущі жасмину: не знайде її там батько.
— Хі!
Приховував Решеїд від людей свій смуток.
А колись був поважним: на вулиці йому кланялися і свої, і чужі. На багато верст довкола знали Решеїда. Від Демерджі до Алушти простягалися його сади, а витрачав на себе менше, ніж сліпий Мустафа.
Даремно усе це, Решеїд. Помре багатий, не більше залишиться, ніж від бідного.
Якось їхав Решеїд із Алушти, куди возив продавати білого півня. За повір’ям, якщо побити хворого по спині, а потім продати білого півня, то, коли почнуть зеленіти дерева, уся хвороба перейде до того, кому продав півня. А в Решеїда давно болів живіт. Тож тепер більше не болітиме!
Дорога йшла під гору. Коні стомилися бігти, стомився й погонич Сейтар.
— Гайда, Сейтаре, — злився Решеїд.
Не свої були коні, чужих найняв, нема чого жаліти.
Дорогою милувався Решеїд своїм садом. Мигдаль одягнувся в листя, інші дерева цвіли. Гадав Решеїд:
— Хтось двадцять тисяч дасть, знову не віддам.
Озирнувся назад. Високо вже піднялися. Синє море стало
схожим на стіну. Дивовижна картина. Тільки не про це думав Решеїд, а зовсім про інше.
— Як багато добра марно пропадає. Коли їдять люди, стільки жиру на посуді залишається...
Занявчала біля тину кеде — кішка.
— Чому кедів цих, наприклад, не можна їсти? Ну, сам не їси, гостей можна пригостити. Додати курдюка — добрий плов буде.
Приїхав додому, розповів Назли, про що думав дорогою.
Дочка розсміялася:
— От добре. Неодмінно зробимо так. Зберемо сусідських котів. Сама різатиму їх. Запросимо гостей із села Шуми!
Решеїд радий був поглумитися над шуминцями. Давно хотів покарати їх за те, що не продали йому лісу.
— Зробимо. Тільки дивися, нікому не кажи.
Почали пропадати у господарів кішки, то в одного, то в іншого. Мало куди могли забігти! Нічого дивного не бачили в тому селяни.
Подивувалися, що Решеїд гостей із Шумів запросив — усіх, хто бороду запустив.
— Не даремно,— казали.
Коли гості зібралися, Назли подала плов. Парував рис, тільки відчувався трохи неприємний запах, дивний якийсь, ніби десь поблизу була кішка.
Однак шуминці їли, дехто навіть підхвалював.
— А ти чому сам не їси? — пригощала Назли батька. — Покуштував би, як я приготувала. Решеїд змовчав та лише сплюнув у бік.
А шуминці хвалили:
— Добра господиня в тебе дочка, ох, добра, в тебе вся пішла.
І ще багато іншого казали господарю.
Раптом один з гостей гикнув і здалося йому, що в животі в нього занявчала кішка. Почувши це, інші подумали: «Зрадів чоловік, що в гостях, допався до чужого».
Проте коли на ніч повернулися в Шуми, не в одного, а в усіх занявчало в животі.
Не спали всю ніч, мучилися, здавалося, хтось шкрябає усередині. А старий Асан ледь не помер.
— Що з тобою? Ти наче кішку з’їв! — злився на нього син, бо той усю ніч не давав йому спати.
І подумав Асан — чи не поглумився й справді над ними Решеїд, чи не нагодував якоюсь поганню?
А на ранок усе село дізналося, що нагодував Решеїд людей пловом із кошатини.
Йшли поблизу двоє демерджинців і глузували над дурістю шуминців, мовляв, зраділи гостинам, кошатини наїлися. Няв, няв!
І стало від усіх шуминців після цих слів тхнути котами. І через місяць, і через рік, і через десять років, і навіть тепер не минуло. Якщо їдеш повз Шуми — чуєш кішку.
Можливо, що й вигадана ця історія, та не вигадаєш — добре не розкажеш.
Тільки одна правда. Якщо проїжджаєш по шосе повз Шуми, не дай Боже сказати «няв». Краще мовчати.
Добре якщо облають, або плюнуть, та коли потрапить під руку сокира — навздогін полетить.
А не віриш — спробуй сам. Вигукни, проїжджаючи, «няв»!
Побачиш, що з того вийде.
