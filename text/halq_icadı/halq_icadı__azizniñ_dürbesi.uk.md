## СВЯТА МОГИЛА

# ОтУЗЬКА ЛЕГЕНДА
Це було років триста тому, а може й більше. Як і нині, долиною біг гірський потік; як і нині, зеленими садами були вкриті її схили і, як нині, на порозі села здіймався у небо стрункий мінарет Отузької мечеті. За два кроки від неї, де розкинувся віковічний горіх, стояла тоді, притулившись до яру, убога сакля хаджі Курд-Таде. Ні раніше, ні потім незнали в селі праведнішої людини. Ніхто ніколи не чув від Курд-Таде слова неправди, і не було в навколишніх селах людини, якої б не розважив у горі чи біді цей чоловік. Сам бідний, але не боявся поділитися з іншим шматком хліба. На випадкові гроші здійснив подорож до Мекки і викопав дорогою дві кринички, щоб потамувати спрагу бідного подорожнього. Свята справа, за яку Пророк так охоче відчиняє правовірному двері до раю!
— Свята людина, — казали в народі, і кожен з благоговінням притискав руку до грудей, побачивши хаджі, котрий поспішав на молитву.
А йшов він творити намаз завжди бадьорою ходою не втомленої життям людини, хоч і носив на плечах багато десятків років. Певно, Божі ангели підтримували його, коли старі ноги піднімалися крутими сходинками мінарету1, звідки він щодня щиро прославляв ім’я Аллаха. І було тихо й радісно на душі, світло — наче Божий промінь торкався його з висоти небесного престолу.
Ніколи не можна казати, що скінчив жити, коли ще живеш. Яким не був старим хаджі Курд-Таде, однак радісно посміхався, коли дивився на свою Райме, земний відгомін гурій, які чекали на нього в майбутньому раю. Коли спадала фата і на святого хаджі дивились її палючі очі, сповнені сподівання і пристрасті, серце праведника, доти чисте джерело, тьмарилося відображенням гріховного видіння. І забував хаджі стареньку Гульсун, вірну супутницю життя. А Райме ластилася до старого, нашіптувала давно забуті слова і навіювала дивні сни давніх літ.
Хай би було так. Радієш, коли після зимового савану потеплішає, зазеленіє земля; чому ж не радіти новій весняній квітці. І не знав хаджі, які ще нові слова вдячності принести Пророку за день весни на схилі літ. А час летів, сплітаючи вчора і сьогодні в одну стрічку.
Тільки раз, вернувшись із саду, не впізнав старий своєї Райме. Глибокі сліди страждань відбилися на її прекрасному обличчі, таке безмірне горе читалося в її погляді.
1 Мінарет — кам’яна чи дерев’яна башточка з внутрішніми сходинками і балконом, звідти муедзин здійснює свій заклик до молитви.«Райме, що з тобою?» — подумав він, але не сказав, тому що замкнулись її уста.
І подув вночі гірський вітер і доніс до сплячого Курд-Таде мову безумства і відчаю:
— Любий, жаданий, світло душі моєї. Повернися! Забудь злу чарівницю. Повернися до своєї коханої, як ти мене називав. Повернися назавжди. Скоро старий закриє очі, і я буду твоєю, твоєю дружиною, твоєю маленькою, променистою Райме.
Прокинувся Курд-Таде і не найшов поруч із собою юного тіла, а на порозі сіней безутішно ридала молода жінка.
Ледь-ледь починало сіріти. Скоро муедзин1 проспіває з мінарету третю нічну молитву. Хаджі, ніким не помічений, вийшов з обійстя і пішов до гори Папас-тепе, на середині якої колись був грецький храм. Від руїн храму звивалася по скелі на саму вершину вузенька стежина. Ніхто не бачив, як видирався на гору по ній старий Курд-Таде, як він припав до землі на вершині гори, як велика сльоза скотилася уперше з очей святого.
Не знав хаджі брехні. А брехня, здавалося, тепер стояла поруч із ним, обвивала його, відділяла, як густий туман, душу його від вершини гори, до якої він припадав.
І почув він голос Духу. І відповів хаджі на цей голос голосом своєї совісті:
— Нехай молоде повернеться до молодого, і нехай в молодості буде те, що вона боїться втратити. Якщо моє життя потрібне Аллаху, нехай Великий благословить моління.
І в молінні до самозабуття душа святого почала повільно відділятися від землі і здійматися у небесну височінь.
Проспівав утретє муедзин. І голос із неба здавався далеким відлунням:
— Нехай буде так.
З тих пір на гору до могили святого ходять отузькі жінки і дівчата, коли хочуть повернути колишнє кохання.
Муедзин — диякон
