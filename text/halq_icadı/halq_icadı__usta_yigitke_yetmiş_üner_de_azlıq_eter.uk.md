## Вмілому джигіту і сімдесяти ремесел мало.

Колись давним-давно, у місті Солхат жив собі купець.
 У нього був один син на ім'я Алім.
Хлопчик Алім виростав допитливим і цікавим.
Чому гріє сонце, а місяць ні?
Чому дме вітер, звідки в нього сила?
Чому в річці вода прісна, а в морі — солона?
Йому все хотілося знати і на все знати відповідь.

Коли Алімові виповнилося шістнадцять років, купець дав йому тисячу золотих монет і відправив з караваном у далекі країни.
Нехай хлопець побачить світа, навчиться торгувати, примножить багатство батька.
Йшов караван та йшов — і прийшов у місто, в якому процвітало сімдесят ремесел та мистецтв.
Зі всього світу люди приходили в це місто вчитися ремеслу, мистецтву створювати чудові речі.
Тут можна було навчитися писати, читати, малювати, грати на музичних інструментах, кувати залізо, стати бездоганним воїном.
Раз на десять років халіф — володар міста — влаштовував конкурс: протягом сімдесяти днів всяк повинен був показати себе в усіх сімдесяти мистецтвах і, зокрема, у грі в шахи.

Жили в цьому місті уславлені ремісники, і з кожного виду ремесла були цехи, в кожного цеху був свій прапор, своя емблема, свої гостинні будинки, свої ринки.
Зупинилися купці в гостях у ткачів і кожен пішов на той ринок, який його цікавив.
А юнак вирішив оглянути місто.
Іде він містом і зупинився біля саду, огородженого красивими ґратами.
В саду горіло багато свічок і стояли столики, за якими сиділи юнаки і пересували хитромудрі різьблені фігурки.
Зупинився Алім біля входу й запитує в охоронника:

— Скажіть, добродію, що це за люди в саду і чим вони зайняті?

— Ці юнаки, — відповідає той, — вчаться грати в шахи.

— А як вступити до цієї школи? — поцікавився Алім.

— Вступити можна, — відповідає охоронник, — але це дуже дорого коштує.
Сто днів навчання коштує сто золотих!
В день по золотому.
Наступні дні — по два золотих за день.
Треті сто днів — по три...

Увійшов Алім до саду, заплатив сто золотих і під керівництвом майстрів почав навчатися гри в шахи.
Минуло сто днів, і жоден із відомих майстрів школи не міг виграти в Аліма.
Староста школи викликав його до себе і вручив Диплом, в якому говорилося, що Аліму з міста Солхат присвоєно звання майстра.
Починаючи з наступного дня Алім мав право позмагатися з кожним, хто оголошував себе майстром.
П'ять років переходив Алім зі школи в школу, опанував чимало ремесел і, коли в Його гаманці залишився всього один золотий, він найнявся погоничем у караван і повернувся додому.
Батько, побачивши сина в бідному одязі, з палицею погонича в руках, був прикро вражений:

— Я дав тобі в руки багатство, гадав, що збільшиш його, а ти повернувся бідним!
Краще б я роздав ці гроші голодним...

Пішли якось батько з сином по ремісничих рядах.
Підійшли до ковалів, батько подивився, як вправно працює коваль молотком, та й каже:

— Треба було мені до коваля в підмайстри тебе віддати!
Дивись, став би ти добрим ковалем.

Син нічого не сказав.
Він підійшов до коваля, взяв у нього з рук молоток, розжарений шматок заліза і викував троянду!
Навіть коваль подивувався і каже:

— Другого такого майстра у нас в місті не знайдеш...

Підійшли батько з сином до майстрів, які виготовлялимузичні інструменти.
Син взяв скрипку, заграв на скрипці.
Взяв чантир, зіграв на чантирі, взяв саз, зіграв на сазі, взяв флейту, зіграв на флейті, а потім і каже майстрам:

— Погано звучать у вас інструменти!

Взяв він у руки дощечки, заготовлені майстрами, подивився, з чого вони варять клей і лак, і почав пояснювати їм, де їхні помилки, що вони зробили не так, як краще готувати матеріали.
Здивувалися майстри і запитують тихенько в купця, звідки, мовляв, приїхав цей великий майстер?

Ідуть батько і син повз майдан, на якому канатохідці і борці демонстрували свою майстерність.
Зупинилися подивитись, як кладе на лопатки своїх суперників здоровань на ім’я Батир.
Усіх він поборов, і тоді ведучий дістає з гаманця золоту монету і оголошує:

— Цей золотий я віддам тому, хто за три спроби покладе на лопатки непереможного Батира!

Не встиг батько отямитися, як син його опинився в колі.
Встав він проти богатиря, неначе хлопчак проти мужчини.
Взяли вони один одного за руки, а батько від страху навіть очі заплющив.
Розплющує — богатир лежить на землі.
Люди навіть охнути не встигли.
Тричі богатир намагався подолати супротивника, але тричі опинявся на землі.

Повернувся син до батька, подає йому золотий і каже:

— Ти, батьку, боявся, що я не в змозі заробити мідної монети.

Прийшли вони додому, батько дістає зі скрині гаман з тисячею золотих і каже синові:

— Бачу, не марно ти витратив гроші, які я тобі довірив.
Але ти в мене єдиний син.
Наш прадід був купцем, дід був купцем, батько мій був купцем і ти мусиш продовжити справу нашого роду.
Даю тобі ще раз тисячу золотих.
Вирушай в дорогу і доведи, що ти гідний свого роду!
Саме на ту пору із Солхата вирушав караван багатого купця з вантажем до Китаю, і купець погодився взяти Аліма до себе в помічники, показати йому дорогу в країну Китай, навчити вести вигідні справи з продавцями шовку.

Дорогою в країну Китай караван проходив через рідне місто купця.
Караван зробив там зупинку.
Купець запросив Аліма до себе в дім і познайомив його з дружиною та дочкою.
Алім як побачив дівчину, так відразу ж і закохався в неї.
Через тиждень, коли караван вирушав з міста, дівчина разом з матір’ю вийшла проводжати батька і довго махала хусткою вслід каравану...
А один з погоничів сказав Аліму:

— Уперше дочка нашого господаря так тепло проводжає батька.
Певно старий погонич здогадався, кому так довго махала дівчина.
Вночі, коли караван проходив повз місто сімдесяти ремесел, Алім попросив старого погонича сказати купцеві, що він залишається в місті, і потайки залишив караван.

Ще кілька років навчався Алім нових ремесел.
А коли в нього скінчилися гроші, вирішив повернутися додому.
Пішов він на ярмарок купити собі коня і, проходячи повз майдан, почув вигук оповісника:

— О жителі нашого чудесного міста!
Слухайте і не кажіть, що ви не чули!
Наш халіф, нехай Аллах продовжить йому дорогоцінне життя, запросив до нас кращих шахістів світу!
Завтра розпочнеться турнір, і кожен з городян, хто досяг у цій грі небесних висот, може прийти сюди, на майдан, і взяти участь в турнірі.
Той, хто виграє турнір, одержить в нагороду стільки золота, скільки він важить сам.
Той, хто переможе в турнірі і погодиться позмагатися із самим халіфом, той одержить в нагороду шахи самого халіфа, яким, як ви знаєте, немає ціни!

Наступного дня Алім зодягнувся у свій найкращий одяг, взяв документ, одержаний в цеху шахістів, і прийшов на майдан.
Алім був сороковим у списку шахістів.
% Сорок днів і ночей тривав турнір.
Кращих шахістів світу переміг Алім, і настав час позмагатися із самим халіфом.
Оповісник оголосив, що змагання королів триватиме до третьої перемоги!
Першу шахову партію виграв Алім, другу — халіф.
Третю виграв Алім, четверту — халіф.
П’ята, вирішальна, партія тривала весь день, але перемога все-таки дісталась Аліму!
За блискучу гру халіф подарував Аліму свої шахи.
А ще він наказав привести великого й сильного верблюда і повантажити на нього два великі в’юки золота і коштовностей.

Того дня, коли Алім одержував нагороди з рук халіфа, до міста приїхав з караваном купець, з яким Алім вирушав у дорогу.
Він запропонував Аліму приєднатися до його каравану і повернутися додому.
Алім погодився.
Наступного дня з’ясувалося, що купцеві необхідно буде затриматися на деякий час у торгових справах,
Він попросив Аліма очолити караван та привести його в місто купця.
Купець запропонував Аліму одружитися з його єдиною дочкою і стати його спадкоємцем.
Алім, який усі ці роки не забував юної дочки купця, з радістю погодився.
Купець передав для дружини лист і сказав, що він написав дружині, аби вона, очікуючи його повернення, готувалася до весілля.

Алім вирушив у дорогу.
 Коли до міста залишався один день ходи, він дістав з кишені листа, який чомусь не давав йому спокою.
Дуже вже купець намагався догодити йому в усьому...
Розгорнув Алім листа, прочитав і був вражений!
Купець писав дружині про в’юки із золотом і коштовностями, наказував їй першої ж ночі вбити гостя....

Алім написав нового листа, в якому давав вказівки терміново оженити багатого гостя до повернення купця.
Безпечно діставшись міста, Алім передав лист дружині купця, зустрівся з дівчиною, яка чекала його всі ці роки.
Сорок днів тривало весілля, а на сорок перший день повернувся додому купець.
Довелося йому змиритися і вибачитися перед зятем.
Через півроку Алім з молодою дружиною повернувся в рідне місто Солхат.
Подивувався батько його багатим подарункам.
Найбільше — молодій невістці, яка йому дуже сподобалась.
Саме в цю пору в місто Солхат з далекого Єгипту приїхав відомий лікар, великий любитель шахів.
Познайомившись ближче з Алімом, він з великою охотою взяв його до себе в помічники.
І через рік навчання Алім нічим не поступався своєму вчителю.
Батько дуже обурювався, що його сину не вистачає сімдесяти ремесел, тож він вирішив будь-що оволодіти сімдесят першим!

Ось саме тоді й народилося в нашому місті прислів’я, що вмілому джигіту і сімдесяти ремесел замало!
