## ВАСИЕТ

Бир заманда бар экен, бир заманда ёкъ экен, Къарасувбазар шеэри янында, Акъ-къая дагъынынъ этегинде уста бир чёльмекчи яшагъан.
Бу чёльмекчининъ ясагъан аджайип бардакъларына буллюр чокъракъ сувуны толдурып, бир афта, бир ай, бир йыл тутсанъ биле, о кене, чокъракътаки киби, буллюр, салкъын ве лезетли къала экен.
Чёльмекчини бардакъларыны зенгинлерге бир кумюшке, фукъарелерге исе бир капикке саткъаны ичюн де севе ве урьмет эте экенлер.

Бу чёльмекчининъ бирден-бир огълу бар экен.
О, огълуна, балалыкъ чагъындан башлап, усталыгъынынъ сырларыны огреткен.
Уста чёльмекчи, кунь сайын дегиль, саат сайын оськен огълуна севине эди, бабасы киби яхшы бир уста оладжагъы корюне эди.
«Ишимни девам эттиреджек бири оладжакъ», — деп къувана эди бабасы.
Куньлернинъ биринде чёльмекчи агъыр хасталыкъкъа огърагьан.
Олюм янына келип, шойле деген:

— Сен омюр бою адамларгъа яхшылыкъ япып кельген адамсынъ, бу себептен дюньядаки ишлеринъни битирмек ичюн даа бир кунь берем...

Уста олюмден къоркъмады, тек муляйим-муляйим кулюмсиреди.
О, омрю ичинде о къадар аджайип савутлар ясагъан. 
Онынъ ясагъан савутлары деерлик эр эвде бар.
Адамлар оларны къуллангъанджа оны хатырлайджакъ, адыны анъаджакъ...
Чёльмекчини тек бир шей раатсызлай экен — бу да озь огълу.
Сонъки вакъытларда огълу ишине эмаллыкънен янаша экен.
Сыкъ-сыкъ шеэрге кете, вакътыны анда кечире экен.
Чёльмекчи огълуны янына чагъырып:

— Огълум, якъында оледжем, — деген. — Бу дюньяны терк этем.
Мен санъа озь усталыгъымны ашладым, урьметнен анъылгъан адымны санъа къалдырам, адамларнынъ анъындан силинмесине изин берме.
Мына бу сандыкъ ичинде мени сонъки ёлгъа озгъармакъ ичюн бутюн керекли шейлер бар.
Анавы бардакъ ичинде исе омюр бою чалышып топлагъан параларым бар.
Сен де яхшы чалышсанъ, бу пара санъа янъы эв къурмагъа да, эвленмеге де, балаларынъны осьтюрип буютмеге де етер.
Дюньяда эр шей ола.
Агъыр вазиетке къалгъан киби олсанъ, санъа ярдым керек олса, Зейнеп аланъа бар, о санъа ярдым этер.

Экинджи куню уста кечинген.
Оны адетлеримиз боюнджа урьметнен дефн эткенлер.
Онынънен сагълыкълашмакъ, сонъки ёлуна озгъармакъ, яхшы сёзлернен анъмакъ ичюн пек чокъ адам топлашкъан.

Бабасынынъ дувалары кечирильген сонъ, огълу, ишини девам эттирмек ерине, бардакътаки параларны алып, шеэрге кеткен.
Анда озюне фаэтон, атлар, паалы урбалар сатын алгъан, янъы достларны пейда эткен ве бол-сал, истегени киби яшап башлагъан.
Чалгъыджыларны тутып, янъы достларынен фаэтонда кезинип юрген, бабасы агъыр эмекнен къазангъан параларны аджымай, сепип-сачып, джойгъан.

Арадан бир йыл кечер-кечмез, бабасынынъ паралары биткен.
Парасы биткенинен, достлары да онъа сыртларыны чевиргенлер, ондан четленип юрмеге башлагъанлар.
Йигит фаэтоныны, атларыны саткъан, амма бу паралар да чокъкъа етмеген.
Атта бир пите сатын алмагъа парасы къалмагъан кунь де кельген...
Бойле къара куньге огърагъан йигит Зейнеп аласыны хатырлагъан.
О тувгъан коюне къайтып, догърудан-догъру Зейнеп аласынынъ эвине баргъан, онъа бабасынынъ васиетини айткъан.
Аласы сандыкътан анахтар чыкъарып, огълангъа узаткъан ве шойле деген:

— Эвинъизде кучюк бир одачыкъ бар, бабанъ анда озюнинъ иш урбаларыны сакълай эди.
Оданынъ къапысыны ачып, ичине кир, къалгъаныны озюнъ тапарсынъ.
Огълан бабасынынъ эвине барып еткен. 
Килитни ачып одагъа кирген, бакъса, не корьсин: оданынъ ортасында курьсю тура, онынъ узеринде исе тавандан асылгъан йип...
Огълан бабасынынъ сонъки сёзлерини хатырлагъан: «Эмекнен къазанылгъан параларны билип масраф этмеге огренъ, эгер огренмесенъ, сенден адам олмаз...» 
Огълан ичинден: «Демек, бабам, эгер адам олмасанъ, озь-озюнъни асмакътан гъайры башкъа ёлунъ ёкъ», — демеге истеген.

Огълан курьсюге минген, башыны ильмекке кечирген — ве асылгъан!
Лякин джаны ичинден чыкъып етиштирмеген, йип узюльген, огълан ерге йыкъылгъан, таванда пейда олгъан тешиктен исе алтынлар тёкюлип башлагъан...

Огъланнынъ эси башына кельгенинен, параларны джыймагъа башлагъан ве, бабасынынъ диваргъа асылгъан оглюгине бакъып, ярындан башлап, янъы омюр башлайджагъына ант эткен.
О да, бабасы киби, Акъ-къая дагъы этегиндеки топракъны къазып чыкъараджакъ, чамур азырлайджакъ, ве ойле чанакъ-чёльмек ясайджакъ ки, адамлар оларгъа бакъып, эм бабасынынъ адыны анъаджакълар, эм: «Бакъынъыз, къарт чёльмекчининъ огълу да акъикъий уста олгъан!» — деп айтаджакълар.
