## ВАСИЕТ

Бир заманда бар экен, бир заманда ёкъ экен. Къарасувбазар шеэри янында, Акъ-къая дагъынынъ этегинде уста бир чёльмекчи яшагъан экен. Бу чёльмекчининъ ясагьан аджайип бардакъларына буллюр чокъракъ сувуны толдурып, бир афта, бир ай, бир йыл тутсанъ биле, о кене, чокъракътаки киби, буллюр, салкъын ве лезетли къала экен.
Чёльмекчи бардакъларыны зенгинлерге бир кумюшке, фукъарелерге исе бир капикке саткъаны ичюн де севе ве урьмет эте экенлер.
Бу чёльмекчининъ бирден-бир огълу бар экен. О, огълуна, балалыкъ чагъындан башлап, усталыгъынынъ сырларыны огреткен. Уста чёльмекчи, кунь сайын дегиль, саат сайын оськен огълуна бакъар экен, ишини девам эттиреджек адамы
олгъанына къувангъан.
Куньлернинъ биринде чёльмекчи агъыр хасталыкъкъа огърагьан. Олюм янына келип, шойле деген:
— Сен омюр бою адамларгъа яхшылыкъ япып кельген адамсынъ, шунынъ ичюн озюнънинъ ердеки ишлеринъни битирмеге даа бир кунь багъышлайым...
Уста олюмден къоркъмады, тек муляйим-муляйим кулюмсиреди. О, омюри ичинде о къадар аджайип савутлар ясагьан ки, онынъ ясагьан савутлары деерлик эр эвде бар. Адамлар олардан къуллангъандже оны хатырлайджакъ, адыны анъаджакълар... Чёльмекчини тек бир шей раатсызлай экен — бу да озюнинъ огълу. Сонъки вакъытларда огълу ишине эхмаллыкънен янаша экен. Сыкъ-сыкъ шеэрге кете, вакъытыны анда кечире экен. Чёльмекчи огълуны янына чагъырып:
— Огьлум, тезден мен оледжем, — деген. — Бу дюньяны терк этем. Мен санъа озь усталыгъымны ашладым, урьметнен анъылгъан адымны санъа къалдырам, урьметимни джойма, адым адамларнынъ анъындан силинмесине ёл берме. Мына бу сандыкъ ичинде мени сонъки ёдума озгъармакъ ичюн бутюн керекли шейдер бар. Анавы бардакъ ичинде исе омюр бою чалышып топдагъан параларым бар. Сен де яхшы чалышсанъ, бу пара санъа янъы эв къурмагъа да, эвленмеге де, балаларынъны осьтюрип буютмеге де этер. Дюньяда эр шей ола. Агъыр вазиетке къалгъан киби олсанъ, санъа ярдым керек олса, Зейнеп аланъа бар, о санъа ярдым этер.
Экинджи куню уста кечинген. Оны адетлеримиз боюнджа урьметнен дефн эткенлер. Онынънен сагълыкълашмакъ, сонъки ёлуна озгъармакъ, яхшы сёзлернен анъмакъ ичюн пек чокъ адам топлашъан.
Бабасынынъ дувгіларьі кечирильгсн сонъ, огълу, ишини девам эттирмек ерине, бардакътаки параларны алып, шеэрге кеткен. Анда озюне фаэтон, атлар, па алы урбалар сатын алгъан, янъы достларны пейда эткен ве бол-сал, истегени киби яшап башлагьан. Чалгъыджыларны тутып, янъы достларынен фаэтонда кезинип юрген, бабасы агъыр эмекнен къазан1ъан параларыны аджымай, сепип-сачып, джойгъан.
Арадан бир йыл кечер-кечмез, бабасынынъ паралары биткен. Парасы биткенинен, достлары да онъа сыртларыны чевиргенлер, ондан четленип юрмеге башлагъанлар. Йигит фаэтоныны, атларыны саткъан, амма бу паралар да чокъкъа етмеген. Атта бир пите сатын алмагъа парасы къалмагъан кунь де кельген... Бойле къара куньге огърагъан йигит Зейнеп аласыны хатырлагьан. О тувгъан коюне къайтып, догърудандогъру Зейнеп аласынынъ эвине баргъан, онъа бабасынынъ васиетини айткъан. Аласы сандыкътан анахтар чыкъарып, огълангъа узаткъан ве шойле де ген:
— Эвинъизде кучюк бир одачыкъ бар, бабанъ анда озюнинъ иш урбаларыны сакълай эди. Оданынъ къапысыны ачып, ичине кир, къалгъаныны озюнъ тапарсынъ. Огълан бабасынынъ эвине барып еткен, килитни ачып одагьа кирген, бакъса, не корьсин: оданынъ ортасында курьсю тура, онынъ узеринде исе тавандан асылгъан йип... Огъдан бабасынынъ сонъки сёзлерини хатырлагъан: «Эмекнен къазанылгъан параларны билип масраф этмеге огрен, эгер огренмесенъ, сенден адам олмаз...» Огълан ичинден: «Демек, бабам, эгер адам олмасанъ, озь-озюнъни асмакътан гъайры башкъа ёлунъ ёкъ», — демеге истеген.
Огълан курьсюге минген, башыны ильмекке кечирген — ве асылгъан!
Лякин джаны ичинден чыкъып етиштирмеген, йип узюльген, огълан ерге йыкъылгъан, таванда пейда олгъан тешиктен исе алтынлар тёкюлип башлагъан...
Огъланнынъ эси башына кельгенинен, параларны джыймагъа башлагъан ве, бабасынынъ диваргъа асылгъан оглюгине бакъып, ярындан башлап, янъы омюр башлайджагъына ант эткен. О да, бабасы киби, Акъ къая дагьы этегиндеки топракъны къазып чыкъараджакъ, чамур азырлайджакъ, ве ойле чанакъчёльмек ясайджакъ ки, адамлар оларгъа бакъып, эм бабасынынъ адыны анъаджакълар, эм: «Бакъынъыз, къарт чёльмекчининъ огълу да акъикъий уста олгъан!» — деп айтаджакълар.
