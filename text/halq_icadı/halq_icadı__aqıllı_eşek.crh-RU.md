## АКЪЫЛЛЫ ЭШЕК

Бир заманда бар экен, бир заманда ёкъ экен, бир шеэрде уста бакъырджы яшагъан экен.
Онынъ пек акъыллы бир эшеги бар экен.
Бакъырджы акъыллы эшегини пек севе экен ве къаведе отурып, къаве ичкен сайын эшегинен макътанмагъа севе экен.

— Эшечигим, Алла омрюни узун этсин, падишамызнынъ хызметчилеринден бинъ къат акъыллы!

Онъа инанмагъанларгъа исе бахис теклиф эте экен: эшеги усьтюне озю ясагъан къуманларны, чанакъ-чёльмеклерни юклеп ёлгъа чыкъара экен.
Арадан бир саат кечкен сонъ бахис эткенлер базаргьа келе экенлер, эшек исе юкю такъымынен шорбаджысыны энди анда беклей экен!

Куньлернинъ биринде бакъырджы озюнинъ назик малыны эшеги усьтюне юклеп, базаргъа кеткен.
Ёлу падишанынъ сарайы янындан кече экен.
Падишанынъ сарайы исе устюнден копюр кечкен озеннинъ ялысында ерлешкен экен.
Копюрден кечильгенинен базар ве атлар къошулары кечкен мейданы ерлешкен экен.
Бу мейданда эр йыл девлеттеки энъ чевик атларнынъ къошулары кечириле эди, ве эр йыл бу къошуларда падишанынъ озю де иштирак эте экен.

Куньлернинъ биринде бакъырджы, огюнден усьтю къуманлар, чанакъ-чёльмеклер юклю эшегини айдап кете экен.
Копюрге якъынлашкъанда устюнден кечмек ичюн кумюш пара тёлеп, эшегине энди барып еткенде, бирден эшегининъ аягъы агъачлар арасында кирген ве о йыкъылгъан, бакъырджы да, онъа сюрюнип, усьтюне йыкъылгъан.
Эшекнинъ усьтюндеки бутюн юк авдарылып, эзильген.
Бакъырджы бош къолнен эвине къайтмагъа меджбур олгъан.
Бир ай къорантасы парасыз отургъан, сувнен отьмек ашагъан.
Бир айдан сонъ исе о, эшеги устюне янъы бакъыр савутларны юклеп, кене базагъа ёл алгъан.
Амма копюр янына кельгенлеринен, эшеги токътап къалгъан!
Бакъырджы онъа ялварып да бакъкъан, югенинден чекип еринде де къыбырдатаджакъ олгъан, тепменен де урып бакъкъан, амма эр шей нафиле!
Эшеги огге бир адым биле атмагъа истемеген.
Бакъырджы ачувлангъанындан эшегининъ устюне къычырмагъа башлагъан:

— Инат айван!
Падишанынъ Алла сагълыгъыны берсин, везирлеринден бинъ къат акъыллы олгъанынъны билем!
Я сен де эвимизде не капик, не отьмек уфагъы биле къалмагъаныны анъламакъ керексинъ де!
Ёкъса, копюр усьтюнде турып, садакъа сорагъанымны, я да бир-де-бирининъ джебине далгъанымны истейсинъми?
Тек бизим акъылсыз везирлеримиз копюрден кечкенимиз сайын бизден пара сыдырмагъа билелер.
Амма копюр не алгъа кельгенини корьмейлер, оны тамир этмеге истемейлер!

Бакъырджы эшегини сёгип отургъан вакъытта падиша балконгъа чыкъып, насылдыр фукъаре онынъ везирлери акъкъында ярамай сёзлер айткъаныны эшиткен.
Ачувланып, шу багъыравукъ адамны сарайгъа кетирмелерини эмир эткен.

Бакъырджыны сарайгъа, падишанынъ огюне кетирдилер.
О, падишанынъ огюнде тиз чёккен.
Падиша исе шойле деген:

— Меним садыкъ везирлеримни акъаретлемеге санъа ким изин берди?!
Озюнънинъ олмайджакъ эшегинъни бу акъыллы адамларнен тенъештирмеге не акъкъынъ бар?
Ве бундан сонъ бекчилерине бу арсызны таякъларнен котеклеп, зиндангъа ташламагьа эмир эткен.

Амма бакъырджы падишанынъ гъадабындан къоркъмагъан ве шойле деген:

— Эй, акъыллыларнынъ акъыллысы олгъан алий азретимиз!
Эшегим, Алла-Тааля оны манъа багъышлагъанына шукюрлер олсун, севимли везирлеринъден акъыллы, деп нафиле айтмагъандырым.
Меним агъзымнен сарайынъ узеринде учып юрьген мелеклер сёйлегенлерине инан!
Тамам бир ай эвельси эшегимнен берабер копюр усьтюнден кечкенимизде, копюрнинъ вакъыттан чюрюген агъачы сынды.
Эшегим, аз къалды, аякъларыны, башыны сындырмагъа, бутюн ясагъан чанакъ-чёльмеклерим, къуманларым эзильди, бир ай къорантам ач отурмагъа меджбур олды. 
Шундан сонъ акъыллы эшечигим, озюнъиз корьгенинъиз киби, бу копюр усьтюне басмагъа биле разы олмай.
Не оп, не сёгюнч тесир этмей.
Тезден ат къошулары башлайджакъларыны да о манъа хатырлатты.
Бу къошуларда энъ тез, энъ чевик атчылар иштирак этеджеклер.
Сиз де, дженап азретлери озюнъизнинъ йылдырым киби атынъыз усьтюнде байрамгъа ашыкъып, бу копюрден чападжакъсынъыз, я барып да, Алла косьтермесин, омрюнъиз узун олсун, севимли атынъызнынъ аягъы анавы тешикке кирип къалса, аягъы сынса, мемлекетимиз, озюнинъ шанлы падишасыз къалса?
Везирлеринъизнинъ хызметчилери копюрден кечкен адамлардан пара алалар да, куньде бинълернен дихрем топлайлар.
Сизинъ къыйметсиз джанынъызны къайгъырып, бу куньгедже копюрни тамир этмек мумкюн дегиль эдими?
Бундан сонъ озюмнинъ акъыллы эшегимни бу акъылсызларнен насыл этип тенъештирмейим?
Олар тек озь джеплерини толдурмакъны къайгъыралар!

Падиша бакъырджынынъ айткъанларыны сабырнен динълеген сонъ, хызметкяры копюрге барып, онынъ айткъанлары догърумы, яланмы, деп тешкермеге эмир эткен.
Хызметкяры, эмирини эда этип, кери къайткъан сонъ бакъырджынынъ айткъанларыны тасдыкълагъан.

Падишагъа бакъырджынен разы олмакътан гъайры башкъа шей къалмагъан.
О, бакъырджыгъа торба алтын берип, эвине къайтаргъан.

Бу вакъиадан сонъ бир гедже копюрни гъайрыдан, демир киби къавий эмен агъачындан ясап чыкъкъанлар.
Бу копюр падишанынъ озюне де, варислерине де хызмет эткен.
