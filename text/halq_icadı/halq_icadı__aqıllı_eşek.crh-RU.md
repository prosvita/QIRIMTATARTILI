## АКЪЫЛЛЫ ЭШЕК

Бир заманда бар экен, бир заманда ёкъ экен, бир шеэрде уста бакъырджы яшагъан экен.
Онынъ пек акъыллы бир эшеги бар экен.
Бакъырджы акъыллы эшегини пек севе экен ве къаведе отурып, къаве ичкен сайын эшегинен макътанмагъа севе экен.

— Эшечигим, Алла омюрини узун этсин, падишамызнынъ хызметчилеринден бинъ къат акъыллы!

Онъа инанмагьанларны исе бахыс (пари) теклиф эте экен: эшеги устюне озю ясагъан къуманларны, чанакъ-чёльмеклерни юклеп ёлгъа чыкъара экен.
Арадан бир саат кечкен сонъ бахысчылар базаргьа келе экенлер, эшек исе юкю такъымынен шорбаджысыны энди анда беклей экен!

Куньлернинъ биринде бакъырджы озюнинъ назик малыны эшеги устюне юклеп, базаргьа кеткен.
Ёлу падишанынъ сарайы янындан кече экен.
Падишанынъ сарайы исе устюнден копюр кечкен озеннинъ ялысында ерлешкен экен.
Когпорден кечильгенинен базар ве атлар къошулары кечкен мейдан ерлешкен экен.
Бу ат къошулары мейданында эр йыл девлеттеки энъ чевик атларнынъ къошулары кечириле ве эр йыл бу къошуларда падишанынъ озю де иштирак эте экен.

Куньлернинъ биринде бакъырджы, огюнден устю къуманлар, чанакъ-чёльмеклер юклю эшегини айдап кете экен.
Копюрге якъынлашкъанда устюнден кечмек ичюн кумюш пара тёлеп, эшегине энди барып еткенде, бирден эшегининъ аягъы агъачлар арасында кирген ве о йыкъылгъан, бакъырджы да, онъа сюрюнип, устюне йыкъылгъан.
Эшекнинъ устюндеки бутюн юк авдарылып, эзильген.

Бакъырджы бош къолнен эвине къайтмагъа меджбур олгъан.
Бир ай къорантасы парасыз отургъан, сувнен отьмек ашагьан.
Бир айдан сонъ исе о, эшеги устюне янъы бакъыр савутдарыы юклеп, кене базаргъа ёл алгъан.
Амма копюр янына кельгенлеринен, эшеги токътап къалгъан!
Бакъырджы онъа ялварып да бакъкъан, югенинден чекип еринде де къыбырдатаджакъ олгъан, тепменен де урып бакъкъан, амма эр шей нафиле!
Эшеги огге бир адым биле атмагъа истемеген.

Бакъырджы ачувлангъанындан эшегининъ устюне къычырмагъа башлагъан:

— Инат айван!
Падишанынъ Алла сагъылыгъыны берсин, везирлеринден бинъ къат акъыллы олгъаныны билем!
Я сен де эвимизде не капик, не отьмек уфагъы биле къалмагъаныны анъламакъ керексинъ де!
Ёкъса, копюр устюнде турып, садакъа сорагъанымны, я да бир де-бирининъ джебине далгъанымны истейсинъми?
Тек бизим акъылсыз везирлеримиз копюрден кечкенимиз сайын бизден пара сыдырмагъа билелер.
Амма копюр не алгъа кельгенини корьмейлер, оны тамир этмеге истемейлер!

Бакъырджы эшегини сёгип отургъан вакъытта падиша балконгьа чыкъып, насылдыр фукъаре бакъырджы онынъ везирлери акъкъында ярамай сёзлер айткъаныны эшиткен.
Ачувланып, шу багъыравукъ адамны сарайгъа кетирмелерини эмир эткен.

Бакъырджыны сарайгъа, падишанынъ огюне кетирдилер.
О, падишанынъ огюнде тиз чёккен.
Падиша исе шойле деген:

— Меним садыкъ везирлеримни акъаретлемеге санъа ким изин берди?!
Озюнънинъ олмайджакъ эшегинъни бу акъыллы адамларнен тенъештирмеге не акъкъынъ бар?

Ве бундан сонъ бекчилерине бу арсызны таякъларнен котеклеп, зиндангъа ташламагьа эмир эткен.

Амма бакъырджы падишанынъ гъадабындан къоркьмагъан ве шойле де ген:

— Эй, акъыллыларнынъ акъыллысы олгъан алий азретимиз!
Эшегим, Алла-Таалягъа оны манъа багъышлагъаныны шукюрлер олсун, севгили везирлеринъден акъыллы, деп нафиле айтмагъандырым.
Меним агъызымнен сарайынъ узеринде учып юрген мелеклер сёйлегенлерине инан!
Тамам бир ай эвельси эшегимнен берабер копюр устюнден кечкенимизде, копюрнинъ вакъыттан чюрюген агъачы сынды.
Эшегим, аз къалды, аякъларыны, башыны сындырмагъа, бутюн ясагъан чанакъ-чёльмеклерим, къуманларым эзильди, бир ай къорантам ач отурмагъа меджбур олды. 
Шундан сонъ акъыллы эшечигим, озюнъиз корьгенинъиз киби, бу копюр устюне басмагъа биле разы олмай.
Не оп, не сёгюнч тесир этмей.
Тезден ат къошулары башлайджакъларыны да о манъа хатырлатты.
Бу къошуларда энъ тез, энъ чевик атчылар иштирак этеджеклер.
Сиз де, дженап азретлери озюнъизнинъ йылдырым киби атынъыз устюнде байрамгъа ашыкъып, бу копюрден чападжакъсынъ, я барып да, Алла косьтермесин, омюринъиз узун олсун, севгили атынъызнынъ аягъы анавы тешикке кирип къалса, аягъы сынса, мемлекетимиз, озюнинъ шанлы падишасыз къалса?

Везирлеринъизнинъ хызметчилери копюрден кечкен адамлардан пара алалар да, куньде бинълернен дихрем топлайлар.
Сизинъ къыйметсиз джанынъызны къайгъырып, бу куньгедже копюрни тамир этмек мумкюн дегиль эдими?
Бундан сонъ озюмнинъ акъыллы эшегимни бу акъылсызларнен насыл этип тенъештирмейим?
Олар тек озь джеплерини толдурмакъны къайгъыралар!

Падиша бакъырджынынъ айткъанларыны сабырнен динълеген сонъ, хызметкярына копюрге барып, онынъ айткъанлары догърумы, яланмы, деп тешкермеге эмир эткен.
Хызметкяры, эмирини эда этип, кери къайткъан сонъ бакъырджынынъ айткъанларыны тасдикълагъан.

Падишагьа бакъырджынен разы олмакътан гъайры башкъа шей къалмагъан.
О, бакъырджыгъа бир торба алтын берип, эвине къайтаргъан.

Бу вакъиадан сонъ бир гедже копюрни гъайрыдан, демир киби къавий эмен агъачындан ясап чыкъкъанлар.
Бу копюр падишанынъ озюне де, варислерине де хызмет эткен.
