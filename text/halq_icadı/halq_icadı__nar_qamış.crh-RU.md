## НАР КЪАМЫШ

Бир заманда бар экен, бир заманда ёкъ экен, фукъаре бир акъайнынъ бир де апакъайы бар экен.
Олар инсан бармагъан бир адада яшай экенлер.
Оларнынъ бир къызы ве эки де огъланлары бар экен, амма дюньяда оларнынъ къызы киби дюльбер къыз ёкъ экен.

Куньлернинъ биринде къызларынынъ къартайып къалмамасы ичюн, озьаралары сёзлешип, къызны буюк огъланларына бермек къарарына келелер.
Бу къарарны къызнынъ кучюк къардашы эшитип, аптесине бара:

— Аптем, анамнен бабам сени буюк агъама къоджагъа бермек истейлер, — дей.

Къыз неге огърагъаныны бильмеген, озь-озюнден утангъан.
Бу къыз шу ерден элине сув ташыгъан савутларындан бирини алып, чешмеге кете.
Чешменинъ башында буюк бир голь бар экен, гольнинъ ичерисинде де къамышлыкъ осе экен.
Къыз бу къамышлыкънынъ янына агълай-агълай барып:

— Джаным къамыш, ярыл къамыш, артыкъ мен бу дюньянынъ юзюни корьмек истемеймен, — деп ялвара.
Къамыш ярыла.
Къыз, къамышнынъ ичерисине кире де:

— Ортюль къамыш! — дей.
Къамыш ортюле.

Къызнынъ агъасы беклей-беклей, къардашы кельмей.
Оны араштырып чыкъа, лякин тапьш оламагьанындан, гъайыптан хабер бериджи джадыгъа бара.
Джады онъа къардашынынъ чешме башындаки гольде оськен нар къамышлардан бирининъ ичинде экенини айта.
Огълан шу ерден чыкъып, догъру бу нар къамышларнынъ янына келе ве шу сёзлерни айтып йырлай:

— Нар, Нар къамыш, Нар къамыш,
Ярылса да шу къамыш.
Шу къамышнынъ ичинде
Меним ярем бар эмиш.

Къамыш ичинден къыз онъа:

Нар, Нар къамыш, Нар къамыш,
Ярылмасын шу къамыш.
Къардашына яр деген,
Бу дюньяда бар эмиш, — деп джевап къайтара.

Агъасы козьлерининъ яшыны сюртип, эвге келе, ишни олып кечкени киби анасына бильдире.
Анасы да къамышнынъ янына келип, ялвармагъа башлай:

Нар, Нар къамыш, Нар къамыш,
Ярылса да шу къамыш.
Шу къамышнынъ ичинде
Яш келиним бар эмиш.

Къыз къаршылыкъ оларакъ:

Нар, Нар къамыш, Нар къамыш,
Ярылмасын шу къамыш.
Баласына келин деген,
Бу дюньяда бар эмиш, — дей.

Анасы да агълай-агълай эвине къайта.
Бираздан козьлерининъ яшыны чыбыртып, уфакъ къардашчыгъы келе ве къамыш къа ялвармагъа башлай:

Нар, Нар къамыш, Нар къамыш,
Ярылса да шу къамыш.
Шу къамышнынъ ичинде
Меним аптем бар эмиш.

Къамыш ярыла.
Къыз къамыш ичерисинден чыкъа, къардашынынъ къолундан тутып, экиси де о ерден чыкъып кетелер.
Кете, кете бир сувгъа расткелелер.
Къардашы:
— Аптем, шу сувдан бир нэтум сув ичейимми? — деп сорай.
Аптеси:

Эгер бундан сув ичсенъ,
Тору аткъа дёнерсинъ,
Инсан олып осьмез де,
Бир айвангъа дёнерсинъ — деп джевап бере.

Бала аптесининъ сёзюнден чыкъмай, ве ёлларыны девам этелер.
Бир чокъ вакъыт кечкен сонъ, бир сувгъа даа расткелелер.
Бала пек сувсай, аптесининъ сув ичмеге изин бермесини истей.
Аптеси:

Эгер мындан сув ичсенъ,
Акъ къозугъа дёнерсинъ.
Инсан олып джурьмезсинъ,
Пычакъ ашап олерсинъ.

Баланынъ о къадар сув ичеджеги келе ки, артыкъ даянып оламай.
Аптеси артына бакъмай, тюшюнджели бир алда кеткенде, озенден бир къач ютум сув иче...
Шу арада бир къозугъа дёне ве аптесининъ артындан къозу киби багъырмагъа башлай.
Аптеси артына айланып бакъа, къардашынынъ къозугъа дёнгенини корип, яна ве мугъая.
Не япсын, артыкъ ич бир тюрлю чаре къалмай.
Къозу аптесининъ артындан такъылып, озь ёлуны девам эте ве багъчагъа барып етелер.
Багъ ичинде буюк бир терек коре.
Терекнинъ тюбюнде де падишанынъ сув ичкен чокърагъы бар экен.
Къыз къозучыкъны терек тюбюне отлатмагъа джибире, озю исе терекнинъ тёпесине чыкъып отура.
Бираз вакъыттан сонъ падишанынъ къулларындан бири къолуна эки буюк бардакъ алып, сувгъа келе.
Бир даа чокъракъ ичерисинде бир кольге коре ве о якъкъа, бу якъкъа бакъа, кимсени корьмей.

О къул да бу яшына кельгенине къадар даа озюни кузьгюде корьмеген экен.
О, озюни сувда корюген къызнынъ кольгеси киби дюльбер санып:
— Мен бу къадар дюльбер олгъан сонъ, манъа падишагьа къул олып, сув ташымагъа не керек экен? — деп тюшюне ве алып кельген бардакъларыны ерге урып парлай да, чыкъып кете.
Падиша беклей-беклей, амма къул кельмей.
Экинджи къулуны джибере, о да биринджиси киби, бардакъларыны парлап, падишанынъ сарайындан чыкъып кете.
Падиша учюнджи къулуны джибере, о да дигерлери киби бардакъларыны парлай ве чыкъып кете.
Падиша беклей-беклей, къулларындан ич бириси сувдан къайтмай.
Сонъ не олгъаныны бильмек ичюн, чешмеге озю бармакъны къарарлаштырып, ёлгъа чыкъа.
Падиша чокъракънынъ янына я къы нлаш къан да, парлангъан бардакъ парчаларыны корип, терен тюшюнджеге дала.
Бираз тюшюнген сонъ, падиша голь янына келип сувгъа бакъа, бакъса — не корьсин: сув ичинде дюльберден-дюльбер узун сачлы бир къызнынъ кольгесини коре.
Юреги урмагъа башлай.
Башыны котерип, юкъарыгъа бакъа, терекнинъ юкъары пытакълары арасында, айнынъ он дёрдю киби дюльбер бир къыз отургъаныны эслей.
Не япаджагъыны бильмей.
Бираз тюшюнген сонъ, къызгъа шу сёзлерни айтып, ялварып, йырламагъа башлай:

Тюш, гузелим, сен мында,
Сени къарым япарым.
Гуль багъчанынъ ичинде,
Бульбуль киби бакъарым.

Къыз онъа:

Ёкъ, падишам, тюшалмам,
Эмринъизни япалмам.
Гуль багъчанынъ ичинде,
Гузель бульбуль алалмам, — деп джевап бере.

Падишанынъ козюнден яшлар акъып башлай. О козьяшларыны сюртип:

Тюш, гузелим, сен мында,
Сени келин япарым.
Гуль багъчанынъ ичинде
Бульбуль киби бакъарым.

Къыз бунъа да къаиль олмай:

Ёкъ, падишам, тюшалмам,
Эмринъизни япалмам,
Алтын къафес ичинде
Лячин къушу олалмам.

Падиша:

Тюш, гузелим, сен мында,
Сени къызым япарым,
Юксек сарай ичинде,
Лячин киби бакъарым, — деп ялвара.

Къыз падишанынъ бу сонъки сёзине разы ола ве теректен тюше.
Падиша къызнынъ тюшкенине сонъ дередже къувана.
Къыз онъа озюнинъ башына кельгенлерини айта ве янындаки къозучыкъны косьтерип:

— Падишам, бу къозучыкъ меним дюнья ве ахрет къардашымдыр.
Ёлда бир озенден сув ичип, къозугъа чевирильди, — дей.

Падиша къозучыкъны да къуванчнен къабул эте.
Сарайгъа келелер, падиша къыркъ гедже той этип, къызны зар-зорнен кене де озюне къадын этип ала.
Падишанен бу къыз сарайда яшап башлайлар.
Сарай халкъы оларнынъ бахтыны пек куньлей.

Бир кунь падиша къызгъа келип:

— Мен бугунь авгъа кетеджегим.
Мен кеткен сонъ, кимсенинъ сёзине къанып, тышкъа чыкъма, — дей.
Къыз разы ола.

Бу падишанынъ бир де таз давкеси бар экен.
Бу таз давке падиша кеткен сонъ, сарай халкъларынен топлашып, къызнынъ янына келелер. Олар:

— Айды, аптечигим, денъиз ялысына чыкъып, бираз эгленейик, — дейлер.
Къыз разы олмайджакъ ола, амма чаре тапалмай.
Къызлар зар-зорнен оны ялыгъа алып келелер ве союнып, джувунмагъа башлайлар.
Падишанынъ къарысына да: «Джувун», — деп ялваралар.
О къызларнынъ ялваргъанларыны ред этмек истемей.
Аягъындаки папучларыны чыкъарып, бир аягъыны джува, экинджисини джувмагъа азырлангъанда, таз давке оны денъизге итеп йыкъа.
Къыз сувгъа батар-батмаз, оны бир арам балыкъ юта.
Къызлар сарайгъа къайтып келелер.
Бу таз давке де бу къызнынъ урбаларыны кийип, сарайгъа келе.
Озюне согъан къабугъындан бир тёшек тиктирип, тёшекке кирип ята.

Бу таз давкенинъ козьлери кок, сачлары къыскъа, бети чубар бир къыз экен.
Падиша сарайгъа кельгени киби, къадынынынъ яткъан одасына кире, бакъса не корьсин: тёшекте чубар, чиркин бир къызнынъ яткъаныны корип шаша.

— Вай, санъа не олды? — дегенде, таз давке сесини чыкъармай.
Озюни пек хаста косьтерип, бир тарафындан дигер тарафына айлана.
Таз давке тёшек ичерисинде айлангъанда, согъан къабугъынен япылгъан тёшек шытырдамагъа башлай.
Падиша бу вакъыт тёшекте яткъан таз давкеге:

— Айтса, санъа не олды?
Шытырдагъан не о? — дей.
Таз давке зар-зорнен:

— Кемиклерим шытырдай, падишам.
Пек ярамайым.
Мен сизинъ кельменъизни беклей-беклей, козьлерим когерди, алача къаргъалар сачларымны чокъуп, юлкъып битирди.
Чубар къаргъалар да бетимни чокъуп, чубар эттилер, — дей.
Падиша не демеге бильмей.

— Не япсам яхшы олурсынъ? — деп сорай.
Бу вакъыт таз давке падишагъа: — Ана шу къозучыкъны сойып, онынъ этини ашасам, яхшы олурман, — дей.

Падиша: — Я сен бу къозучыкъ меним дюнья ве ахрет къардашым деген эдинъ де? 
Таз давке: — Мен оны къой беллеп, соймасынлар деп, сизге ялан айттым, — дей.
Бу вакъыт падиша везирлеринден бирини чагъырып: — Къасапчы Болатны чагъырынъыз! — дей.

Везир къасапчы Болатны чагъырмаларыны эмир эте.
Къозучыкъны тутып, аякъларыны байлаяткъанда, къозучыкъ:

Джибер мени, Болат якъам,
Ялы бетке кетейим.
Омрюмнинъ сонъунда,
Бир дуачыкъ этейим, — деп ялвара.

Болат къозучыкънынъ аякъларыны чезип джибере.
Къозучыкъ ялыгъа келип, агълай-агълай аптесине:

Болат пычакъ къайрай,
Богъазыма таяй.
Таз давке айтты: "Сой!", деди,
Падиша айтты: «Къой», деди, — дей.

Аптеси къардашынынъ сесини эшитип:

Арам балыкъ ичиндем,
Сия сачым тышында.
Онъ янымда султаным,
Къатип чыкъайым, тувгъаным.

Къозучыкъ агълай-агълай, кене де Болаткъа келе.
Болат онынъ аякъларыны багълай, къолуна пычакъны алгъанда, къозучыкъ:

Джибер мени, Болат акъам,
Ялы бою чапайым.
Сонъгъулыкъкъа шу дюнъяны,
Тоя-тоя бакъайым.

Болат къозучыкънынъ ялваргъаныны ред этип олалмай, аякъларыны чезип джибере.
Къозучыкъ чапа-чапа ялыгъа келип, аптесине ялвармагъа башлай:

Болат пычакъ къайрай,
Богъазъша таяй.
Таз давке айтты: «Сой!», деди,
Падиша айтты: «Къой», деди, — дей.

Къыз шу сёзлерни эшитип, кене де къардашына:

Арам балыкъ ичиндем,
Сия сачым тышында.
Онъ тизимде султаным,
Къатип чыкъайым, тувгъаным, — деп джевап бере.

Къозучыкъ бир даа агълай-агълай, Болаткъа келе.
Болат онынъ аякъларыны багълай, башыны тутып, богъазына пычакъны якъынлаштыргъанда, къозучыкъ:

Джибер мени, Болат акъам,
Ялы бою кезейим.
Шу багъчанынъ ичерсинден,
Мен бир гульчик узейим.

Болат къозучыкъны аджып, бир даа джибере.
Къозучыкъ къапудан чыкъып кете.
Падиша: «Барып бакъайымчы, шу айван къайда кете экен?» — деп къозучыкънынъ артындан яваш-яваш кетип динълей.
Падиша къозучыкънынъ агълай-агълай аптесине:

Болат пычакъ къайрай,
Богъазыма таяй.
Таз давке айтты: «Сой!», деди,
Падиша айтты «Къой», деди, — дегенини эшите.

Сонъ денъизден къызнынъ да:

«Арам балыкъ ичиндем,
Сия сачым тышында.
Онъ тизимде султаным,
Къатип чыкъайым, тувгъаным,»
— дегени онынъ къулагъына чалына.
Падиша бу сезлерни эшиткени киби, барып къозучыкъны къучакълап ала ве бир даа йырламасыны истей.
Къозучыкъ бир даа йырлай.
Падиша къызнынъ сесини динълей ве аман эвге къайтып, озь мемлекетинде олгъан далыджыларына арам балыкъны тапып чыкъармагъа эмир бере.
Далыджылар денъизге дала, арам балыкъны тапып чыкъаралар.
Балыкъны ортадан яралар да, онынъ ичинден къызны ве эгизлерни сагь-селямет чыкъаралар.
Падиша сарайгъа келе ве къозучыкъны сойдурмакъ истеген чубар таз давкени, озюнинъ яланджы къадынларыны атларнынъ къуйрукъларына багълата да, сюйретип ольдюрте.
