## Мамайнынъ къабири

Эски Къырым эфсанеси

Шималь рузгяры аязнен берабер къар-боран уфюрип, Эски Къырым обаларыны ве аланларыны беяз чаршафнен орттю.
Ай ярыгъында Мамай къургъанында ышыкълар ойнай, гуя онынъ юксеклигинде кимдир къыбырдана, къар-боран уфюргенде исе, буюк беяз аюв котерильген киби ола.
Яры геджеде боран артып ве сызгъырып башлагъанынен аюв улумагъа башлай, танъ ярыгъы пейда олып, къарадан беяз айырылгъан вакъытта о Мамай къургъандан кете.
Иште о заман къабирнинъ ичинден атларнынъ кишнегени ве тишлерининъ гъычырдысы, къаргъыш сеслери эшитиле.
Мамай къургъаннынъ этегинде тена ерде Мамайнынъ узурына кельген дервишнинъ мезары бардыр.
Ильк куньлери — ханнынъ шан-шурети котерильген девир.
Сонъки куньлери — онынъ йылдызы сёнген заман.
Кунь кечти, гедже кечти.
Оладжакъ шей олды.
Дервиш Мамайны узакъ шималь чёллеринде ильк корьгенде, о алтын чадырда атеш киби парылдагъан эльмазлар сепильген Кашмир халаты кийген алда отура эди.

Гъадаплы ве магърур хан къоркъудан баш эгген улема ве мырзалардан юзь чевирди.
Урьян-пурьян кийинген дервиш исе мукъаддес Кябеге ибадет этмек ичюн кетмекте.
Мамай оны абайлап, чагъырынъыз деп эмир этти.

— Сен бутюн дюньяны долаштынъ.
Айтчы, о буюкми, оны енъмек ичюн чокъ вакъыт керекми?

— Дюнья сынъырсыздыр, — дей дервиш, — инсан истеги ондан да сынъырсыздыр, лякин энъ кучьлю инсаннынъ къудретинде биле сынъыр олмакъ керек.

Мамай кулюмсирей:

— Сен, гъалиба, кимнен лаф эткенинъни бильмейсинъ?

Лякин дервиш чырайыны сытмай.

— Атта энъ улу укюмдар — эр алда о инсан, Алланынъ огюнде кучюк бир шейдир.

— Алла кокте, — ачувлана Мамай, — о ердеки ишлерге къарышмай.
Бу масалларынъны ахмакъ адамларгъа айтырсынъ.

Дервиш башыны саллай.

— Сени аджыйым.

Дервишнинъ джевабы къатий эди, хан ачувындан патлаязды.

— Сен меним козюме бир даа корюнме.
Ёкъса джесединъни аювларгъа ем этерим.

Дервиш Мамайгъа теменна этип:

— Айткъан сёзлеринъни мен унутмам, сен де унутма, — дей ве кете.
Бундан сонъ дервиш чокъ мемлекетлерни долана, ёлда чокъ куньлер кечире.
Рухан юксек басамакъларгъа котериле, беден зайыфлыгъы не олгъаныны унута.
Аятнынъ къадрине етмеге огрене, шунынъ ичюн де, гуя, зенгин ола, кучьлюлерден къоркъмай, бундан отьрю олардан кучьлю ола.
Дюньяны енъмеге истеген Мамайны аджый.
Онынъ акъкъында чешит эмиш-демишлер эшите.
Мамайнынъ урушлары — дерья киби таша, дерьяларны токътатмакънынъ чареси ёкъ.
Мамайнынъ къаршысындаки инсанлар исе — теректен тюшмеге вакъыты кельген япракълар киби къалтырайлар.

— Мамай оледжегини унутты, — деп тюшюне дервиш.
Онынъ бутюн ордусы эляк олгъаныны ве тек озю, бир къач аскери иле дженюп чёллеринде долангъаныны эшитип, тааджипленмеди.

— Ольдюрселер — дюнья яс тутмаз, кимсе къафтанынынъ якъасыны йыртмаз.

Амма вакъыты даа кельмей.
Алла Мамайгъа кулер юзьнен бакъа, о исе Кефеге къачып етиштире.
Анда онъа мекян ваде этелер.

Дервиш Кефеге кельген вакъытта, базар ве мейданларда Мамай ве онынъ Шах-Мамайда ханлар мекянынынъ магъазларында сакълы байлыкълары акъкъында айта эдилер.
Гуя Мамайнынъ къуллары анда силяларнен толу сандыкьларны ташыгъанлар, кириш ёлуны къапаткъан сонъ, хан онынъ байлыкълары къаерде сакълы олгъаныны бильдирмемек ичюн, къулларны ольдюрмек акъкъында эмир бере.

Геджелери исе Кефенинъ къапылары янына Мамайнынъ адамлары келип, сакъчылар юкълап къалмадылармы экен, дие бакъып кетелер, халкъ арасында исе, Мамай Кефени бастырып аладжакъ, деген лакъырдылар юре.
Иште, о къаранлыкъ геджеси, къар, боран эр кесни эвлерине къувгъан вакъытта, къаленинъ дивары янында миявкъуш аджыныкълы багъырды.
Онынъ давушы эки кере текрарлангъан сонъ, Мамайнынъ адамлары къаленинъ диварына атылдылар.
Лякин къале сакъчылары юкъламай эдилер ве олар уджюм эткенлернинъ эписини къырып ташлайлар, ёкъ эписини дегиль, бири къуртулды, уджюмден эвель миявкъуш олып къычыргъаны къалды.
Мамай олюм панджасындан къуртулды, сув анбарында гизленип юрди.
Ачлыкътан къыйналды, сувукътан бузлады, олюмден къоркъаракъ, къалтырап отургъанда, Мамайгьа якъын ерде кимдир къыбырданды.

Мамай онъа сесленди, джевабындан онынъ дервиш олгъаныны анълады, онъа мени къуртар, деп ялварды.

— Сен, гъалиба, меним козюме бир даа корюнме, деп мени къувгъанынъны унуткъансынъ, — деди дервиш, алтын чадыр ичинде ачувлы ханны ве онынъ огюнде тиз чёккен улема ве мырзаларны хатырлатты.

Бойле ашалавлардан Мамайнынъ юреги патлаязды, амма озюни къолгъа алды, джевапланды:

— О вакъыт санъа эмир берген укюмдар падиша эди, шимди исе санъа ушюген, ач олгъан инсан риджа этмекте.

Дервиш Мамайнынъ риджасыны ерине кетире — дагъ сувлары акъкъан эндек бойлап шеэрден иракъкъа алып чыкъа.
Хан сарайына алып баргъан ёлгъа чыкъкъанда, даа танъ агъармай эди.
Мамайгъа, оларнынъ артындан бири къувгьан киби корюнди.

— Чабикче адымла, сеслер эшитиле.
Етишселер — ольдюрирлер, — деди дервишке.

Рузгяр койден танъ хоразынынъ сесини алып келе, дервиш намаз къылмакъ ичюн токътай.

— Намаз къылмагъа амма да вакъыт таптынъ, — деп къычыра Мамай дервишнинъ устюне.
О янъгъыз кетмеге истей, амма ёлны яхшы бильмегени ичюн, адашырым, деп къоркъа.

Дервиш Мамайгъа козь къыясындан бакъа.
Танъ ярыгъында онынъ бети олюге бенъзей.
Дервиш Мамайны аджый:

— Аллагъа дуа эт, санъа рахм эйлесин! — дей.

Дервиш, инсанларнынъ улулыкъкъа ынтылувлары акъылгъа зарар олгъаны ве улулыкъ не къадар зайыф бир шей олгъаны акъкъында айтты.
Бу сёзлеринен Мамайнынъ нефретини къазанды, Мамай онынъ акъаретлевлерине артыкъ чыдап оламады.

— Акъылсыз къул, вакъытым олса, мен сенинъ тилинъни кесер эдим, — деди.
Ве пычагъыны чыкъарып, оны дервишнинъ богъазына саплады.
Излеринден кельген сакъчылар танымасынлар деп, ольген дервишнинъ урбаларыны чыкъарып озю кийди.
Бу вакъыт байыр устюнде бир къач атлы ве оларнынъ етекчиси пейда ола.
Олар урьян-пурьян кийинген ве чапып кеткен адамны корип, оны къул беллейлер.
Етикчининъ сесини эшитип, токътамагъан сонъ, онынъ башына сопанен уралар.
Эртеси куню саба Мамай ханнынъ адамлары эки джесет тапалар.
Экиси бири-бирине якъын ерде экен.
Оларны анда дефн этелер.

Амма укюмдаргъа итаат этерек, адамлар онынъ рухуны раатсызламасынлар, деп къабири устюне юксек этип топракъ обалайлар.

Мамай къургъаны шимди де бар, онынъ янындаки исе азизнинъ мезарыдыр.

Къышнынъ серт аваларында, шималь рузгяры къар-боран уфюрип кетиргенде, къургъаннынъ янындан кечменъиз.
Аювнынъ ачувлы улувы сизни тисиндире биле.
Мамайнынъ инъильтисинден исе юрегинъиз бузлар.
