## СУВ АЙГЪЫРЫ

Бир заманда яшагъан бир падиша кезинмеге чыкъкъанда, везирлеринен берабер базаргъа да кире.
Базарны сейир этип юрген вакъытта насылдыр бир адамнынъ бар сесинен:

— Эй, акъыл чокъ, сермия ёкъ!
Акъыл чокъ, сермия ёкъ! — деп багъырып юргенини корелер.
Бу сёзлер падишаны меракъландыра.
О, везирлерини ёллап: «Бар чагъырынъыз о адамны, не ичюн бойле багъырып юргенини билейик», — дей.
Везирлер барып, шу фукъаре адамны падишагъа алып келелер.

— Не ичюн ойле сёзлер айтып къычырып юресинъ? — деп сорай падиша ондан.

— Менде акъыл чокъ, сермия ёкъ, — дей фукъаре.

— Санъа не керек? — дей падиша.

— Бир къач дане атлы араба керек, — дей фукъаре.

— Яхшы.
Мен санъа бир къач араба берейим.
Акълынъ не къадар чокъ олгъаныны сонъ корермиз, — дей падиша.

Шай этип, падиша фукъареге арабаджыларыны йибере.
Фукъаре оларны шеэрнинъ четиндеки куль обасына алып кете ве андан денъиз ялысынынъ отлу бир ерине куль ташыта.
Бир къач куньден, ялыгъа етерлик дереджеде куль ташылгъан сонъ, фукъаре арабаджыларны къайтара.
Озю исе булутлы, айсыз геджелерни беклей.

Бойле геджелернинъ биринде о ялыдаки чалылар арасына гизлене.
Бираздан бакъса не корьсин, денъизден агъызында эльмаз ташлар олгъан сув айгъыры чыкъа.
О, этрафны ярыкълаткъан эльмаз ташларны ерге къойып, отлайджакъ ола.
Амма къыйметли ташлар куль ичине комюлип кетелер.
Сув айгъыры кери къайтып, денъизге чома ве агъызына эльмаз ташлар алып, кене ялыгъа чыкъа.
О, отлайым дегенде, ташлар кене кульге тюшип, комюлип кетелер.

Бойлеликнен, сув айгъыры бу арекетлерини токътамай текрарлап тура.
О, денъиз тюбюнде не къадар эльмаз ташы чыкъаргъан олса, эписи куль ичине комюлип кете.
Фукъаренинъ де макъсады бу экен.
О, пек къуванып, эвине къайта.

Эртеси куню кене ойле ола.
Отламагъа чыкъкъан сув айгъырынынъ кетирген къыйметли ташчыкълары эп кульге комюле.
Айгъыр отлап оламадан денъизге къайта бере.

Бойле чокъ геджелер кече.
Куль ичинде энди пек чокъ эльмаз топлана.

Фукъаре арабаджыларны бир даа ялы боюна кетирип, мында тёкюльген кульни арабаларгъа юклетип, озюнинъ азбарына ташыта.
Сонъ о, шу кульге топракъ къошып, ондан тола япа башлай.
Япып битирген сонъ толаларны къурутмакъ ичюн кунешке къаршы тизип къоя.
Толалар къуругъан сонъ фукъаре оларны арабаларгъа юклеп, падишанынъ сарайына алып кете.

Сарай азбарына кирген сонъ о, падишаны чагъырта.

Падиша: «Мени аягъына чагъырткъан ким?» — деп ачувлана.
Пенджере янына бара.
Бакъса, азбарда анавы фукъаре тура.
Онынъ янында исе тола юклю арабаларны коре.

— Бу да не маразнынъ шейи экен? — дей де, меракъланып азбаргъа чыкъа.

— Мен бу арабаларгъа юклеп, сизге эльмаз алып кельдим, падишам, къабул этинъиз, — дей фукъаре.

— Эльмаз дегенинъ, бу толалармы?
Не, мени кульмек истейсинъми?
Анавы дарагъачкъа асыладжагъынъдан хаберинъ бармы, пезевенк? — деп ачувлана падиша.

— Ёкъ, падишам, мен сизни алдатмайым, мына бакъынъыз, — дей де, фукъаре арабадан бир толаны алып, падишанынъ козю огюнде ортасындан экиге боле.

Падиша козьлерине инанмай.
Акъикъатен де, толанынъ ичинден йылтырап, эльмаз таш чыкъа.
Шу арада, фукъаре бир толаны даа алып парчалай.
Онынъ ичинден де эльмаз чыкъа.

Падиша севингенинден арабаларны бошатмакъны эмир эте.
Фукъарени исе озюнинъ одасына давет этип, ондан бу эльмаз ташларны насыл тапкъаныны сорай.
Фукъаре падишагъа эписини анълата.

— Сен бизим падишалыгъымызгъа буюк ярдым эттинъ, — дей де, падиша фукъареге эки торба алтын бере.

— Бунынъ бириси кетирген «толаларынъ» ичюн, дигери де сенинъ акълынъ ичюн, — дей.

Шай этип, фукъаре алтынларны эвине алып кете ве къорантасынен онъып-осип, бол-сал яшай.
