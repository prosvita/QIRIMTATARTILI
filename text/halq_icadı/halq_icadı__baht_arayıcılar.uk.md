## Шукачі щастя

Не дивлячись на те, що це було дуже давно, й справді важко сказати, було це чи ні, але колись в одному селі жили троє хлопців, троє товаришів.
Як і більшість мешканців села, вони були дуже бідні.
Якщо наймолодший серед них був дуже працьовитим та, заробивши багато грошей, мріяв купити двох коней, двох волів, двох корів та побудувати дім, то його двоє друзів мріяли стати найбагатшими та найвідомішими людьми у своєму селі, знайшовши на дорозі капшуки із золотом та дорогоцінним камінням.

Не знайшовши на дорозі капшуки із золотом та дорогоцінним камінням, вирішили ті двоє повештатися світом у пошуках удачі та щастя.
Умовляли-умовляли вони третього, наймолодшого, — і, нарешті, вмовили.

Довго чи не дуже довго блукали вони різними країнами, побачили багато країв, поки не трапилося їм прийти в одне велике місто.
Зайшли до першої-ліпшої кав’ярні, замовили на останні копійки по чашечці кави і, коли трішки спочили з дороги, почали вони розбалакувати про щастя й таланіння.

— Гей, друзі, — сказав найстарший, — подейкують, що падишах цієї країни дуже багатий.
Взяв би цей син священного верблюда та й запросив мене до себе і сказав би мені так: «Ти, я знаю, дуже бідуєш, Алі.
Хочу дати тобі від мене в дарунок цей гаманець із коштовним камінням і цього скакуна.
Кращого за нього ти не знайдеш в усьому моєму царстві».
Взяв би я гаманець, стрибнув би на скакуна — і за кілька днів був би вдома!

Другий уважно вислухав товариша та й сказав:

— Як добре б було, якби цей дурноголовий й мене покликав до палацу й сказав: «Гей, сину Османа, дарю тобі з моєї казни торбину із золотом та молоду невільницю з мого гарему.

Візьми і повертайся додому!»

Усміхнувся третій, наймолодший, й сказав:

— Невже ви вірите, що цей найзажерливіший на світі шакал зможе виконати ваші бажання?!

Не знали друзі, що в падишаха цієї країни була одна погана звичка.

Переодягнувшись у простого ремісника, падиша любив швендяти по місту і слухати, що про нього кажуть його підданці.

І от, на лихо для трьох друзів, падишах і його візир якраз сиділи за сусіднім столиком, попивали каву і слухали теревені шукачів щастя.

Наступного дня їх розшукав емір палацової варти і каже:

— Дійшли чутки до нашого падишаха про те, що в країну завітали три відомі чужоземці, і просить він їх не відмовити йому в смиренній гостинності.

Хоч і тремтіли зі страху двоє старших друзів, але таким великим було їхнє бажання стати багатими, що вони, вмовивши і третього друга, покірливо пішли за еміром.

Прийняв їх падишах і, проявивши свою великодушність, сказав:

— Якщо дійшли до вас чутки про мою щедрість, то чого побажали б ви, прибульці здалеку, одержати від мене?

І сказав старший:

— О повелителю правовірних!

Ми бідні люди, важко стало жити нам у рідному краю, ось і прийшли ми в твоє благословенне царство в пошуках щастя і вдачі.

Мріяв я одержати з ваших рук гаманець з коштовним камінням і прудконогого скакуна...

— А як ти назвав того, в кого хотів одержати цей дарунок, вчора в кав'ярні? — запитав падишах.

— Доля повелителів прощати нещасним, — почав благати прохач, падаючи в ноги падишаха. — Змилуйтеся наді мною, назвав я вас сином священного верблюда.

— Видайте йому те, що він просить, — наказав падишах.

Прохачеві дали капшук з коштовним камінням і привели йому з конюшні падишаха гарного арабського скакуна.

— А ти що просиш? — звернувся падишах до другого.

— О великий падишаху!

Не дав мені Аллах власної оселі і вірної дружини.

Хотів би я отримати від вас мішечок золота й одну з ваших прекрасних невільниць...

— Ти отримаєш це, — відповів падишах, — але спочатку повториш, як ти мене обізвав у кав’ярні!

— Нехай незлобливість твоя перевершить твої щедроти! — почав благати прохач. — Хай проминуть мене стріли твого великодушного гніву.

Назвав я тебе дурноголовим.

Хай пробачить мені Аллах цю нісенітницю!

— Видайте йому те, що він просить, — наказав падишах.

І подарували другому мандрівцю торбину, повну червоного золота, вивели дівчину з гарему самого падишаха, і навіть коня дали на додачу.

— Твоя черга просити в мене подарунок, — звернувся падишах до наймолодшого. — Здається, доведеться мені й тебе щедро нагородити.

— Не бажаю я, падишаху, від вас ніяких милостей, — гідно відповів молодший.

— Годі, зухвалий волоцюго! — розлючено вигукнув падишах. — Ти мрієш про сотню ударів по підошвах своїх нечестивих ніг!

І ти їх отримаєш!

Схопили слуги сміливого юнака, відвели його на плац і всипали рівно сто ударів по підошвах ніг.

Вийшли троє друзів з міських воріт.

Перший їхав на арабському скакуні і віз за пазухою гаманець з коштовностями.

Їхав і другий верхи, тримаючи на руках дівчину, побрязкувало в нього золото у торбині.

Ледве волочив ноги третій, несучи на тілі щедрий «подарунок» падишаха.

Шкода стало старшому свого молодшого друга: зліз він з коня і посадив на нього побитого юнака.

А сам пішов поруч, тримаючи скакуна за вуздечку.

Помстився падишах зухвалому юнакові за непокірність, але не затихли в серці жорстокого повелителя лють і злоба.

Не дозволяли йому звичаї пращурів вбивати гостя в стінах міста.

Покликав він одного зі стражників і наказав йому наздогнати мандрівників.

— Побачиш ти трьох мандрівників за міськими воротами: двоє їдуть верхи, третій — піший.

Наздожени пішого і вбий його!

Скочив стражник на коня і помчав услід за подорожніми.

Наздогнав він їх за містом і зарубав того, котрий ішов поруч з конем.

— Ось вона, щедра нагорода падишаха, — сказав молодший, поклавши на свіжий горбик уламок каменя.

Доповів стражник падишаху про те, що виконав його волю.

І падишах здогадався, що загинув не той, кого він збирався скарати на смерть.

— Не великий гріх, — засміявся падишах, — наздожени знову і вбий того, котрий їде один, без наложниці.

І знову помчав стражник услід за подорожніми.

Їхали тим часом друзі, потомилися під ними коні, і вони ненадовго зупинилися.

— Візьми до себе в сідло дівчину, — сказав другий. — Нехай мій кінь трохи перепочине.

Наздогнав подорожніх стражник, налетів на того, що їхав один, зарубав його і помчав геть.

— Безмежна милість падишаха... — із сумом мовив молодший, віддаючи другові останні почесті.

І поїхали вони з дівчиною далі.

Настала ніч, і треба було шукати притулку для ночівлі.

Помітили подорожні обіч дороги печеру і розташувалися в ній на ночівлю.

Вночі юнак прокинувся від голосного шепоту: «Випусти мене звідси, добрий юначе, випусти мене...» Юнак підхопився на ноги — тиша.

Поклав голову на камінь, що заміняв йому подушку, — і знову шепіт!

Юнак зняв з каменя повсть, притулився до нього вухом і зрозумів, що голос долинає зсередини каменя.

Юнак виніс камінь з печери і розбив його навпіл.

З каменя випав маленький чоловічок, який на очах став заввишки з лікоть.

— Хто ти? — запитав здивований юнак. — Хто ув’язнив тебе в цей камінь?

— Мене звати Кичкене-Маленький.

Старий Джин закляв мене за те, що я позбавив його можливості завдавати людям зла, - сказав Кичкене. - Я дуже вдячний тобі, що ти визволив мене з полону.

Я так довго просидів у камені, що забув багато чарівних заклять.

Але одне пам’ятаю добре.

Можу виконати твоє найбільше бажання!

Юнак трохи подумав і відповів:

— Я хочу, щоб падишах цієї країни, прокинувшись уранці і глянувши у дзеркало, побачив замість свого обличчя морду шакала з великими ослячими вухами...

Кичкене потер долоні, подихав на них і прошепотів якесь заклинання.

Тієї ж миті в нього між долонями спалахнув вогник і погас.

— Твоє бажання виконано, — сказав Кичкене і зник.

Юнак повернувся додому, розділив багатство на три частини і віддав дві частини батькам друзів.

На свої гроші він збудував житло, одружився з дівчиною, котру привіз, купив землю і почав плекати сади, вирощувати пшеницю, збирати мед, розводячи бджіл.

Одного разу він приїхав у місто по товар і познайомився з купцем.

Виявилось, що купець із сусідньої держави.

Хлопець спитав, як поживає їхній падишах.

На це купець відповів:

— Два роки тому наш падишах зник!

Кажуть, що далеко в горах хтось збудував високу кам’яну вежу і ув’язнив туди жорстокого правителя.

І що в нього від злості голова перетворилася на голову чудернацького шакала з червоними кривавими очима, гострими рогами і довгими ослячими вухами.

Юнак із вдячністю згадав Кичкене і посміхнувся.
