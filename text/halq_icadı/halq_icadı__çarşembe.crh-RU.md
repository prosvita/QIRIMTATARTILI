## ЧАРШЕМБЕ

Отуз эфсанеси

Гъарип Сеит-Ягъя.
Мен онынъ бурюшик, мераметли чересини, агъарып башлагъан сакъалыны, букюльген кевдесини ве, дерсинъ териси олмаса, кемиклери тёкюлип кетеджек киби, акъылгъа ятмагъан арыкълыгъыны аля хатырлайым.
Бала экенде онынъ багъы янындан кечеяткъанда, о мени янына чaгъыра ве энъ балабан башлы татлы юзюм бере эди.
Сонъ озюнинъ кедерли йырчыгъыны: «Чаршембе-Чаршембе», — деп йырлап башлай эди.

О Чаршембе йырыны ничюн йырлагъаныны коюмизде эр кес биле эди.
Чокътан акълыны шашыргъан гъарип Сеит-Ягъя.

Онынъ бизим коюмизге не вакъыт кельгенини кимсе хатырлап оламай.
Лякин онда бир худжурлыкъ олгъаныны эр кес дуя эди.

О, эр вакъыт ишнен мешгъуль ола, къавеханеге кирмей.
Лякин онынъле якъынджа мунасебетте олгъанларнынъ чокъусы Сеит-Ягъяны севмей эдилер.

Юзьбашы Абляз Сеит-Ягъяны корьсе, терс чевириле, чюнки тизеси оледжекте юкъары маалледе копеклер насыл улугъаныны къавеханеде айткъанда, Сеит-Ягъя сесини котерип:
— Энъ акъыллысыны юзьбашы этип сайлай эдилер, — деди.

Муртазанынъ аты ольдю.
Оны хайырлайлар.
Алла джангъа дегиль де, малгъа бергенине севинелер.
Озюнинъ ерине атыны алды, дей халкъ.
Сеит-Ягъя исе озь башына сомурдана:

— Алланынъ башкъа иши ёкъ экен, сизинънен огърашаджакъ отураджакъ.
Якъында отьмек де пиширип берир.

Молла башыны саллай:

— Иш феналыкънен битеджек, гъалиба, бу адам не сёйлегенини озю де бильмей...

Джума куню къартлар джамиге кетеяткъанда, Сеит-Ягъяны да чагъырдылар.
О кулюмсиреди:

— Барынъыз, барынъыз, мен башкъа куню...

— Алы фена, — дедилер къартлар, — Алла онынъ акълыны бир тамам алгъан.

Ондан сонъра Сеит-Ягъядан кими сакъынды, кими къоркъты.
Энди эвленмеге вакъыт кельди, кимсе къызыны бермей.
Сеит-Ягъя эвинде хызмет этип юрген къадын койдешлерининъ онъа нисбетен олгъан мунасебетини яхшы анълай.
Шунынъ ичюн де тул бир къадынчыкъны къудалыкъ этмеге истей.

Сеит-Ягъя разы олды.

— Къазанлы олса да, къадындыр.
Меним ичюн фаркъы ёкъ.
Къудалыкъ япынъыз, — деди о саибесине.
Акъшам къаранлыгъы тюшкен сонъ исе тул къадынчыкънынъ эвине ёл алды.

Къадын босагъада сакъыз чайнап отура эди.
Сеит-Ягъя онъа дикъкъатле бакъты.
«Дюльбер амма...»

— Къаранлыкъ къоюргъан сонъ, багъымызгъа кель, — деди.
Эвине къайтты.
Сеит-Ягъя бу гедже сабагъадже юкъламады.
Тул къадынчыкъ да юкълап оламады.
Эп тёшеги ичинде айланды, ястыгъы сыджакълыкъ эте.
Этрафта сеслер тынгъан сонъ, шалына сарынды, джевиз тереги тюбюне барып бекледи.

— Санъа къуда йибереджегим, манъа акъайгъа чыкъарсынъмы? — деп сорады Сеит-Ягъя.

Къадынчыкъ тюшюнджеге далды.
«Серсемге акъайгъа барды деп, кульмезлерми?..»

Амма Сеит-Ягъя къадынны охшамагъа да бильди, онъа джевизли пахлава берди, къулагъына гузель сёзчиклер фысылдады.

Тул къадынчыкъ хошнут алда кулюмсиреди.

— Санъа барырым, — деди.

Шу куньден сонъ Сеит-Ягъя багъда даа да яхшы чалышты.
Хошнут алда озюнинъ йырыны сызгъыра эди.
Саибеси:
— Бир сёзге кельдилер, гъалиба, — деп тюшюнди.

Джума куньлери эр кес раатлангъанда, Сеит-Ягъя аран ясамагъа тутунды.

— Сыгъыр сатын алсанъ, пичен меселеси не оладжакъ, — деп сорады саибеси.

— Юланчыкъта чаларым.

— Сен шаштынъмы не?

Чюнки Юланчыкъ насыл ер олгъаныны эр кес биле эди.
Адамлар онъа Йылан ювасы дейлер.
Къамышлар ичинде балабан бир йылан яшай, о алкъаланып яткъанда пичен обасыны анъдыра.
Кеткенде исе онынъ артына етильмей.
Догърусыны айтаджакъ олсакъ, оны чокътан кимлердир ольдюрдилер.
Лякин онынъ балачыкълары къалгъанлар.
Олар джинлерге чевирильгенлер.
Шунынъ ичюн де анда кимсе бармай экен.

Лякин Сеит-Ягъя бир шейден къоркъмай.

— Юланчыкъта, йыланлар да, джинлер де, бир шей ёкъ, — дей.

— Айса бар, пиченинъни чалабер, серсем!..

Сеит-Ягъя ойле де япты.

Юланчыкъкъа ёл алды.
Адамлар бармагъанлары ичюн, анда пичен пек чокъ эди.
Сеит-Ягъя ишке башлады.
Адым сайын чалгъы тюбюнден тавшанчыкълар чыкъып къача эдилер.
Пичен чалып битирген сонъ, мында тавшан авына келирим, деп тюшюнди Сеит-Ягъя.
Бу вакъыт озюнден бираз авлакъта, юксекликте, къуйругъыны тёпеге котерген алда, кетеяткъан къара копекни корьди.
Копек улуды.
Сеит-Ягъя мыскъыллады.

— Улу, улу, улумагъа мен де билем, — деди.

Кокни къара булут къаплады, о кунешни къапатты, орталыкъ къаранлыкълашты.

Сеит-Ягъя раатланмагъа ниетленди, ахлап терегине таянды.
«Тавшанларны авласам терисинден къадыныма тон тиктиририм.
Кьушларны да авларым, оларны саибеме алып барсам, манъа той япмагъа ярдым этер...»

Сеит-Ягъя юкълап къалды.
Бу вакъыт тозлу рузгяр котерильди, о, ач копекдай улуды.
Сеит-Ягъянынъ пиченлерини дагъытты, о якъ бу якъ савурды.
Узакъта бир айваннынъ титис сеси эшитильди.

Сеит-Ягъя козьлерини ачты, дешетленди, еринде къатып къалды.
Усьтюне джин тою бастырып кельмекте эди.
Огьде инсан башлы учь къамбур серке къамыштан ясалгъан къавалларыны чалып кельмектелер.
Оларнынъ артындан бурма бойнузлы къарт теке давул чала.
Сюрюнен къара текелер пейдаландылар.
Оларнынъ арасында, деве усьтюнде, Сеит-Ягъянынъ севимлиси кельмекте.
Сеит-Ягъя онъа тараф чевирильди, севимлиси девенинъ орькечи артына сакъланды.
Къамышлыкълар ичинде чипчелер чыйкъылдадылар, орталыкъкъа яйылдылар.

Сеит-Ягъянынъ козьлерине къаранлыкъ чёкти.
Сонъундан о тек бир шейни хатырлап олды.
О алекетнинъ артындан кичкене, къамбур, бешарет бир адамчыкъ чапмакъта: «Чаршембе, чаршембе!..» — деп йырламакъта эди.

Бир тамам шашмалагъан Сеит-Ягъя ашыкъ-аджеле койге къайтты, лякин озюнинъ севимлисини тапып оламады.

Сеит-Ягъя бу вакъиадан сонъ даа чокъ йыллар яшады.
Бутюн вакъыт багъда чалышты.
Койге ялынъыз джума куньлери келе ве адамлардан севимлисини сорай эди.

О, бир кунь эр кеснинъ янында молланынъ огюнде тиз чёкти де:

— Санъа ялварам, джуманы чаршембе яп — севимлимни тапайым, — деди.

Молла тааджипли бакъты.
Адамлар сустылар.

Сеит-Ягъя багъгъа кедерли, къамбурайгъан алда къайтаркен яныкълы сеснен: «Чаршембе, чаршембе!..» — деп йырлап башлады.
