## Алим

Эвель заманда фукъаре бир адам яшагъан.
Онынъ бир эв баласы олгъан.

Оларнынъ энъ буюги Алим экен.
Бабасы ольген сонъ Алим къорантанынъ бутюн агъырлыгъыны озь устюне алгъан.
О, гедже-куньдюз чалышса да, къорантаны кечиндирип оламай экен.

Куньлернинъ биринде, Алим иш арап ёлгъа чыкъкъан.
Азмы кеткен, чокъмы кеткен, ниает, чевре этрафыны къаялар, дагълар сарып алгъан дюльбер бир шеэрге келип чыкъкъан.
О, шеэрге киргенинен:

— Манъа ыргъат керек.
Бир саати — бинъ алтын! — деп багъыргъан базиргянгъа расткеле.

Алим, базиргяннынъ сёзлерини эшитип: «Ич оладжакъ шей дегиль, бинъ алтын тек падишада ола!» — деп тюшюнген.
Алим базиргяннынъ айткъаны керчек экенине эмин олгъан сонъ онъа озюнинъ ыргъат олмакъ истегини бильдирген.
Базиргян Алимни эвине алып барып, оны яхшы сыйлагъан.
Шундан сонъ о, атларыны арабагъа екип, онынъ артына балабан бир сыгъырны багълагъан да, Алимнен берабер ёлгъа чыкъкъан.

Арабада кеткен Алим исе: «Бинъ алтынны анама алып барып берсем, эвимизни тамир этсем.
Къардашларымны кийиндирсем, коюмиздеки фукъарелерге ярдым этсем!..» — деген къуванчлы хаялларнен юксек бир къаянынъ янындан кечкенлерини дуймай къалгъан.
Базиргян исе арабадан тюшип, сыгъырыны сойгъан.
Онынъ терисини сыдыргъан сонъ Алимге, тери ичине кирмесини буюргъан.
Базиргян Алимнинъ экиленип къалгъаныны корип:

— Сен иште бу хызметинъ ичюн бинъ алтын алырсынъ,— деген.

Алим чокъ тюшюнип отурмадан, терининъ ичине кирген.
Базиргян дерал терининъ агъзыны тикип, озю кенаргъа сакълангъан.
Шу арада бир талай ири-ири къушлар учып кельген де, Алимни теринен берабер къаянынъ тёпесине чыкъарып, терини чокъуп башлагъанлар.
Териде тешик ачылгъан сонъ, Алим андан атылып чыкъкъан.
Бакъса, этраф адам кемиклеринен толу.
Кемиклернинъ арасында алтынлар, козь къамаштырыджы чешит ренкте къыйметли ташлар ята.
Лякин Алим бу юксек къаянынъ тёпесинден ашагъы тюшмеге чаре олмагъаныны корип, шашмалагъан.
Шу вакъытта пек узакътан:

— Ренкли ташларны ташла!
Сонъ ашагъыгъа тюшмеге ёл косьтеририм! — деп багъыргъан базиргян.

Алим ашагъыда уфачыкъ олып корюнген базиргяннынъ айткъан сёзлерине инанып, къаянынъ тёпесиндеки къыйметли ташларны алып, ашагъыгъа аткъан.
Базиргян исе ташларны чувалларгъа толдурып, арабагъа юклеген де, атыны айдап, эвине кеткен.
Алим алдангъаныны анълап, о якъ-бу якъ чапкъан, лякин къаядан тюшмекнинъ ёлуны тапып оламагъан.

Арадан бираз вакъыт кечкен сонъ къаянынъ тёпесинде къушлар учып башлагъанлар.
Алим: «Я олерим, я да сагъ къалырым» — деп, алчакътан учаяткъан къушлардан бирисининъ аягъына япышкъан.
Къуш Алимнинъ частына ашагъыда, сыгъыр союлгъан ерге барып къонгъан.
Бойледже о олюмден къуртулгъан.

Бу вакъиадан сонъ арадан бир къач кунь кечкен.
Алим сач-сакъалыны осьтюрип, текрар шу дюльбер шеэрге кельген.
Бакъса, оны алдаткъан базиргян кене ыргъат къыдыра.
Алим базиргяннынъ янына баргъан да:

— Бир саати бинъ алтын олса, мен ыргъатынъ олмагъа разым,— деген.

Базиргян Алимни танымагъан ве оны эвине алып баргъан.
Къарныны тойдургъан сонъ, кене арабагъа отурып, юксек къаянынъ этегине баргъанлар.
Базиргян берабер алып кельген сыгъырны сойып, терисини сыдыргъан ве ыргъатына онынъ ичине кирмеге эмир эткен.

— Башта анда озюнъиз кирип косьтеринъиз, сонъ мен кирерим,— деген Алим базиргянгъа.

Базиргян ыргъатына:

— Мына бойле кирмек керек,— деп, тери ичине кирген.

Алим аман терининъ агъзыны тиккен де, сонъ арабанынъ тюбюне сакълангъан.
Къушлар учып келип, ичинде базиргян яткъан терини къаянынъ тёпесине алып чыкъкъанлар ве терини чокъуп башлагъанлар.
Териде тешик асыл олгъан сонъ, андан базиргян чыкъкъан.
О озюнинъ не ерде экенини корип, агълай-агълай къаянынъ кенарына кельген.
Алим исе ашагъыдан:

— Эгер де андаки алтынларны ашагъыгъа быракъсанъ мен санъа къаядан насыл тюшмесини анълатырым,— деп къычыргъан.
— Мен де сенинъ ярдымынънен онынъ тёпесине чыкъкъан эдим, лякин андан тюшмеге ёл таптым!

Базиргян Алимни таныгъан сонъ, къаядан тюшмеге ёл тапыладжагъына инангъан.
О, алтынларны, чешит ренктеки къыйметли ташларны ашагъыгъа ташлап башлагъан.
Алим исе тёпеден тюшкен алтынларны чувалларгъа толдургъан сонъ, оларны арабагъа юклеп, озь койлерине ёл алгъан.
