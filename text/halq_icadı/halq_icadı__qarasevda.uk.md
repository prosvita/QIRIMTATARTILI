## Карасевда

Тарактаська легенда

— Хмарино, якщо ти летиш на південь, пролети над моїм селом, скажи Гюль-Беяз, що скоро повернеться додому Мустафа Чалаш.
Та пролетіла хмарина, ніби розчинилася у повітрі.

Усю ніч трудився Мустафа Чалаш, щоб розбити кайдани.
Тільки «не там ламається залізо, де його ріжуть».

Щось ніби підказувало юнакові: «Краще не квапся додому, Мустафо.
Підкралася Карасевда, чорна кішка, і ходить поблизу твого дому».

Та Мустафа Чалаш втік із в’язниці і сховався там, де синіють гори.

Довго ішов лісом.
Знав, що недалеко вже Таракташ, але важко йти в гору, і він стомився.

А позаду лунає дзвоник — наздоганяє вартовий.
Спустився Мустафа Чалаш в Девлет-дере, Невидима балка, як називають її отузькі татари.

Якщо попадає в труднощі кішка Карасевда, неодмінно прийде сюди, щоб повіситися.

Ліг Мустафа Чалаш під дерево.
Вітру нема, а кожен листочок тремтить, ворушиться, ніби каже щось.

Може, що осінь настала, може, жаліє людину, яка прийшла сюди.

Було спекотно.
Мустафа Чалаш заплющив очі.
 Побачив дивний сон.

Сидить, буцімто, старий Аджі Мурат із села Коз біля свого будинку, п’є холодну бузу, чекає наречену.
І от їде весільний мугудек. Чотири джигіти тримають над ним на суреках шовкову тканину.

Мугудек зупинився.
 Аджі Мурат кинув джигітам по монеті.
Тільки-но джигіти опустили золоті суреки й гукнули: «Гайда!»
Дядько нареченої підхопив на руку тканину, закутав у неї наречену і поніс в дім.
Заграли музики, щосили гупнуло думбало.

— Гайда! — загукали джигіти.
 Наречена Мустафи Чалаша стала дружиною старого Аджі Мурата.

Занявчала в кущах чорна кішка.
Мустафа Чалаш здригнувся і миттю прокинувся.

Дивилися на нього з дерева злі очі.
Не бачив їх Чалаш, тільки нило серце.

Зовсім близько підкралася Карасевда.

Схопив Мустафа Чалаш свою торбу, вибрався з балки. А коли побачив свої рідні гори: скелю Алчак і скелю Куш, стало легше на серці.

Сідало сонце, спека спадала, по всьому лісу лунали пташині голоси.
Заспівав і Чалаш:

— Скеля Алчак, скеля Куш...
М’якіша від пуху Емір Емірасова дочка...

Почав мріяти Мустафа Чалаш, як завтра вночі, під п’ятницю, піде він під вікно нареченої Гюль-Беяз, «палке слово» скаже їй.

 «Кохана, сам Аллах призначив так, щоб я покохав тебе.
Ти — доля моя,
Твоя доля одружитися зі мною».

І відповість Гюль-Беяз:

— Ти прийшов, отже квітне в саду троянда, отже квітує сад.

І розквітне серце Мустафи, тому що кохає його найкраща від усіх дівчина.

Настала ніч, запалали зірки, засвітилися вогні по долині.

Дійшов до бугра, за яким був дім старого Чалаша.

Сидить на бугрі бідний циган, він упізнав Мустафу:

— Повернувся?

Підсів до нього Мустафа й запитав:

— Що нового?

— Є дещо... - помовчав трохи, — От ти скажи.
 Який багатий Аджі Мурат, а на весіллі двох копійок не дав.

— Якому весіллі? — здивувався Мустафа.

— Гюль-Беяз взяв, а двох копійок не дав,— відповів циган.
Скочив на ноги Мустафа Чалаш, зблиснув за поясом кинджал.

— Правду кажеш?

 Злякано відповів циган:

— Спитай батька.

Як у вогні горів Мустафа Чалаш.
 Стукав у двері до батька, а той не впізнав сина, гадаючи що це розбійник.

Злякався ще більше, коли зрозумів, що син збожеволів від кохання до Гюль-Беяз.

Мустафа Чалаш не ночував вдома тієї ночі, розбудив кількох своїх дружків та покликав до Судака вино пити.

% Хлопці двері з підвалу зруйнували, діжку відкрили і пили.
Мустафа Чалаш у п’яному чаду танцював хайтарму, усі груди собі кинджалом поранив, змушував товаришів пити краплі крові своєї, аби потім не виказали.

А наступного дня дізналися усі в Судаку і Таракташі, що повернувся Мустафа Чалаш додому і що спіткала його Карасевда.
Дійшли чутки до села Коз, де жив старий Аджі Мурат.
Аджі злякався.

— Чого тільки не зробить людина, коли нападе на неї Карасевда! — Запер Гюль-Беяз в найдальшу кімнату і сам боявся вийти із дому.

Скільки можна сидіти?
Та якось пішов у сад, за село.
Не впізнав його.
Хтось вирубав увесь виноградник.

Здогадався Аджі Мурат, хто це вчинив, і послав працівника заявити у поліцію.

 Вночі постукали у двері.
 
Аджі Мурат відчинив, то побачив що це не працівник, а сам Мустафа Чалаш стоїть перед ним.

— Старий, віддай мою наречену, — звернувся до нього Мустафа.
Впав перед ним Аджі Мурат:

— Не знав я, що ти повернешся.
Тепер вона сама не піде до тебе.

— Брешеш, старче! — вигукнув несамовито Мустафа. — Поклич її сюди... Відступився Аджі Мурат до дверей, заперся в кімнаті дружини.
 Через вікно послав розбудити сусідів.

Збіглися люди.

Помчав на коні Мустафа Чалаш із Коз, а позаду нього на сідлі вчепилася чорна кішка Карасевда.

Відтоді вона завжди була з ним.
Темними ночами розмовляв з нею Мустафа, радиться.

Підказала Карасевда йому:

Пішли в Кози до Гюль-Беяз, бо її старий чоловік захворів і не може перешкодити побачитися з нею.

Перед тим, як вирушити в путь, Мустафа Чалаш віддав свій бешмет убогому циганові, а собі взяв його лахміття.

— Твоє лахміття тепер дорожче золота для мене,— сказав Мустафа.

— Справжня Карасевда.
Зовсім з глузду з’їхав, — подумав той.

Одягнув Мустафа Чалаш циганський одяг, взяв у руки палицю, згорбився, як старий, і пішов в Кози просити милостиню.

Хто хліба, хто монету давав йому.
Прийшов Мустафа до дверей Аджі Мурата.
Аджі Мурат лежав хворим.
Гюль-Беяз сиділа на східцях дому.
Мустафа Чалаш простягнув до неї руку, Гюль-Беяз подала монету.
Не впізнала Мустафу.

Стислося серце, зашкрябала Карасевда.

— Мустафу Чалаш забула?

— Випущена стріла назад не повертається, — похитала головою Гюль-Беяз.

— Отже, забула, — вигукнув Мустафа Чалаш і кинувся до неї з ножем.

Але Гюль-Беяз встигла ухилитися і сховалася за дверима.

І почалися відтоді на судацькій дорозі розбої.
Не було ночі, щоб не пограбував кого-небудь Мустафа Чалаш.
Шукали його власті, знали, що десь поблизу переховується, і не могли знайти.

Тому що нападав Чалаш тільки на багатих і віддавав награбоване бідним.
І переховували його тарактаські татари, як могли.

— Все одно скоро сам піде в Девлет-дере, — казали.

Так і сталося.
У лахмітті прийшов Мустафа Чалаш в Девлен-дере.

Товариші покинули його, побачивши, що геть збожеволів чоловік.
Уже не тільки вночі, а цілими днями розмовляв Чалаш з чорною кішкою.
Жовтим став, не їв, очі горіли так, що страшно ставало.

У Девлет-дере Мустафа ліг під деревом, де відпочивав, коли втік із в’язниці.

Заснула скеля під синім небом, хотів заснути й Мустафа.
Тільки не міг.
Пекло щось у грудях, ловили губи повітря, не міг зрозуміти, де він.

Три великих дуби підійшли до нього і один боляче вдарив по голові.

— Затягуй міцніше шию, — сердився другий, старий, схожий на Аджі Мурата.

Штовхнув третій із-під ніг камінь, і повис Мустафа Чалаш в повітрі.

Знайшли його отузькі жителі ще живим і добили кілками.

— Отузькі завжди так, — казали в Козах і жаліли Чалаша.

— Справжні гори, справжні «татари», — хвалили таракташців в Кутлаку і Капсихорі.

Зітхне таракташець, згадуючи Чалаша:

— Кого вбили, кого до в’язниці кинули.
Нині тихо у нас. 

І помітивши орла, що кружляє над Бакиташем, понурить голову:

— Були і в нас орли.
Високо літали.
Про них ще пам’ятають старики.
Якби не витівки Карасевди, Мустафа Чалаш був би таким.
