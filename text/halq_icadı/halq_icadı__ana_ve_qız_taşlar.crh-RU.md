## АНА ВЕ КЪЫЗ ТАШЛАР

Къачыда ойле ташлар бар, оларгъа бакъсанъ, терен тюшюнджеге даласынъ.
Оларны инсан ёнып яптымы, ёкъса табиат яраттымы?..
Асылында олар акъкъында шойле лафлар кете.
Койде Зелиха адлы бир къыз яшай экен.
Табиат оны ич бир шейден къытмагъан: дюльберлернинъ-дюльбери, юреги бол, акъыл-зекявети еринде.
Козьлери де пек дюльбер, эм насыл да дюльберлер я, базарда юргенде барып да бир де бир эр кишиге бакъса, шу аньде къавгъа-котек котериле.

— Къыз манъа бакъты...

— Ёкъ, о манъа бакъты... — къавгъа-шамата алыш-вериш деген шейни биле токътата.
Иште, бундан себеп Зелиха базаргъа чыкъмагъа сакъына, — эльбет, къавгъа-котек чыкъкъаныны ким истер?!

Я дудакълары, ах шу дудакълар, дерсинъ пишип еткен вишне.
Онынъ янакълары акъкъында не демек мумкюн?
Эгер Зелиха ёлда кетсе ёл кенарларында чечек ачъкъан итбурунлар оны куньлеп, солып башлайлар.

Кирпиклер, десенъ ханджер...
Ёкъ ельпазе, Зелиха козьлерини ачып юмгъанда янындаки адамнынъ юзюне мис къокъулы ельчик урула.

Зелиханынъ сачлары сим-сия, узун ве йымшакълар.
Озю исе сельби киби юксек бойлу ве индже белли, къавий эндамлы, аякълары оны ель киби учуралар.

Зелиха факъыр анасынен берабер яшай ве берабер кетен токъуй эдилер.
Кетенлер, десенъ, узундан-узунлар: оларны бойлап юрсенъ, ёрулырсынъ.

Эм пек инджелер, оларнен юзюнъни сюрткенде, озюнъни кунеш шавлелери ичинде ис этесинъ.

Яшамакъ ичюн чокъ кетен токъумакъ керек.
Сувгъа чокъ басма чайкъамакъ зурур.
Я бу къадар сувны къайдан алмалы?
Къачы озенинде сув аз, эм анда сув бир кунь олса.
эки кунь къурып къала.
Зелиха — айнеджи къыз.
О йырлап башласа, сув онынъ янанда токътай, топлана, къызнынъ йырыпы динълей.
Ашагъыда исе, сув ёкъ, деп эр кес дарыла.

О десенъ, эм йырлай, эм ишини япа.
Оны битирген сонъ эвлерине къайта.
Сув да аман огге ынтыла, озь ёлунда бир шей къалдырмай, ювып йыкъып кете.
Адамлар, сув ташкъыны кельди, дейлер.
Асылында исе бу догъру дегиль, Зелиха йырламакътан токътады.
Оны динълеп тургъан сув кене озь ёлуна ашыкъты.

Зелиха асылында яхшы къыз эди, чебер, шенъ ве аджайип йырджы.

Вадийде исе, Зелихадан ойле чокъ узакъ олмагьан, залым Топал-бей яшай экен.
Онынъ сукюнетли къалеси дагънынъ юксеклигине ерлешкен, ве оны саибининъ озю киби шевкъатсыз къаравуллар къоруй экенлер.
Лякин бейнинъ эки огълу бабасындан да фена экен.

Олар дюньягъа кельгенде, эбанай къартий ананы аджыгъан алда башыны саллагьан.

— Сен огърагъан беляны тасвир этмекнинъ чареси ёкъ.
Эки огълан догъурдынъ, лякин къуванмагъа шей ёкъ, агъласанъ еридир.
Чюнки экисининъ де юреклери ёкъ, — деди къартий къадынгъа.

Къадын кульди.
Валаларынынъ юреклери ёкъ экен.
Я о ана да, озь балаларыны юрексиз къалдырырмы?

— Мен оларгъа озь юрегими ярымшар этип беририм.
Ана юреги пек кучьлю ола, экисине бир ана юреги етер, — деди къадын.

О шай да япты.
Амма ана янъылды.
Огъланлар пек ярамаз олып осьтилер, бири-биринен дайма сёгюшип, давалашып юре эдилер.
Пычакъкъа япышкъан вакъытлары да олды.

Эм олар гъает тенбель эдилер.

Эр кестен зияде кимлер талаштылар?
Бейнинъ огьуллары.
Эр кестен зияде кимлер арамлыкъ яптылар?
Бейнинъ огъуллары.
Аналары исе оларны эркеледи.
Энъ яхшы тонларны, энъ яхшы къалпакъларны, энъ яхшы чызмаларны — эр шейни оларгъа алып бердилер.
Олар исе ич бир вакъыт мемнюн олмадылар.

Огъуллар осип буюген сонъ, бей оларны къанлы чарпышувларгъа ёллады.
Олар узакъ улькелер бойлап, бир къач йыл чапкъынлакъ япып юрдилер, эвге къайтмадылар.
О диярларда талап алгъанларыны керван-керван этип, бабаларына ёлладылар.
Баба исе буларгъа пек къуванды.

Ниает, Топалбейнинъ огьуллары эвлерине къайтып кельдилер.
Оларнынъ тек къоллары дегиль де, юреклери де къангьа былангъан эди.
Олар дешетли оюн огрендилер, бу оюн адамгъа окъ атмакъ, эсирлерни ольдюрмектен ибарет эди.

Эр кесни къоркъу басты.
Агьа-къардашлар къаранлыкъ тюшкенинен койлерге бастырып кире ве сакинлернинъ эвлерини баса, къыйметли шейлер олса, чайпай, къызларыны алып кете эдилер.
Бу къызларнынъ ич бири Топал-бейнинъ эвинден сагъ чыкъмады.

Агьа-къардашлар авдан къайтеркен Зелиха яшагъан койден кечкенде, оларнынъ козьлерине дюльбер илише, ве эр бири бу къыз менимки оладжакъ, деди.

— Агъызынъны къапат, къыйыш баджакъ! — багъырды бири экинджисине.

— Къыйыш баджакъ олсам не, — джевапланды о, — эр алда мен сенден эки сес эвельдже догъдым.

Агьа-къардашны афакъан бийледи ве экиси бири-бирининъ устюне атылды.
Сонъ бирден токътадылар.
Бири экинджисинден: «Къызны эвель ким тутса, онынъки олсун, яхшымы?» — деп сорады.

Экиси бири-бирине йыртыджылар киби бакътылар.
Оларнынъ фена адамлар олгъаны юришлеринден белли эди.
Хырсызлар киби пысып, этрафкъа козь этип кеттилер.


Иште, Зелихаларнынъ эвчиклери.
Къыз кимдир пенджерелерине сокъулаяткъаныны абайлады.
Шу аньде анасына хабер этип, озю тышкъа атылды.
Онъа койнинъ ичине къачмакъ керек эди, о исе ёлгъа чыкъты.
Пешинден анасы да чапты.

Ниает, Зелиха ёрулды ве анасына бакъып:

— Вай, аначыгъым, пек къоркъам.
Биз олардан къуртулып оламайджакъмыз, гъалиба! — деди.

— Сен къач, къызым, огге чап, токътама!..

Зелиха анасы дегени киби япты, амма аякълары ёргъунлыкътан кесильдилер.
Агъа-къардашлар исе онъа мына-мына етейим, деп чапалар.
Къыз арттан энди оларнынъ нефесини де эшите.
Мельунлар къызгъа экиси де бир вакъытта етиштилер, онъа япыштылар, къызны озьлерине, гуя йыртаджакъ киби, чеккеледилер, Зелиха теляш иле:

— Залым адамнынъ къолунда олмакъ истемейим, — деп багъырды. — Эйиси таш кесилейим.
Сиз, лянетлер де, япкъан залымлыкъларынъыз ичюн, ташларгъа чевирилинъиз! — деди.

Къызнынъ пак юрегинден чыкъкъан бу сёзлер къабул олунды.
О яваш-яваш ташкъа чевирильди.
Агъа-къардашлар да онынъ янында къая кесильдилер.
Оларнынъ пешинден етип кельген ана бу манзараны корип шашмалады, фигъан къопарды:

— Мен бутюн омюрюм бою къызымнынъ янында къалмакъ истейим, — деди.

Ананынъ сёзлери де ерине кельди, о къызынынъ янында ташкъа чевирильди.

Иште, Къачы вадийсинде бу ташлар аля даа туралар.

Бу икяеде бир тюрлю ялан ёкъ.
Инсанлар бу ташлар янына сыкъ-сыкъ келелер, динъленелер.
Къальби темиз адамлар ананынъ ичин-ичин агълаяткъаныны эшителер. 
