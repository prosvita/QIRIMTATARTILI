## ДОКЪСАН ДОКЪУЗ АЛТЫН

Бир маалледе бир зенгиннен бир фукъаре ян-янаша яшагъанлар.
Олар джамиге кельгенде фукъаре дуанынъ сонъунда сакин сеснен: «Яраббим, манъа эйилик эйлеп, юз алтын берменъни риджа этем.
Амма берсенъ тек юз алтын олсун, зияде олмасын!
Эгер сен ниязымны ерине кетирсенъ мен он баш къойны къурбан чалып бутюн койни дуагъа чагъырырым», деп эр сефер айта экен.
Зенгин фукъаренинъ бу риджасыны даима динълеп бир кунь текмиль тюнъюльген сонъ онъа бир къурназлыкъ этмек къарарына келе.
Зенгин кисеге докъсан докъуз алтын къойып, озь хызметкярына фукъаре эвде олмагъанда онынъ эвине барып бу кисени тавангъа асып къоймасыны эмир эте.

Эки къомшу джамиден къайтып кельгенде фукъаре эвине кире ве тавандан саркъып тургьан кисени коре.
Фукъаре кисени алып ичини бошата ве алтынларны дане-дане сайып чыкъа.
Эписи олып докъсан докъуз алтын!
Фукъаре бинъ шукюр айтып Алла бахшышынен макътанмакъ ичюн аман зенгин къомшусына чапа.
Чюнки зенгин бутюн койдешлер алдында фукъарени даима мыскъыллай эди.
Фукъаре зенгинге кисени косьтере ве:

— Алланынъ мерхаметине инанасынъмы?
Сен устюмден кулип Алла бир вакъыт дуаларымны эшитмез деген эдинъ.
О исе дуаларымны эшиткен ве бакъ манъа не къадар алтын берген! — дей.
— Амма сен юз алтын сорагъан эдинъ де, киседе исе олгъаны-оладжагъы докъсан докъуз алтын! — джеваплана зенгин.
— Я киссемде не къадар алтын олгъаныны къайдан билесинъ? — деп сорай фукъаре.

— Яхшы, къомшум, олгъаны киби айтайым.
Мен санъа шакъа эттим.
Бу киседеки алтынлар менимкидир.
Сен юз алтын ерине докъсан докъуз алтынны алырсынъмы-ёкъмы, деп бакъаджакъ олдым.
Сен тек юз алтын алырым, деп емин эткенинъ акълынъдамы?..
Алла-Тааляны алдаткъансынъмы ёкъса?!

— Токъта къомшум, сен параны сайгъанда кисе акъкъыны унуткъансынъ, о исе йипектен тикильген ве фияты бир алтындан эксик дегиль!

Зенгин бу сёзлерни эшиткен сонъ:

— Сонъ, не олгъан, о меним кисем!
Эгер оны манъа къайтарып бермесенъ, сакъын, шеэрге къадынынъ янына барырмыз.
Къады озю бакъсын да къарар чыкъарсын!
— Яхшы, — деп джевап бере фукъаре, — мен къадыгъа бармагъа разым, о озю къарар чыкъарсын.

Эртеси куню саба, ава пек сувукъ олгъан маальде къомшулар шеэрге ёл алалар.
Зенгин паалы къушакънен къушангъан къалын тон кийген, ат устюнде кете.
Ипрангъан халат кийген фукъаре исе арыкъ бир эшекке минген.
Олар яры ёлны кечкен сонъ фукъаре токътап: — Олды мен энди кетмейджем.
Кемиклергедже бузладым, эвге къайтаджам.
Санъа сыджакъ олса керек, бакъ насыл къалын тонунъ бар...

Лячаре, зенгин озь тонуны фукъареге бере.
Тоннынъ фияты бир алтындан азчыкъ эксикче эди...
Фукъаре тонны кие ве паалы къушакънен къушана.
Зенгин исе тешильген халат кие.
Кете-кет, эки къомшу баягъы ёл оза, энди шеэр де узакътан корюне башлай.
Фукъаре эшегини кене токътата:
— Етер энди, мен башкъа бармайджам!
Эвге къайтам.
Бакъ сен насыл яхшы кетесинъ, сенде токъ джуйрюгинъ бар, астынъда эгеринъ бар, мен исе эшекнинъ арыкъ аркъасында о турам, бутюн кемиклерим агъыра.

Лячаре, зенгин джуйрюкни сонъ бир алтынгъа да сатын алырым, деп озь джуйрюгини фукъареге бере.
Фукъаре аткъа мине, зенгин исе эшекке.
Бойле этип олар экиси шеэрге кирип къадынынъ янына келелер.
Къады оларгъа озь шикяетини бирер-бирер айтып бермесини эмир эте.

Кисе акъкъында башта зенгин айтып бере.
Фукъаре исе оны динълеген сонъ:

— Урьметли къады эфенди!
Бу адам акъикъий яланджыдыр.
О, Алла-Таалянынъ адыны биле лекелемектен утанмай!
Юзьсюзлигине бакъынъыз, манъа Алладан бахшыш оларакъ берильген кисе онынъки эмиш.
Мына бу атымны да онынъки, деп айтабиле.
Зенгин даяналмай:
— Урьметли къады эфенди!
Бу тиленджи тек кисемни дегиль, атымны да озюне аладжакъ ола! — деп къычырып айта.
Фукъаре исе куле де:
— Коресинъизми, урьметли ве адалетли къады эфенди!
Бу яланджы адам манъа тиленджи, деп айта.
Оны динълесенъиз мына бу тонумнен паалы къушагъым да онынъки олып чыкъа...
Зенгин текмиль шашкъан сонъ:
— Меним устюмдеки эски халат сенинъки дегиль, менимки, деп айтаджакъ оласынъмы!?
Ах, сени тиленджи!
Мен сени...

Къады зенгинни шу ерде токътатып:

— Эгер бу урьметли адамны даа бир кере яманласанъ мен аскерлерге сени дирекке байлап къыркъ кере таякънен котеклемеге эмир беририм...
Ниает, эки къомшудан ангиси акълы олгъаныны бильмек ичюн къады оларгъа кисени чыкъарып косьтермелерини риджа эте.
Фукъаре ичинде докъсан докъуз алтын яткъан кисени къадыгъа узата.
Къады алтынларны сайып чыкъкъан сонъ кисенинъ устюнде арапча язылгъан сёзлерге косьтерип:
— Мында не язылгъаныны манъа ким айтыр? — деп сорай олардан.
Зенгин тек омузларыны къысты — кисенинъ устюнде не язылгъаныны окъумагъа акълына биле кельмеди.
Фукъаре исе къурназджасына кулип йиберди.
Бир кунь о, базарда юрьгенде кисе саткъан сатыджыдан малынынъ фиятыны сорагъан эди.
Сатыджы фиятыны айткъан.
О вакъыт фукъаре кисе устюнде нелер нагъышланып язылгъаныны да сорагъан эди.
Сатыджы кисенинъ устюнде Къурандан алынгъан сёзлер язылгъаныны анълатты.
Арапчадан бу сёзлер: «Алла сени къорчаласын!» деген мананы бильдире экенлер.
Фукъаре кульди ве:
— Урьметли къады эфенди!
Бу кисенинъ устюнде: «Алла сени къорчаласын!» деп язылгъан.
Къады фукъареге алтын толу кисени къайтаргъан сонъ зенгинни дегерли адамны къаралагъаны ичюн къыркъ кере таякънен котеклемеге эмир бере.
Къадынынъ къарары аман ерине кетириле.
Къомшулар койге къайткъан сонъ, зенгин таякълардан къалгъан яра излери тюзельмегендже озюнинъ йымшакъ тёшегинде ятты.
Фукъаре исе сёз бергени киби он баш къойны къурбан чалып бутюн койни дуагьа чагъыра.